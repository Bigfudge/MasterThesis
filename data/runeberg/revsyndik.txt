<img><i>”Solidaritet”<tab><tab><tab>”Frihet”
Den revolutionära
Syndikalismen
och dess innebörd
av
G. Ljungdahl.
*
Pris 10 öre.
Sverges Arbetares Centralorganisation.</i></img>
<table o>
<td><poem>Denna broschyr rekvireras från 
SYNDIKALISTENS exp. Nya Grönegatan 30, 
MALMÖ. o  o  o  o  o  o  o  o
30 % rabatt. Vid rekvisition av minst
100 ex. portofritt o  o  o  o  o  o</poem>
<td><tab>
<td c>Lund 1912, Carl Bloms Accidenstryckeri.
</table>

<chapter name="Den revolutionära syndikalismen och dess innebörd">

Den arbetarrörelse, som härstammar från revolutionens
klassiska land — Frankrike — och som går under namnet
syndikalism samt här i Sverge företrädes av <b>Sverges
Arbetares Centralorganisation</b> är till syfte en alltigenom <b>praktisk</b>
arbetarrörelse. Även om man skulle kunna i viss mån
påstå, att de revolutionära socialistiska och anarkistiska
skolorna haft någon del uti den teoretiska propaganda, som
förberett marken for denna rörelse, så får man dock icke säga
att densamma är frukten av någon sådan teoretisk agitation,
utan istället att den är en naturlig frukt av den industriella
och ekonomiska utvecklingen, att den är en <b>rent
facklig-ekonomisk proletärrörelse,</b> som vill samla alla proletärer,
oavsett deras olika uppfattningar i religiösa och politiska
frågor, till gemensam kamp mot klassamhället.

Syndikalismen är alltså en rent facklig rörelse och
såsom sådan oavhängig av varje politiskt eller annat parti.

Den är med andra ord en rörelse, som uteslutande vill
hävda och tillgodose arbetarnes fackliga eller deras klassintressen.

Man måste för att förstå denna syndikalismens innebörd
ytterst noga komma ihåg, att den bestämt skiljer på
begreppen <b>klass</b> och <b>parti,</b> vilka inom den gamla
socialdemokratiska arbetarrörelsen ofta sammanblandats med varandra och
nästan utan undantag till förmån för de ledande
personligheternas <b>partiintressen</b> samt till förfång för arbetarnes
<b>klassintressen.</b>

<h2><small>Arbetarklassens frigörelse</small></h2>

måste vara denna klass, eget verk, hette det i den gamla
Internationalens devis, och det är denna sats, som den
revolutionära syndikalismen vill praktiskt förverkliga. Den
bygger proletariatets frigörelse uteslutande på dess <b>klasskamp.</b>

En klass är en historiskt given företeelse inom
samhället, ett parti däremot en tillfällig sådan. När den
borgerliga eller kapitalistiska revolutionen under förra århundradet
bröt ned det medeltida feodalsamhället, så upphöjde den en
förut undertryckt samhällssklass — bourgeoisien — till den
härskande klassen; de klasser, som förut varit de regerande,
uppsögos så småningom av denna bourgeoisi, vilken tog

samhällets hela ekonomiska ledning om hand. Samtidigt
uppväxte emellertid inom detta samhälle en ny klass, vilken
förut — sålänge bourgeoisien varit förtryckt — utgjort ett
element inom densamma, men vilken nu i och med dess
erövring av makten och den samtidigt uppspirande
industrialismens allt snabbare utveckling kom att övertaga den roll
bourgeoisen förut innehaft; att vara framskaparen av de
materiella värdena inom samhället och tillika den förtryckta
klassen. Denna klass var proletariatet eller lönslavarnas klass.

Vi se sålunda, att klasserna inom samhället äro givna
produkter av den socialekonomiska utvecklingen. Då det
moderna klassamhället nu kan sägas vara mer än hundra
år gammalt, och dess olika mot varandra fientligt sinnade
klasser: <b>bourgeoisi</b> och <b>proletariat</b> är årsbarn med dess
uppkomst, så följer härav att proletariatets kamp mot
bourgeoisien eller klasskampen icke i och för sig är någon
tillfällig företeelse, utan äger lika gamla anor. Att förneka
dess existensberättigande är detsamma som att förneka
historien själv.

En sådan strid måste utkämpas av de förtryckta själva
med de vapen, varmed de kunna tillfoga motståndaren de
kännbaraste förlusterna. Liksom bourgeoisien på egen hand
förde sin strid mot feodalsamhället, så måste även
proletariatet självt utkämpa sin strid mot klassamhället, till dess det
avskaffat detsamma och därmed också sin egen tillvaro som
klass.

Syndikalismen har också gjort denna ovan citerade sats,
att arbetarklassens frigörelse måste vara dess eget verk till
sin och den kommer också därigenom att inleda en
renässans-(pånyttfödelse-)period i arbetarrörelsens historia.

Det fanns en tid, då arbetarrörelsen i sin helhet uti sin
kampanj mot klassamhället följde denna paroll. Men så
kom ett skede i dess historia, då den blev politisk, d. v. s.
lät den ekonomiska klasskampen stå tillbaka och förlade
tyngdpunkten av sin taktik till de lagstiftande
församlingarna eller med andra ord till strävandena att söka omlägga
samhällets och dess ekonomiska byggnad medelst politiska
vapen. Denna taktik: den socialdemokratiska blev
emellertid icke såsom mången förmodat fruktbärande utan den
blev i stället

<h2><small>arbetarrörelsens svaghet.</small></h2>

Det var ju helt naturligt, att då det gällde att flytta
kampanjen mot kapitalistsamhället över på det politiska
området, man måste skjuta de rent proletäriska kampmedlen,
den direkta ekonomiska aktionen mot kapitalismen åt sidan.
För att kunna samla stora väljarmassor under
arbetarrörelsens banér var det nödvändigt att göra denna rörelse till
förespråkare för en hel mängd småborgerliga reformkrav,
vilka visserligen rörde arbetarnes rent personliga och
samvetsfrihet inom vissa snäva gränser, men som voro utan
reell betydelse för själva huvudfrågan: arbetarklassens
frigörelse från det kapitalistiska förtrycket. Och för att icke
stöta ifrån sig dessa småborgerliga element blev denna
huvudfråga åsidosatt, enär den berörde samhällets
grundorättvisa: privatäganderätten till jord och produktionsmedel
varav även alla dessa “arbetarvänliga“ småborgare skördade
sin profit.

Den verkliga klasskampen blev tillbakasatt genom att
huvudvikten kom att läggas vid den politiska kampanjen
och vid samlandet av de stora väljarskarorna. Med
naturnödvändighet måste viss hänsyn tagas till de borgerliga
intressena inom desamma för att de ej skulle svika
“arbetarnes sak“ vid valurnorna.

Alltså måste den fackliga klasskampen avtrubbas. Kan
man ej med fullt fog påstå, att detta är ett
svaghetssymptom hos arbetarrörelsen. Jo, för visso.

Den fackliga rörelsen är just klasskampens ryggrad.

Den är också det enda vapen i arbetarnes händer för
vilket kapitalets representanter bära fruktan, just emedan
det hotar kapitalets mest sårbara punkt: dess ekonomi.
Georg Brandes har sagt “att intet rovdjur är så vilt, som
en bourgeois, vilken fruktar för, att hans penningpung är
i fara.“

Ju svagare och mera undfallande denna rörelse är,
desto djärvare och fräckare bli arbetsköparne i sina anlopp
mot densamma.

Den svenska fackföreningsrörelsens historia under de
senaste åren är en hel kedja av

<h2><small>motgångar och nederlag,</small></h2>

förorsakade av den undfallenhet, som insmugit sig i
densamma, till följd av att den stått under socialdemokratisk
protektion.

Alla de slavbestämmelser, som arbetsköparne under
hot om masslockouter och utsvältning tvingat arbetarne att
antaga i de respektive arbetsavtalen äro för välkända för
att i detta sammanhang behöva utförligare relateras. Nog
av: den svenska fackföreningsrörelsen har råkat i ett
vanmaktstillstånd, varur endast den revolutionära syndikalismen
torde kunna rädda densamma.

<h2><small>Den revolutionära syndikalismen,</small></h2>

denna så fruktade och hatade företeelse vilken
socialdemokraterna beljuga och smutskasta och vilken arbetsköparne
redan börjat visa fruktan för; denna rörelse åsyftar i främsta
rummet att skapa en lifskraftig och stridsduglig facklig
rörelse, avsedd att leda klasskampen in i dess rätta fåror och
fora den till seger för de förtrycktas klass.

Medan den gamla fackföreningsrörelsen genom sin
byråkratism och maktcentralisation är dömd till steril
ofruktbarhet vill syndikalismen skapa en lättrörlig organisation,
avsedd att kunna anpassa sin stridstaktik efter olika
förhållandens växlande krav.

I syfte att motarbeta den skråande som uppväxt inom
den gamla rörelsen och där visat många mindre vackra
sidor har den revolutionära syndikalismen byggt sin
sammanslutning på lokala samorganisationer, förenade till en hela
landet omfattande central organisation. Redan i den lokala
samorganisationens idé möter oss en fläkt av den
socialismens och klassolidaritetens anda, vilken genomströmmar denna
nya revolutionära fackliga rörelse. Socialismen vet icke av
några speciella grupp- eller yrkesintressen. Den är med
nödvändighet en alla förtrycktas kamp till förmån for dem alla.

Genom rörelsens omvandling till lokalistisk sådan vinnes
i främsta rummet utbredandet av förbrödringens anda bland
proletärerna vilket i sin tur måste leda till undvikande av
så obehagliga företeelser som att en arbetarkorporation
under en strid med arbetsköparna uppträder osolidariskt och
förrädiskt mot en annan; en tyvärr alltför vanlig företeelse
inom den gamla fackföreningsrörelsen.

Dock är det icke enbart beträffande formen for
organisationen, som den nya syndikalistiska revolutionära rörelsen
skiljer sig från den gamla reformistiska fackföreningsrörelsen,
utan den mest djupgående skiljaktigheten mellan dem båda
torde få sökas uti den inneboende andan och den därav
betvingade taktiken i striden mot arbetsköparne.

Den gamla fackföreningsrörelsen, som står under
socialdemokratins inflytande är blottad på all idealitet, på all
revolutionär anda. Dess ledare — socialdemokraterna —
framhäva alltid i tal såväl som i skrift en sak:
<b>fackföreningsrörelsens begränsning.</b>

Vad menas härmed?

Jo, att den fackliga rörelsen är blott och bart en
självhjälpsorganisation med uteslutande reformistisk karaktär,
avsedd att endast verka inom sitt speciella område, endast
till för att skaffa arbetarna något högre lön, förkorta deras
arbetstid eller i övrigt förbättra deras ställning på
arbetsmarknaden.

Den socialdemokratiska åskådningen frånkänner den
fackliga rörelsen varje karaktär av samhällsordnande kraft,
frånkänner den all socialistisk-revolutionär innebörd och vill
i dess ställe överlåta detta på det politiska partiet —
socialdemokratien — vars representanter genom att prata en
massa småborgerligt nonsens inom de lagstiftande
församlingarna tro sig kunna omvandla samhällets ekonomiska
byggnad, från kapitalism till socialism.

Vilket hån mot allt sunt förnuft, mot all samlad
historisk erfarenhet!

Lär icke denna sistnämda i stället, att politiken blott
är en avspegling av det ekonomiska samhällslivets olika
förrättningar och att de politiska organen endast äro till för
att inregistrera och sätta sitt sigill på allt, som den
ekonomiska utvecklingen framskapat?

Just detta har syndikalismen begagnat som
utgångspunkt för sin organisatoriska och agitatoriska verksamhet

För att kunna rikta en avgörande attack mot samhällets
ekonomiska grundval vill den skapa en solid revolutionär
klassorganisation, som genom ständig kamp mot kapitalismen
till sist skall övervinna och överflödiggöra densamma inom
samfundslivet.

Syndikalismens förespråkare ställa sålunda proletariatets
fackligt-ekonomiska klassrörelse på en vida bredare
grundval än den gamla rörelsens anhängare.

Hur viktig syndikalisterna än anse denna rörelse vara
för att värna arbetarnes dagliga ekonomiska intressen, anse
de likväl, att den har en vida högre och ideellare uppgift:
genomförandet av den sociala omvälvning, som innefattar
kapitalistklassens totala utestängning från den privata
eganderätten till produktionsmedlen.

Under sin dagliga strid för förbättrade existensvillkor
få, mena syndikalisterna, arbetarna icke glömma att de äro
framskaparna av de materiella värdena, att det är på dem,
som produktionen ytterst vilar och att de måste upphäva
den onaturliga motsättning, som existerar mellan proletärisk
massproduktion och privatkapitalistisk tillägnelse av denna
produktions resultater.

Denna motsättning kan endast upphävas genom
producenternas övertagande av produktionen.

Med dessa tendenser som grundval, vilka måste vara
i hög grad ägnade att fostra arbetarnes revolutionära
klassmedvetande är alltså den revolutionära syndikalistiska
rörelsen att betrakta som en stridsorganisation i detta ords bästa
mening. Gent emot kapitalistsamhället och dess försvarare
står den som den oförsonlige fienden, som ej låter sina
vapen vila, förrän den uppnått sitt mål.

Självklart är också, att en så utpräglad proletärisk
klassrörelse i och för tillgodoseendet av sin klass intressen
använder alla de medel och stridsmetoder, som kunna ge den
framgång därvidlag. Den för ju sin kamp på det rent
ekonomiska området. Den har inga borgerliga eller besutna
individers intressen att taga hänsyn till, då den ej befattar
sig med valpolitik och således ej behöver deras röster.
Under sådana förhållanden utnyttjar den således i stället de
kampmetoder, som äro proletariatets eller de egendomslösas
säregna sådana även om dessa skulle mången gång te sig
anstötliga för den borgerliga samhällsmoralen.

Syndikalismen är nämligen icke besvärad av någon
överdriven respekt för denna “moral“, och detta torde vara
ägnat att hjälpa den ett gott stycke framåt.

Socialdemokraterna ha klandrat syndikalisterna för att
de senare ej närmare preciserat sina kampmetoder. Men
det är just socialdemokraternas stora dundrande dumhet, att
de på förhand dogmatiskt och okritiskt utstakat sina.
Därigenom har den socialdemokratiska fackföreningsrörelsen
förlorat all anpassningsförmåga och lidit det ena nederlaget
efter det andra i striden mot arbetsköparna.

Är det för övrigt icke en taktisk dårskap, att på
förhand utlämna sina stridsplaner till fienden? Blott
fåkunnigheten och enfalden kunna påyrka något sådant.

Då den revolutionära syndikalismen innesluter så
mångskiftande kampmedel, växlande efter olika tillfällen, måste
den också ställa stora fordringar på de enskilda individerna
inom sina organisationer. Den fordrar, att de skola handla
enligt sitt klassmedvetande.

Syndikalismen är såväl med hänsyn till taktiken som
till organisationsformen federalistisk; det vill säga, den
lämnar sina respektive organisationer och dessas medlemmar
största möjliga handlingsfrihet. Ansvaret för stridernas
förande vilar sålunda på medlemmarna själva och deras taktik
dikteras ej av några auktoritära ledande personligheter.
Detta blir, om man så skulle vilja kalla det en centralisation,
men ej av <b>makten</b> hos de få, utan av <b>kraften</b> hos de många.

Socialdemokraterna känneteckna syndikalismen som en
för proletariatet vanmaktsskapande rörelse, då den är fotad
på så <b>till synes</b> lösa grunder. Hur skall den kunna mena
de, under sådana förhållanden hålla stånd mot
arbetsköparnes starkt centraliserade ringar och karteller?

Vid första påseendet ser det kanhända ut som om
deras tankegång vore riktig. Men i verkligheten ter sig saken
något annorlunda.

Det kan i detta sammanhang vara av ett visst intresse
att konstatera borgarklassens fruktan för syndikalismens
kampmetoder. Medan socialdemokraterna föraktfullt rycka på
axlarna åt desamma behandla borgarna ofta nog saken med
ett allvar, som visar deras farhågor för en arbetarrörelsens
taktikförändring, vilket vore för dem att komma ur askan i
elden.

Vid den första syndikaliststrejken i Sverge —
Karlstadskonflikten — skrevo Göteborgs-Posten och Nya
Värmlandstidningen efter att ha berört Centrala Arbetsgivareförb:s
lockouthot och framkastat den eventualiteten att
mureriarbetsmännen, som begärt en löneförhöjning från 40 till 50 öre
pr timme skulle få återgå till arbetet med en löneförhöjning
av endast 5 öre pr tim. följande:

“Överhuvudtaget torde det kunna ifrågasättas,
huruvida ett lockouthot har någon verkan gentemot en
syndikalistisk organisation. Den är visserligen byggd på lösa
grunder, vilket synes vara en svaghet, men däri ligger
också en styrka.“

De anförda borgerliga tidningsorganen påpekade
därefter ovan citerade eventualitet, att arbetarne skulle få
återupptaga arbetet för en timlön av 45 öre, men skyndade
sig att tillägga, att dessa då komme att blott prestera <sup>45</sup>/<sub>50</sub>
= <sup>9</sup>/<sub>10</sub> av arbetets värde.

Detta är tillade dessa organ vidare, <b>“den mycket
omtalade sabotagens innebörd. Och det värsta är, att 
</b>
<b>
densamma i denna form torde vara alldeles oåtkomlig
för strafflagar och klasslagsstiftning.“</b>

En fullständigt borgerlig kapitulation inför en av
syndikalismens allra farligaste stridsmetoder!

De “goda“ borgarne förstå, att de här ha att göra
med arbetare, vilka icke “slå sig till ro“ efter en avslutad
strid, utan äro beredda att fortsätta den på ett område, där
icke längre arbetarnes sträjkkassor behöva anlitas, utan där
arbetsköparne riskera att få betala krigskontributionerna.

Hu, så hemskt!

För alla utplundrare och parasiter!

De varslade, att bourgeoisiens kassakistor voro i fara
att länspumpas; därav deras räddhåga.

Men de tröstade sig med, att då lagstiftningen stod
vanmäktig, <b>arbetarnes sunda rättsmedvetande skulle veta
att reagera mot en sådan stridsföring.</b>

Löjliga enfald!

En svensk författare C. F. Ridderstad har skrivit, “att
om man lägger de franska konungarnes blodsdåd och
rövarbragder i historiens ena vågskål och den franska
revolutionens blodsdomar och avrättningar i den andra, så skola de
senare befinnas fjäderlätta gentemot de förra.“ “Dock var,“
skrev Emile Zola, “den franska revolutionen förorsakad av
mindre missförhållanden än de nu existerande.“

Hur enfaldigt tro och våga påstå, att arbetarne skulle,
ha orsak att visa medkänsla mot sina förtryckare! Ha de
någonsin visat skonsamhet mot proletärerna? Aldrig!

Dessa industrialismens rovriddare, som av snikenhet
och lumpet vinstbegär hellre låta arbetarne levande begravas
i gruvor eller sönderslitas i fabriker än de offrat något av
sina stulna millioner till anordnande av försigtighetsåtgärder
häremot; dessa lockoutgalna arbetsköpare, som ifall deras
slavar vågat ett ögonblick söka räta ryggen hotat att
utkasta dem i arbetslöshetens och husvillhetens hopplösa
mörker till rov för brutala myndigheter, vilka alltid stått redo
att bortdömma dessa olyckliga offer till långvarigt
tvångsarbete och inspärrning!

Ha alla dessa släktets marodörer, vilka aldrig borde
tålas i ett mänskligt samhälle någon som hälst rätt att
vädja till arbetarnes rättsmedvetande?

De, som själva sakna sådant och genom sina våldsdåd
trampat alla sina medmänniskors rättsmedvetande i stoftet!

Låtom oss slå fast, att vilka våldsåtgärder arbetarne 
än begagna, äro dessa likväl ingenting att tala om i
jämförelse med de våldsbragder, som deras förtryckare under
seklers lopp låtit komma sig till last.

Syndikalismen vill icke i sin kamp mot kapitalismen
låta leda sig av någon falsk pietetskänsla; i de fall, då
kraftigare åtgärder äro ändamålslösa avstå visserligen även
syndikalisterna därifrån, men ej i de fall då desamma skulle
föra till seger.

<b>Och varför ej taga vara på sådana kampmetoder
som de ovan relaterade, där staten enligt borgarnes
egen förklaring är totalt oförmögen att ingripa till
kapitalismens förmån såsom obehörig tredje part, vilket
den eljest alltid gjort i alla konflikter mellan kapital
och arbete.</b>

Den revolutionära syndikalismen är alltså, som av
denna lilla skildring framgår, en ren proletärrörelse, vilken inom
sig vill samla alla arbetare utan att tillgodose något
särskilt yrkes intresse framför ett annat yrkes lika stora intresse.
Den vill utgöra en ständig kamporganisation mot
kapitalismen, fostra, stärka och utveckla proletariatets
klassmedvetande; den vill utnyttja alla brukbara och effektiva
stridsmetoder i striden mot utsugarne.

Så långt är den revolutionära syndikalismen en praktisk
arbetarrörelse.

Men den är tillika en ideell arbetarrörelse i detta ords
bästa bemärkelse, enär den under sin ständiga strid mot
kapitalismen aldrig glömmer, att dess mål likväl är
kapitalismens överflödiggörande, dess undanträngande från
ledningen av produktionen och producenternas övertagande av
densamma.

I den revolutionära syndikalismens tecken är enighet
mellan alla proletärer icke en utopi!

Den skall dana den solidaritet inom proletärernas led,
vilken är nödvändig för att arbetarne skola kunna störta
det samhälle, vilket berövar dem frihet och lycka.

<img></img>
</chapter>

