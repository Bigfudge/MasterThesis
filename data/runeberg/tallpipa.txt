<table o>
<td c><h2>SKRIFTER</h2>
<td c>AV
<td c><h1>ALBERT ENGSTRÖM</h1>
<td c><h2>MED PENNA OCH TALLPIPA</h2>
</table>

<img></img>
<table o>

<td c>STOCKHOLM<br><small>ALBERT BONNIERS FÖRLAG</small>
</table>



<table o>
<td c><h1>MED PENNA</h1>
<td c><h1>OCH TALLPIPA</h1>
<td c><small>AV</small>
<td c><h2>ALBERT ENGSTRÖM</h2>
<td c><img></img>
<td c>STOCKHOLM<br><small>ALBERT BONNIERS FÖRLAG</small>
</table>

<table o>
<td c><i>Stockholm</i><br><i>Alb. Bonniers boktryckeri</i><br><i>1945</i>
</table>


<chapter name="En husar">
<h2><small>EN HUSAR.</small></h2>

Ju äldre jag blir, desto oftare och tydligare dyka
barndomsminnena upp i medvetandet. Kan detta bero
på en börjande senilitet? Ty det som hände i går
eller för några år sedan intresserar mig mindre än
dessa glimtar ur det förflutna, som plötsligt göra min
skrift otydlig, då jag någon gång sysslar med det
aktuella.

Nu gäller det Lans, husaren.

Vacker var han inte, men stilig var han, en vilt
martialisk kumpan, antingen han satt till häst eller
kom till kyrkan i parad vid de stora helgerna. Till
sitt borgerliga yrke var han skräddare och sällan har
väl någon suttit på ett bord med benen i kors mindre
lämplig att hantera nål och sax än han, ty han var
en jätte i styrka och kunde jonglera med pressjärnet
som med en fjäderboll. Hans själ var ett barns, men
han var fruktansvärd i sin vrede, och hade han
därtill fått några goda finkelsupar, vart han en naturkraft,
om vilken man ännu talar i Småland. Han var en stor
slarver, det skall Gud och alla veta, men han var knekt
till liv och själ och rädsla fanns icke inom hans
bröstkorg. Sin häst kunde han sköta, men icke sitt torp,
vilket gjorde att han var vän med sina rusthållare,
därför att han aldrig begärde några reparationer, utan
lät det förfalla. Visserligen hade hans ryttmästare
opponerat sig vid torpsynerna, men de funno snart att


sådant inte tjänade något till och läto honom vara, ty
han var och förblev i alla händelser favoriten inom
skvadronen.

<img></img>

Lans hatade alla präster utom en och det var
komminister Lagergren, därför att han var så stark. Om
honom hade Lans en bra historia. Komministern och
hans bror, som var rektor i Jönköping, voro en natt
ute och reste och Lans satt på kuskbocken. Vid en
gästgivargård blevo de överfallna av ett band tattare
och ett slagsmål började, som var det vackraste Lans
någonsin sett. Av vördnad för prästerskapet ville han
i början icke deltaga i det uppfriskande nöjet utan
låta kyrkofadern och rektorn reda upp det hela, men
slutligen blev frestelsen honom för stark, han band
hästen vid en gärdsgård och gav sig in i leken.
Tattarnas knivar blänkte i månskenet och 

<img></img>

gärdsgårdsstörarna veno i
luften. Efter en stund
lågo tattarna slagna
och våndades här
och där i dikena.
De tre fortsatte
resan. Men då de rest
en fjärdingsväg,
befallde komministern
att Lans skulle hålla
in hästen, ty tattarna
hade icke fått nog
stryk. Varpå ordets
tjänare sprang
tillbaka ensam och gav
dem, som ännu
kunde röra sig, ett gott
kok stryk till.

<img>Kyrkoherden.</img>

— Si sådan skall
en präst vara! sade Lans. Ingen mjäkighet! Klämma till
med detsamma! Och för rexten — det enda, bönder
begriper, är stryk! Kom inte med 'vangeliet utan
ta fram yttersta domen genast! Den förstår de!

Kyrkoherden i min hemsocken var en begåvad man,
men en stor suput och förföll så småningom, men
bönderna ville av sparsamhetsskäl icke avsätta honom,
för att han icke skulle komma fattigvården till last
och på det sättet bli dyrbar för församlingen. Det fanns
tillräckligt många i fattigstugan ändå.

Denne prelat hade för vana att varje år ha två
stora supéer för socknens honoratiores och de 


förnämligare bönderna. Vid dessa fester var Lans med som
uppassare, ty han hade varit kalfaktor åt många höga
officerare och lärt sig fina seder.

Jag fick ofta följa mina föräldrar på dessa agaper
och mitt största nöje var då att sammanträffa med
Lans, vars bevågenhet jag vunnit i hög grad.
Jag höll då mest till i serveringsrummet och hörde Lans
härma kyrkoherdens predikan. Lans hade uppfattat
det komiska i prästens sätt att predika i ett sträck,
utan uppehåll, icke ens
då han snöt sig och
detta gjorde han ofta, ty
han snusade ohyggligt
mycket. Han var för
resten en gammal
snuskpelle. Han färgade håret,
och det började han med
sedan han blivit änkling,
ty han giljade till sin
svägerska. För att
skydda kudden höljde han till
natten över den med en
begagnad snusnäsduk.

<img>Major Löwenström.</img>

<img>Länsman Rydelin.</img>

Lans härmade alla
mera betydande
personer i sällskapet. Gamle
major Löwenström som
var så fin att han stack
bomull i näsborrarna för
att icke glömma att tala
i näsan. Länsman Rydelin som var så fet	


att han måste sitta
på två stolar och såg
ut som en jordglob
i anseende till
kroppen. Han kunde
icke nå bordet med
mer än en hand i
sänder utan vred
sig än åt höger och
än åt vänster,
allteftersom han
begagnade kniv eller
gaffel.
Skogsinspektör Lejondahl som
hade den största
vårtan i Småland
på underläppen och
alltid berättade att
Karl XV hade sagt
åt honom en gång
på en jakt: Akta
dig, min gubbe, så jag inte skjuter bort den där!
Ha, ha, den gamle Kalle, det var en kung det!

<img>Skogsinspektör Lejondahl.</img>

Men allra bäst härmade han kyrkoherdens
svägerska, som framför spisen kliade sig i huvudet med
stekgaffeln, diskade kaffekopparna i kommodens
handfat och stack lillfingret i flaskhalsen och skakade om,
när saften var för tjock och inte ville rinna.

Alla dessa kunde Lans utantill och jag vred mig
av skratt. Men stundom måste jag ju in i matsalen
för att låtsas äta litet vid det bord, som var
reserverat för de yngsta, fast jag så ofta det passade

listade mig ut för att hjälpa Lans att korka upp
öl- och sockerdricksflaskor och studera kokfrun och
hennes medhjälperskor eller den särskilt utnämnda
värdinnan — ty en sådan måste alltid finnas för
persvaderingens skull. Oftast var det fröken Beata, en dam i
sin farliga ålder med underbara kartnaglar på alla
fingrarna och en massa ringar som hon hade måst
klippa av för att kunna träda på dem.

<img>Hon kliade sig med stekgaffeln i huvudet.</img>

Lans kunde också härma fröken Beatas persvadering
och vippa på stjärten nästan lika flinkt som hon.


Prästen drack endast i smyg och helst eau-de-cologne,
emedan han tyckte att brännvin var för duvet, sedan
hans avlidna maka för att rädda honom från delirium
börjat blanda hans
ranson med vatten.
Och nu som änkling
hade han fortsatt
med luktvattnet,
vilket hämtades lådvis
från närmaste stad.
Under supén
upprepades hans
vandringar till
sängkammaren allt oftare
och för var gång
han återkom till
sällskapet var han
rödare i ansiktet
och spred en
bedårande doft
omkring sig — snus,
det infernaliskt luktande hårvattnet och eau-de-colognen!

<img>Gamle kammarjunkaren.</img>

Man berättade för övrigt att han varje julaftons
morgon plägat få en ny ylletröja av sin fru. När den
nya tröjan skulle tagas på, vilket skedde under en
viss högtidlighet, måste han först plocka bort resterna
av den gamla, som suttit på hela året i ett sträck.

Hinc illi odores!

Jag tyckte att Lans var den finaste på hela
prästgårdssupén — med sina vita vantar och sin vita
halsduk, en svart livrock som han sytt själv och som satt
som ett korvskinn på hans eleganta figur. Inte ens
gamle kammarjunkaren som stundom nedlät sig antaga
inbjudning var så fin, fast han hade sammetskrage
på bonjouren och en stor guldring med signet på
högra pekfingret och endast talade om sin
tjänstgöring vid hovet.

Å nej, Lans var nummer ett! Jag ville alltid tänka
mig honom i parad på sin häst, med schakån djärvt
på sned, remmen stramt om hakan, sabelfästet i veka
livet på höger sida och klingan tätt vid högra örat.
Eller efter kyrkparaden, då han stod bland de andra
knektarna av fotfolket med högra handen käckt i sidan
och med den andra stödjande sig mot sabeln. En
styvare husar fanns inte på jorden!

*

Men som ung student besökte jag en dag Lans i
hans torp. Det var en bister januaridag med snö i
väldiga drivor som nådde ända upp till taket på ena
gaveln. Jag hade hört berättas att hans torp var
uslast hållet i hela häradet och det såg icke bättre
ut. Skorstenen var till hälften nedfallen och i fönstren
sutto trasor i de största hålen. De mindre voro lagade
med näverbitar som fastsatts med en uniformsknapp
och en trästicka. Dörren hängde på endast en hake.

Jag öppnade och steg in. Lans var inte hemma,
men hans hustru och några ungar sutto vid bordet
och doppade potatis i sillake. Det var deras middag
om man räknar med några usla brödkanter och en
spilkum med fläskflott. Golvet var ruttet med gapande
springor, spisen sönderfallen och svart av rök.

— God dag här inne! Var är Lans?

— Å, han ä ute å driver i skogen som vanligt,
svarade hustrun. Eller också ä han nere vid stationen
å hjälper te mä något arbete. Si, julamaten ä slut,
gunås så visst, så dä behövs lite å fylla magarna mä
på de här usslingarna!

Och hon gjorde en gest mot ungarna.

— Men sitt ner å vänta! Han kanske kommer snart.
I kan la vänta lite, när I har gjort er besvär å gå så
långt.

Hon sopade en stol ren med förklädet.

— Nej, han ä inte ofta hemma, Lans, han ä mest
i skogen å går ätter fågel å hare, han ä mer jägare
än skräddare, för den delen! Men nu har han inte
varit ute på länge för vi har ju haft mat ordentligt
ifrån rusthållarna. Dä blir inte så lite ifrån sex bönder,
bröd, ister å fem marker fläsk ifrån varje! Men dä
finns ju ingen botten i ungarna, di stackarna! Å lite
roligt ska dom ju ha när dä ä jul, så inte missunnar
ja dom, för den delen! Men tyst! Där kommer ju
Lans! Hör I inte! Han sjunger å skrålar, då har han
väl fått lite starkt, var han nu kan ha varit. Ja gla å
livad ä han i ali fattigdom, så inte får en klaga,
inte. Si karlfolk ä som skapta på dä viset, en del av
dom förstås, å de ä dom bästa. Lipsillar har ja aldri
begripit mej på — sån ä ja, å dä ä tur dä!

Hon skrattade halvt belåtet.

— Jo jo män, nu närmade sig Lans. Han syntes
genom fönstret pulsande i drivorna och sjöng med
full hals den gamla husarvisan:
<img></img>
<table o>
<td><poem>Husaren gick till stallet,
i stallet fick han se
husarehästar stående
där en, två, tre.
Husaren gick till vännen sin,
sad åt sin älskade:
Va fan är det för hästar
som äro stående?
Jag tror att du är galen,
jag tror, att Fanken rider dej,
det är ju trenne mjölkekor,
som mor har skickat mej!
Mjölkekor med sadlar på!
Hå, hå, hå!
Ja nog är jag en lycklig man,
ja jag som mången ann!</poem>
</table>
<table o>
<td><poem>Husaren gick till förstun,
i förstun fick han se
husarekaskar hängande
där en, två, tre!
Husaren gick till vännen sin,
sad åt sin älskade:
Va fan är det för kaskar,
som äro hängande?
Jag tror att du är galen,
jag tror, att Fanken rider dej,
det är tre mjölkebyttor,
som mor har skickat mej!
Mjölkebyttor med plymer på!
Hå, hå, hå!
Ja nog är jag en lycklig man,
ja jag som mången ann!
Husaren gick till kammarn,
i kammaren fick han se
husarestövlar stående
där en, två, tre!
Husaren gick till vännen sin,
sad åt sin älskade:
Va fan är det för stövlar,
som äro stående?
Jag tror att du är galen,
jag tror, att Fanken rider dej,
Det är tre mjölkekärnor
som mor har skickat mej!
Mjölkekärnor med sporrar på!
Hå, hå, hå!</poem>
</table>
<table o>
<td><poem>Ja nog är jag en lycklig man,
ja jag som mången ann!</poem>
</table>
Lans sparkade av sig snöklackarna och steg in och
slängde en jaktväska på golvet.

— Nä men si på Albert, si det var rart främmande.
Godagen, käring! Godagen ungar! Jaha, inget har
jag att bjuda på, fast väskan är stinn. Tre orrar har
jag skjutit, så nu kan du sätta på grytan, käringharpa!
Och i morron ska jag hjälpa Norrgårdsbonden med
slakt och då duggar det alltid några marker fläsk.
Jaså, han är hemma och hälsar på, han Albert. Han
skulle varit med mej i dag! Aldrig har jag sett så
mycket orre i björkängen förut, men det tog slut
på mina hagel. Se jag gör haglena själv av kulor som
jag plockar i skjutvallen på Ränneslätt och en och
annan krutkardus har jag alltid hem med mig från
mötet, så ammunition fattas inte, vad det anbelangar.
Kommer han ihåg, Albert, hur vi hade roligt, när vi
träffades hos kyrkherrn förr i världen? Tänk att han
lever än, otäckingen, tänk att han inte har brunnit
opp invärtes. Nu behöver han inte vara nykter ens
om söndagarna, för han får inte predika längre. Nu
ligger han och kurar hemma och går aldrig ut och
väl är det, så en slipper se honom — håhå, jag tror
att jag tog ett snedsteg! Jag var inne i förbifarten
hos Petter i Myran och fick ett par kaffegökar och
de har satt sej i bena och litet trött är jag för rexten,
jag har gått hela dan utom då jag satt i orrkojan.
För rexten går livet opp och ner. Det enda roliga
en har är kalas och husförhör. Jag har varit på alla
husförhör i socknen så länge jag minns, men på det

sista, som kyrkherrn höll, kunde jag inte låta bli att
raljera lite. Jag läste opp »Guds rena lamm oskyldig»,
men ja sa inte lamm, utan jag sa får. Nu läser du
inte rätt, sa prästen. Joho, sa jag. För jag har
väl läst den salmen i minst tretti år, och när de har
varit lamm länge, så blir de väl får till slut. Då
ilsknade kyrkherrn till och sa åt klockarn att jag
var utesluten från nattvarden på ett år. Det fick jag
för det.

Jaha, nu blir jag snart femti år och skall ha avsked
med fullt underhåll av kronan, tjugufyra riksdaler om
året — och det kunde väl gå, om jag finge allting fritt
också. Men se det får en inte. Jag har fått lov att få
ett stycke hagmark att bryta opp och en gammal stuga
får jag väl också av bönderna, för vi har alltid varit
komsamser — var det något särskilt ärende Albert hade
till mej, efter han har gett sig av så här långt opp i
obygden?

— Nej, bara det att Lans skall komma in och äta
en bit mat, när Lans går hem ifrån kyrkan om söndag,
så får vi pratas vid om gammalt.

— Ja, är det inte värre arbete, så står jag väl ut
med det. Se jag luktar mig till var det finns mat på
många mils håll. Och är det så att han behöver bot
på någon byxa, så är jag karl att sätta dit lappen
gratist. Ska det vara en pris snus? Ettma vara, säjer
handlare Johansson. Ska han gå redan? Ja, hälsa
så gott hem då, och var lugn för att jag kommer.
Jag visar mej inte neråt bygden annat än i uniform,
för dom här traserna är det enda jag har annars, så

skräddare jag är till profasionen. Ajöss, ajöss!

*

På många år hörde jag intet om Lans. Vid ett
besök i hembygden fick jag veta att hans hustru
dött samma år han fick sitt avsked. Ännu fattigare
blev det naturligtvis i hans nya bostad, en gammal
ryggåsstuga, som bönderna hjälpte honom flytta och
bygga upp. Nu var han uteslutande hänvisad till jakt
och fiske om också hjälpsamma människor stundom
bidrogo till underhållet.

Men i närheten bodde en gammal piga, nära de
femtio, och Lans började trött på ensamheten slå sina
lovar omkring hennes bofälliga stuga, särskilt som
hans ögon icke voro så bra som förut. Han började
få svårt att reda sig med jakten och tänkte att två
svälta alltid bättre tillsammans än var för sig. Det
blev frieri och giftermål trots prästens allvarliga
avrådande. Men Brita, pigan, försäkrade att giftermålet
var nödvändigt, ty de många ungarna behövde en
mor.

Så bra som den vintern hade Lans aldrig haft, ty
han behövde icke dra hem ved från skogen. De
använde Britas stuga att elda med. Och året därpå fick
Brita tvillingar.

Detta var ett streck i räkningen och med tungt
hjärta vandrade Lans till prästen för att anmäla
födelsen. Prästen blev ursinnig och bad Lans skämmas,
men då ilsknade han till i sin ordning och blev
åter husaren, den käcke, för vilken inga hinder
funnos. Han svarade: — Sa inte kyrkherrn till oss, när
han vigde oss, att vi skulle föröka oss och uppfylla
jorden? Och för rexten — så där går det, när en får
dåliga ögon!

Prästen hade ingen humor utan öppnade dörren
och visade ut Lans.

*

För några få år sedan var jag åter i min hemtrakt
och kom att fråga om Lans ännu levde.

— Jo, han lever, men ligger för det mesta. Alla
barnen äro ute i världen, men Brita, det gamla
skrället, är pigg som en mört, far omkring som ett torrt
skinn, stickar och spinner, hjälper till med tvätt och
slakt och litet av varje och sköter om gubben
dessemellan. De ha det rätt bra i sin gamla stuga som
de fått reparerad. Ingen av dem vill till fattiggården,
fast de skulle ha det mycket bättre där.

Jag tog en bil och åkte så långt jag kunde komma
på vägen till Lans' stuga. Sedan tog skogsstigen vid.

Vad allt förändras! Hur oförbätterligt vemodig ter
sig icke hemtrakten efter vad man kallar en mansålder.
Villor ha vuxit upp i stället för de gamla gråa gårdarna,
telefonen drar sina trådar genom hagarna, motorcyklar
surra på byvägarna — cigarretter och sportmössor
dominera. Ett nytt släkte har vuxit upp och det är mig i
grunden främmande.

Men gubben Lans' stuga var sig ganska lik trots
all renovering. Visserligen var torvtaket ersatt med
spån och väggarna rödmålade, men det hade skett för
länge sedan och patinan började åter bli förnämt
silvergrå.

Jag klev in till min gamle vän. Så snyggt allt var
där inne! Brita hade förstått sig på hemtrevnad bättre
än hans förra hustru. Och själv låg han fin och
vitskäggig i sängen. Men han var nästan blind.
<img></img>

— Nej, är det verkligen Albert? Ge mej glasögona!
De ligger på salmboken på byrån. Si jag kan allt si
lite än, om han lutar sej nära intill mej. Jaha, det
är nog Albert, fast han har fått skägg och har
glasögon han med! Och inget har jag att bjuda honom på.
Käringen är ute och ränner, det lea livet — jag skulle
inte så illa säja, för hon ä snäller, otäckan, det får
en då medge! Jaha, Albert, nu är det väl snart ute
med mej. Jag blir så trötter bara jag går över golvet,
så nu är det slut både med kalasresor och kyrkgång.
Men jag får inte klaga, för roligt har jag haft i mitt
liv, det skall Gud och alla veta. Och husar har jag
varit — det är inte det sämsta. Tänk Albert att när
jag ligger så här i ensamheten så får jag liksom för

mig att jag hör dom blåsa marsch-marsch och jag är
med och hurrar och skriker och hugger kvart och ters
så det visslar i luften. Käringen kallar'et susning
för örona, som gamla gubbar får, men jag vet nog
vad det är. Jo jo män! Ja, jag var så livad när jag
var ung, så jag sjöng jämt både i sällskap och när
jag var ensam och förde liv och fäktade och trampade
och stod i, så att en gång när gamla ryttmästar
Printzensköld kom hem till torpet och jag var mol ensam
i kammarn, så sa han när han kom in: Kors jag
trodde att du hade kalas med stort umgänge och
gästabud, Lans, för så lät det! Men nu ska du ha ovett!
Och det fick jag efter noter, för torpet såg ju ut
som en svinbusa, det medger jag. Jaha, livat har jag
haft, jagat har jag gjort och stark har jag varit fast
det är på upphällningen nu på gamla dar, och det
är en sak som jag inte kan få i min skalle, varför en
inte ska bli starkare ju äldre en blir, för det är just
på ålderdomen en behöver styrka. Inte behöver en
styrka när en är ung, då är en stark ändå! Men inte
för att jag ger mig, för den delen! En är väl inte
smålänning för inte! Si det är så med oss smålänningar
att bara vi har en såda i buken, så reser hon sej
på kant, såna ä vi, Albert! Men i dag är jag särskilt
ussel — ja ligger med ett varmt grytlock på magen.
Käringen värmde't åt mej, innan hon rände i väg,
men nu börjar det bli svalt igen. Håhåjaja, det är
uschligt med mej och så uschlig som i dag har jag
inte känt mej på länge.

— Men skall jag inte försöka få tag i någon läkare,
fast jag tycker Lans ser kry ut?

— Doktor, nehej, Albert, det bryr vi oss inte om.
Jag dör nog ändå!

P. S. Lans lever än.
</chapter>
<chapter name="Dykarliv">
<h2><small>DYKARLIV.</small></h2>

På allmän sal i sjukhuset ligger dykaren
Lagerström. Han har dåligt bröst, tv dykare ha lätt att få
bröståkommor. Han förnöjer sina medpatienter med
historier ur sitt händelserika liv på alla sjöbottnar i
Europa. Han talar i ett sträck utom då han spottar.

— Men ibland tröttnar en förstås, särskilt när en
har varit ute på härjens och det kan hända ibland,
för en förtjänar bra för den delen. Jag minns en gång
jag blev efterskickad till Snorva för att gräva i hamnen
där ett slag. Jag gick ner förstås och såg efter vad
som skulle göras och jag tänkte att jag skulle kunna
reda upp'et på en fjorton dar eller så. Men kvällen
innan jag skulle börja var jag ute med sjöfolk, för
det låg några båtar i hamnen och när jag skulle gå
ner dagen därpå var jag så trött så jag lag mej att
sova där nere. Två timmar om dan skulle jag vara
nere. Och jäklar anagga, sov jag inte hela den tidén
och var knappt utvilad ändå. Och på kvällen blev
det likadan hippa och så höll det på i nära tre
veckor. Det enda tillfälle jag hade att få sova ut,
var mina två timmar om dan på sjöbottnen. Men en
dag blev jag inkallad på kontoret och dom frågade:
Är det inte färdigt snart? Det är bråttom, förstår
Lagerström.

Det var mera arbete där nere än jag trodde, men
det där begriper inte I, sa jag. Det tar nog fjorton
dar styvt till, sa jag.



Men ett par dar efteråt när jag var nere väckte
dom jäklarna mej och när jag kom opp i båten så
stod där två herrar från kontoret och en av dem höll
något bakom ryggen och såg farlig ut som själva
fan och han sa: Nu är Lagerström avskedad!
Lagerström är ett svin, som går ner och ligger och
sover i stället för att arbeta sina två timmar.

Sover, sa jag. Har inte faen sovit. Det är tungt
arbete där nere, värre än jag trodde. Gå ner själva,
får herrarna si om herrarna kan göra't bättre!

Va tror Lagerström detta är? sa faen grå och
hötte åt mej med en vattenkikare. Vattenkikare förstår
ni gubbar, det är en sån där vanlig fiskarmakapär
som bondfiskarna tittar på bragderna igenom för att
si efter om där finns någon fisk.

Tänk såna jäklar! Hade de inte skaffat sej en sådan
och gripit mej på bar gärning. Jag fick sparken, det
fick jag. Men jag hade också fått vila mej tre veckor
närapå, så jag var rätt så utvilad och jag gav mig
därifrån innan de hade fått ny man i mitt ställe.
Vattnet hade inte varit riktigt lugnt under hela tiden och
således grumligt, det var därför jag kunde lägga
mig och sova. Hade det varit blickstilla, hade de
kunnat se mig på bottnen, för det var bara femton
meters djup. Och nu var det glasklart.

Men en gång gick jag och en kamrat ner i Mitau.
Det var en ångare som var lastad med styckegods
och hade sjunkit i hamnen. Vi hittade en låda konjak.
Och båten låg så till på sidan, att det blev luft över
oss på ett ställe jämt lagom, så att vi kunde skruva av
hjälmarna på varandra och sätta i oss var sin liter
och så skruvade vi på varandra hjälmarna igen och
raglade ut och gav signal till uppdragning. Och när
vi kom upp var vi jämt i hammarn, fulla som alikor
och ingen kunde begripa, hur det hade gått till, för
vi hade varit nyktra när vi gick ner, det hade alla
sett. Det höll vi på med några dar, ända tills lådan
tog slut. Men vi gjorde vårt arbete ifrån oss först
ordentligt, så ingen kunde klaga. Fast de går nog
än och funderar nere i Mitau, hur i alla världens
dar vi kunde snea till på några famnars vatten med
hjälmarna på.

<img></img>

En gång gick en råsegelskonare som hette Karoline
från Mariehamn på vid Fårön och stod fast i sanden.
Folket pumpade och pumpvattnet var som mjölk av
sanden, så jag blev efterskickad. Då lade jag mej att
sova också med en sten till huvudgärd. Men fåröborna
var fulla i fan och började misstänka något efter det
aldrig kom någon purrning från mej. Jag låg så 

bekvämt som i en säng. Men vattnet var för klart så de
såg mig på bottnen. Då hängde det stryk i luften,
men jag klarade mig med att jag liksom svimmat till.

Annars hade en väl trott att sjöbottnen skulle vara
den lugnaste plats på jorden. Men det är den inte.
Så att snart finns det ingen plats på jorden där en
stackare kan få slumra till ett slag. Det är lika jäkligt
överallt. Finns det någon som har snus? Mitt är
slut.</chapter>
<chapter name="Älgjakt">
<img></img>
<table o>
<td c><h2><small>ÄLGJAKT.</small></h2>
<td c><sp>Ur en gammal portfölj</sp>.
</table>

Vårdande min tandgård med en tändsticka efter
nyss aväten älgbiffmiddag nedskriver jag mina ännu
rätt livliga intryck från gårdagens jakt.

Det vildvinsomslingrade corps-de-logiet här ovan är
mitt eget, och från detta uttågade jag i lördags kväll
för att sluta mig till ett litet men valt jaktsällskap,
vilket i en gammal ångskorv skulle pröva harstammens
rikedom på skären norr på. Det var tjocka och kvällen
var kolsvart. Hundarna dansade i lyktskenet framför


mig på vägen till bryggan och för min inre blick
skymtade harar på bergknallarna i tusental, medan
en och annan räv snodde bland enbuskarna i min
hjärna.

Båten, en gammal kaffebrännare från landet med
ett tröskverk i, vågade kaptenen ej gå ut med förrän
tjockan lättat, oaktat vi upplyste honom om, att tjockan
ej var farlig, så länge det var så mörkt, att man
ej såg den. Ingenting annat var att göra än att vänta
vid ett glas punsch. (Läsaren dricker ju punsch?)
Jaktsällskapet var det försiktigaste jag någonsin träffat
på. Man hade tänkt på allt. En läkare var med
för det fall, att någon skulle bli skadskjuten, och
antagligen för det fall att någon stackars ko skulle
bli tagen för älg, hade man försäkrat sig om
distriktets djurläkares bistånd. Allting var således klappat
och klart.

Fram på morgonen växte skepparens mod och vi
började treva oss fram i farleden, sedan det lättat
något. Vår avsikt var att gå till Skogsskär nordost
om Singö, men vid ankomsten till Ellaströmmen vid
Singöns norra udde ankrade den hjältemodiga
sjöbjörnen och vägrade att gå ut på havet. Dimman kom
och gick, men allt tydde på vackert väder, och i
synnerhet som doktorn och veterinären, en hos mig
inneboende grönländare och jag hade givit oss den så
kallade fan på att gå till Skogsskär, om vi också
skulle skära oss igenom tjockan med kniv, stuvade vi
in skeppskompassen och en matkorg, mina hundar och
oss själva i skeppsbåten, viftade ett överlägset farväl åt
de kvarvarande och rodde in i dimman, trots den
sidasjö som skepparen fruktade värst av allt. Jag satt
vid årorna och med så erfaren ledning besegras även
de vildaste elementer. Inom en timme skymtade skärets
höga kontur framför oss.

Sökande landningsplats ströko vi utefter stranden,
då vi plötsligt upptäckte två havsörnar, som kretsade
över Garpen, det lilla skäret under Skogsskärs
sydöstra strand. Fascinerade av denna syn ämnade vi oss
över till Garpen för att söka komma inom håll för
dem och veko just om en udde, då — — —

Doktorn trevade nervöst efter kulpatronerna i
västfickan, ty en simmande älgtjur gjorde just helt om
vid åsynen av båten för att bege sig till havs. Jag
rödde förtvivlat, veterinären glömde plötsligt helt och
hållet sitt yrkes innersta mening och grönländaren
tjöt på sitt hemlands vilda melodier. Så small det
och doktorns kula satt i nacken på tjuren, som gjorde
några jättesprång i vattnet för att därpå långsamt
lägga sig på sidan.

Han var död, som det heter i romanerna. I båten
kunde vi inte gärna börja någon krigsdans, men
magens krav på slaktsupen gjorde sig säkert gällande
hos litet var, fast ingen sade något. Däremot slogo
vi en ända om hornen på tjuren och bogserade honom
i land.

Det arbete, som nu började, var ej av det lättaste.
Först gällde det att få upp kolossen på strandstenarna.
Och vi höggo i för fosterlandet, så att ryggbasten
knakade. Genom den råa styrkan i förening med all
den intelligens som även i privatlivet utmärker oss,
lyckades vi slutligen få upp honom så pass långt,
att hemslakten kunde börja. Men dessförinnan hemföllo
vi åt det enligt Samzelii Jägaren lika råa och
vidriga som mot gudomlig lag stridande bruket av
slaktsupen. Jag är ledsen att erkänna det, men den
smakade gott med smörgås till och stekta
dubbelbeckasiner och hjärpe och isdricka, en jägarfrukost
som heter duga.

Se, vi enkla naturbarn krångla inte med filosoferande
över slaktsupens förhållande till Vår Herre, utan vi
<sp>tar</sp>'en bara och befinner oss väl därav. Den, som
tror att vi »skymfade skogen och hånade livets mystär»
genom de tjugufem kubikcentimeter renat vi satte i
oss per man, månne han har en avlägsen aning om
»livets mystär»? Men jag tror, att jakten är en mystär
för honom, och att han säkert aldrig kommer att hitta
i den skog vi skymfade.

Hundarna hade emellertid börjat att driva hare
Skogsskärets terräng är vild som din kärlek, o Juanita
Och härlig att ströva i. Mossar med mogna hjortron
mellan stalpen och tallskog på åsarna. Men svårjagad
var den och full av gryt och jäkelskap. Vi hade
inte tid att skjuta mer än två harar, ty älgen måste
slaktas, med pennkniv, och snart stod doktorn blodig
ända upp till sin kala hjässa och fördjupade sig
i älgens mystär, medan veterinären demonstrerade
magarna och gav oss inblick i tarmkanalens irrgångar.

Krut och Kula komma andfådda och få sin smakbit
av innanmätet och försvinna åter i skogen.

Nu driver dom igen. Jakten går som Jehu.
Hundarna ha blivit bra och jag hoppas få skymfa skogen
ännu många gånger med deras tillhjälp.

Visst är det roligt att få en hare ibland, eller
hur, jägare? En älg ibland missklär inte heller. Den
som tycker att jaktens mörka sida ligger häri, pratar
nonsens och kan gärna köpa in sig på något barnhus.

<img>Drifver dom inte nu igän!</img>

Äntligen är älgen slaktad. Av med rockarna, ty nu
skall han i båten! Det är intet lätt arbete för bara fyra
man att släpa en femårstjur ombord utan annan hjälp
än händer och muskler, och därtill ombord i en liten
obekväm eka. Men allt går. Vi måste skynda
tillbaka till ångbåten, ty dimman har lättat för en stund
och det börjar blåsa upp. Båten är nedlastad och
tål icke mycket skvalp.

Efter något besvär få vi in hundarna under en
toft, gå ombord och snart sträva vi mödosamt mot
den växande sjön ut ur vår slaktvik för att under
stänk över babords reling hålla ned på Singö och
Ellaströmmen.

*


— Va i hälsike ä dä dom har i båten?

De stackars kvarlämnade packa sig i ångbåtens för
och söka lista ut, vad slags byte vi släpa på. De ha
varit i land med doktorns egna hundar på ett skär och
träffat folk, som bad dem gå därifrån. Deras liv
har förbittrats av otur och deras rundlagda anleten ha
förlängts.

<img>Skogsskär</img>

Men nu komma dagens hjältar med älgen, och
jakten dryftas och grytan med varm potatis kommer
fram och nubben och matsäckarna, under det
ångbåten utefter Singölandet styr kurs söder ut. Snart
ligga vi vid Grisslehamns brygga.



Grisslenamnarna vallfärda för att beskåda älgen,
och något av doktorns gloria omstrålar oss alla.

Men jag tänker för mig själv: Egendomlig tillfällighet
att älgen är lovlig just nu. Ett egendomligt och
lyckligt sammanträffande av omständigheter. Jag säger
inte mer.
</chapter>

<chapter name="På en herrgård">
<h2><small>PÅ EN HERRGÅRD.</small></h2>

Jag befinner mig i en gammal riktig herrgård. Frid
råder i skuggan under de väldiga lönnarna och inne i
de gamla rummen står allt som det stod för
hundrafemtio år sedan. Från de vackert målade tapeterna
blicka herrar i allongeperuker och damer med
behagligt decollettage under lätt pudrade ansikten ned på
ättlingarna som varit nog pietetsfulla att icke flytta om
möblerna sedan deras tid. Vackert svängda stolar stå
som de alltid stått och sekretärerna innehålla med
vördnad bevarade minnen. Genom en lummig allé kommer
man ned till sjön, vars höga vassar vaja för ljumma
vindar. Änderna flyga snattrande över mitt huvud,
sothönsen simma bland näckrosbladen och
doppingarna. ro med skönt lyftade halsar. Och på sjöbottnen
trängas kräftorna och vänta på nästa vecka, då vi skola
komma dem ätt rodna av hänförelse över det goda
brännvinet, som de kräva.

Genom de blyinfattade rutorna i den vackra flygel,
där jag sitter och arbetar, lyser solen in genom en vägg
av lönnar. Skära jätterosor pryda mitt skrivbord. Tiden
går som den bör göra, långsamt och väl, ty jag
behöver den dubbelt lång för att hinna med mina
uppgifter.

Tidigt i dag gick jag ned i den gamla trädgården,
vandrade under dess knotiga äppelträd och njöt av
blommorna som lyste på rabatterna. I det gröna
dunklet stodo lejongapen sköna i färg och de rosor


som jag nu har i mitt rum lutade sina kalkar liksom
ljuvligt morgontrötta i solskenet och tunga av det
vackra regnet, som föll i soluppgången. När jag rörde
vid stänglarna, kom ur varje kalk en skur av silverne
dagg, som blixtrade mot den bruna myllan.

Visarna på det gamla tornuret gå sin gång och
timmarna slå med spröd klang. Vid dörren i mitt rum
finns ledningen till en ringklocka. Dess sträng är av
bleknat siden. På ett papper bredvid står skrivet:
<sp>»Använd ringledningen endast i yttersta
nödfall, ty den fungerar icke!»</sp>
</chapter>
<chapter name="Sockerängeln">
<h2><small>SOCKERÄNGELN.</small></h2>

Häromdagen såg jag begravningskonfekt i ett litet
konditori i en utkant av Stockholm. Det var länge
sedan jag sett sådana delikatesser och jag frågade om
någon ännu köpte dessa svarta hemska karameller
med lämplig text på och förfärliga krusflorsbitar
omkring ett kors eller andra dödens symboler.

— Joo vars! Men dä förstås bara bönder, som
köper.

Jag erinrar mig begravningar hemma i Småland
under mina första år här på jorden. Särskilt ett
begravningskalas står kristallklart för mitt minne. Det
var Samuel i Utlängan som dött. Hans hustru var
förfärligt snål. På den tiden var en begravning
otänkbar utan rhenvin. Man köpte ett par flaskor av detta
kemiska preparat, som väl mest bestod av ättika. Det
kallades begravningsvin och vinhandlaren i Eksjö
hittade icke fel i sitt lager, när någon begärde
begravningsvin. Effekten var storartad. Gästerna gjorde
verkligen sura miner och verkade uppriktigt sörjande.
Men samtidigt bjöds en sockerskål omkring och det
var nödvändigt att först ta en sockerbit i munnen och
sedan dricka, ty eljest hade sorgen blivit för äkta.

Jag var väl tio år gammal och på särskild anmodan
fick jag följa mina föräldrar till sorgefesten. Min
längtan stod till karamellerna, en blandning av krita
och socker, som man kom åt efter borttagandet av en
massa svart papper i olika lager. Jag njöt på den

tiden av dessa petrifikater som smällde och slogo
sönder munhålan, <sp>om</sp> man lyckades knäcka dem.
Ty att suga dem i sig tog för lång tid för en
karamellhungrig pojke.

Vi stodo i storstugan i dystert allvar kring bordet,
som pryddes av vinglas lånade hos handlarn, två
långhalsade buteljer med begravningsvin, en sockerskål,
och i mitten en krokan, som pryddes av ett svart
kors samt sockeränglar, som höllo florbitar i sina
eteriska händer, och omgavs av en hög svarta flata
fyrkantiga begravningskarameller.

Prästen höll ett tal och vi bjödos på vinet. Även
jag fick ett halvt glas och en sockerbit. Jag sörjde
bitterligen och hade svårt att få ned detta surhetens
begrepp. Men sockerbiten gjorde syrligheten pikant
och övervinnlig.

Då hördes en röst borta från köksdörren, där
proletariatet blygt trängt sig tillsammans. Det var
socknens svarta får, husaren Sköld, som omedelbart efter
att ha tömt den bittra kalken full av besvikelse
yttrade: — Fy faen, dä va ju inte brännevin!

Somliga lyckades dölja sina leenden bakom de av
vinet framkallade grimaserna. Men jag skrattade högt,
ty Sköld var min vän. Farbror prästen gav mig ett
klerikalt allvarligt ögonkast som talade volymer och jag
kände mig oförbätterligt syndfull, ty jag gick i skolan,
kunde katekesen och visste att hemska straff väntade
den som icke var värdig.

Jag smög mig slokande bort till min vän Sköld,
som tog mig i handen.

— Vassego å ta en karamell, söta goa! sade änkan.

Karamellerna kände jag till förut, men en krokan
av den art som stod på bordet hade jag aldrig sett
förut, varför min längtan koncentrerade sig på detta
nya njutningsmedel.

— Får en inte ta utå den där tårta som står i
mitten? viskade jag till Sköld.

— Vesst dä, Albet, men vänta lite tess di gamle
har taet för sek!

Nå, det förstod jag på grund av min gedigna
uppfostran. Bönderna och deras hustrur nalkades under
ideligt krusande bordet och togo var sin karamell.

— Vassego å ta fler karameller, dä finns så dä
räcker, sade änkan.

Persvaderingen efterkoms under ständigt krusande.

— Nu sa du gå fram, Albet, å ta en sån däran
ängel utå tårta, för i dom ä dä bästa sockret!

Jag trängde mig fram, ty den råd lyder är vis och
jag trodde att de andra begravningsgästerna redan
huggit in på tårtan, men den stod faktiskt orörd,
emedan änkan icke uppmanat någon att hugga in på
den. Den var en skåderätt, lånad hos sockerbagarn i
Eksjö och var väl med på sitt tionde begravningskalas.

Jag bröt i trängseln bland de karamellgripande
gästerna en sockerängel ur krokanen. Han hade röda
kinder, grönt hår och en svart florbit runt magen.
Jag stoppade det giftiga huvudet i munnen och
började suga.

Men i samma ögonblick greps jag om armleden av
den otröstliga änkan. Taget var icke falskt. Det gjorde
så ont att jag ville skrika. Hon såg mig med en
ormblick in i ögonen och väste: — Ä du stolleter, din
leinge!! Sa du röra törta!!


Och hon skakade mig i verklig ilska. Jag
spottade ut ängelns huvud.

Mitt spott var grönt och såg ut som vårbrodd.
Jag trodde att det var förgift. Jag trampade på det
med mina små grova skor, som voro försedda med
tåhättor av mässing. Och jag började gråta.

— Men Sköld sa...

— Sköld!! Han har la inget å säja te om. Nu har
du förstört törta, din otäckinge.

Och hon ryckte ängelns kropp ur min skälvande
hand.

Resten drar jag glömskans slöja över.
</chapter>
<chapter name="En konstdoktor">
<h2><small>EN KONSTDOKTOR.</small></h2>

Jag befinner mig i skrivande stund i Zorngården
i Mora. I trädgården dofta rosorna och Zorns
bronsflicka kramar silverne strålar ur sin svamp. Bina surra,
solen öser ned sin överväldigande välsignelse. Här är
luften full av minnen. De komma i svärmar och
befläkta mina tinningar med svala osynliga vingar.
Bronsflickans armar och ben glänsa under de plaskande
dropparna.

Men det var inte det jag ville tala om.

Någon gång för åtskilliga år sedan talade Zorn
och jag om konstkritiken och dess utövare. Vi hade
ungefär samma åsikter. Vi kommo in på primitiva
människors blick på konst. Och jag erinrade mig en
lustig situation från Grisslehamn.

Det var under den värsta kristiden. Fiskare från
Åland seglade över med sina produkter och vi hade
det jämförelsevis drägligt, ty vi ansågo att det var
bättre att äta än att icke äta, och att tullen därvidlag
upphört med sin befogenhet. Jag fäste mig särskilt vid
en gammal viking som med en pojke som
hjälpreda skötte sin lilla öppna båt absolut konstfärdigt och
kom över då ingen annan vågade det. Jag bjöd
honom och pojken på middag. När han kom in i min
så kallade salong, där jag har mitt bibliotek, lade
han mössan vid tröskeln, såg sig omkring och sade
till pojken: — Det här måtte vara en bokhandel
— är det bokhandel? frågade han mig.

— Å nej, det är mina egna böcker.

— Är dom inte till salu?


— Nej — jag läser dem själv.

Detta övergick hans fantasi och vi satte oss till
bords, där vi talade om segling och fiske och —
framför allt — krig. Gubben hade mycket väl reda
på flygmaskiner och skyttegravar och överhuvudtaget
modern krigföring. Men utom krig och fiske visste han
bra litet. Han berömde mitt tilltag att måla utsidan
av min ateljé vit, ty den hade blivit ett välbehövligt
och utmärkt inseglingsmärke. Efter middagen gingo
vi ned i ateljén. Där stod ett porträtt på staffliet,
en gammal fiskare från Rådmansö, och jag tror att det
var mycket likt.

— Här har vi Söderman från Rådmansö, sade jag.
Kanske han är bekant?

— Jo nog känner jag Söderman från Rådmansö, sade
gubben.

— Är det inte likt?

Han stirrade på dukens yta som på en vägg och
sade intet. Så gick han fram och strök med fingrarna
runtomkring på tavlan, som lyckligtvis var torr. Då
kände han att det var duk, tittade på kanterna med
spikarna i spännramen och gick bakom tavlan. Där
lyste hans ögon upp. Han trevade på duken och sade
med kännarmin: — D'ä jävla bra segelduk, dä här!
Den blir inte genomblåst i första taget! Det var hans
synpunkt på mitt porträtt av Johan Söderman.

Den historien gillade Anders Zorn. Han sade:
— Det finns konstkritici som ha absolut liknande
förstående för konst.

På den tiden användes ännu icke uttrycket
konstdoktor — en briljant benämning för övrigt, som säger
nästan allt behövligt i den vägen.
</chapter>
<chapter name="Rävungen">
<h2><small>RÄVUNGEN.</small></h2>
<table o>
<td c>Ur en gammal portfölj.
</table>

Vi sutto på American bar och smuttade på våra
<sp>knock me downs</sp> och talade om djur. Icke som
skulle vårt tillstånd givit oss särskild anledning till
samtalsämnet, utan det kom alldeles av sig självt, men
klockan var mycket i alla händelser och bartenderns
ögonlock blevo allt tyngre.

— Framför allt tycker jag om rävar, sade jag,
och drog fram med någon lögnhistoria, som jag tyckte
passa till den sena timmen och sällskapets
godtrogenhet.

Min vän tog en slurk ur sitt glas och tycktes
försjunka i sig själv för ett ögonblick. Så skålade han med
mig och vänskapen lyste ur hans ögon, då han sade:

— Du tycker om rävar, sa du? Vill du ha en räv
av mig? Det är världens tamaste rävunge, fångad blind
och har aldrig varit annat än i möblerade rum, sedan
han var bara ett par timmar gammal. Jag är alldeles
förtjust i honom.

— Men då är det ju synd att ge bort den, invände
jag ädelmodigt.

— Ja, nog blir det svårt att skiljas från honom,
men det är för hans egen skull. Nog får han det
bättre hos dig på landet och jag tycker, att det är
orätt att ha honom instängd hela sitt liv i en våning
i stan. Jag skulle inte vilja ge honom åt någon annan
än dig. Han kommer att följa dig som en hund.


— Men så tam blir väl ingen räv i vanliga fall.
Och så har jag ett par stövare, som inte skulle ha
något emot att jaga litet.

— Var lugn, du! Dom vänjer sig nog vid
varandra. Du får den redan i kväll. Vi gå upp i våningen,
så får du ta den med dig till hotellet och där bli ni
nog bekanta. Men det känns, som om jag skulle ge en
del av mig själv.

Jag hade aldrig ägt någon räv och jag beslöt mig
för att ta emot gåvan. Vi drucko ur och stövlade i väg.

*

— Mickel kom hit!

Mickel kom inte fram från sitt gömställe under
soffan, dit han tagit sin tillflykt.

— Han hör, att det är främmande, sade värden
och kröp under samt hämtade fram en liten rävunge,
vacker som en dag. Han såg alldeles tam ut och min
vän smekte honom med ett uttryck av rörelse i ögonen.

Jag vill inom parentes upplysa om, att han är
densamma, som jagade på Adolf Fredriks kyrkogård en
natt, vilket jag berättat för länge sedan.

Det låg en sådan ömhet i hans sätt att smeka räven,
att jag ej kände mig ha hjärta att beröva honom
älsklingen, utan förklarade att min själ visserligen var
uppfylld av tacksamhet, men jag kunde dock ej
mottaga gåvan, då jag såg hur djupt fästad han var
vid djuret.

— Ja vet du, jag tror, att jag inte kan skiljas
från honom. Att tänka sig att detta skulle vara sista
gången vi träffades, Mickel! Nej, jag behåller dig
allt. Skål! — ty det hade kommit fram en bricka
på bordet.

— Det är märkvärdigt, vad man kan bli kär i en
sådan liten byting, sade värden och strök Mickels
päls. Men jag tror i alla fall, då jag tänker efter,
att han får det bättre hos dig. Tag honom därför och
var hygglig mot honom. Men säkrast är att sätta
en kedja i halsbandet. Då du kommer ner på hotellet,
kan du ju lösa honom och låta honom ligga i ditt rum.

Då vi äntligen skulle skiljas och jag stod i
tamburen med Mickel i famnen, strök min vän hans huvud
och jag tyckte mig se en tår glimma i vänstra
ögonvrån. Mitt erbjudande att låta räven stanna möttes
av en bestämd men vemodig protest.

*

Jag gick Drottninggatan utför med räven i koppel.
Han var orolig, Mickel, och ville stundom gå förut,
stundom efter. Stockholmarna sågo ej, att det var en
räv. Till och med poliskonstaplarna fixerade honom
likgiltigt, alldeles som om en räv på Drottninggatan
vore en alldaglig syn. En kvinna med stor hatt och
svajande plymer ropade: — Nej, sicken en liten söt
vovve! Ä, får jag den?! Två kväsargrabbar passerade.
— Näru, tira på jycken!

— I hälsike varä nån jycke! Dä va en räv. Hörru
Strixen var haru hånka räven?

*

Jag hade löst rävungen från kopplet och klätt av
mig och låg nu med vämjelse studerande de andra
skämttidningarna. Mickel hade tagit sin tillflykt under
ett skåp och kom ej fram på mina vänliga tillrop.
Jag släckte lampan och skulle somna. Klockan var
två och frid låg över hela hotellet.

Det började just draga i ögonlocken, då luften
i rummet skakades av ett klagande och gällt skall.
Man rörde på sig i rummet bredvid. Åter ett skall.
Man svor i rummet bredvid.

Jag tände på ljuset. På golvet satt Mickel och
tystnade mitt i skallet.

— Tig, ditt förbaskade djur, sade jag. Och sov,
din tusan!

Han lugnar sig väl, förmodade jag. Kanske han
håller sig tyst, om ljuset får brinna. Mickel kröp
ihop och tycktes inom kort sova. Jag släckte och han
höll sig verkligen tyst, så att jag började somna.

Krasch! En blomstervas ramlade ned från
skrivbordet. Jag for yrvaken upp och tände igen. Mickel satt
i fönstret och krafsade på rutan. Det höll på att
dagas.

Vattnet rann från vasen ut över brysselmattan och
ett fotografiställ med en vy över slottet låg med
krossat glas i vätan.

Jag tänkte: Om jag binder räven vid sängfoten,
kan han visserligen skälla men inte slå sönder något.
Jag gick alltså fram till Mickel, som nu återvänt till
sitt gryt under skåpet. Jag sträckte armen under
skåpet, såg en röd strimma ila förbi och hörde en
lampa slå i golvet från en byrå bakom mig.

Jag tog ett tigersprång och kom lagom att se
räven försvinna under sängen. Jag tog eldgaffeln och
petade. Jag svor också, fast jag inte här vill citera
mig själv.

I rummet bredvid hörde jag sprakandet av
tändstickor och yrvakna röster. En ringklocka ljöd och kort
därpå hörde jag vaktmästaren konferera med några
gäster, som tydligen ej voro nöjda med husfriden.

Jag sökte jaga så tyst som möjligt, men en
eldskärm av mässing åstadkom i sitt fall ett sådant buller,
i synnerhet som jag själv snavade över densamma och
körde huvudet i lavoaren, att det hela blev mera en
klappjakt än smygjakt.

Då slutligen en atenienn fullplockad med snäckor
och diverse småsaker ramlade omkull, insåg jag det
fruktlösa i förföljandet. I rummet bredvid knackade
man vredgat i väggen och talade högljutt.

Badande i svett gick jag till sängs, släckte ljuset
och somnade trots rävens skällande. Det blev en
orolig sömn, i synnerhet som Mickel hade fräckheten
att ett par gånger passera över min huvudkudde. En
gång trampade han mig rakt i ansiktet. Min utsträckta
hand fick fatt i tomma luften.

*

Klockan sju vaknade jag, klädde mig och ringde.
Mickel var framme ibland och betraktade intresserat
mina toalettbestyr, men smet alltid snabbt och
behagsjukt undan.

Vaktmästaren kom in. Vi skulle tillsammans med
uppasserskan bedriva jakten systematiskt och efter en
ordentligt uppgjord fälttågsplan.

De scener som nu utspelades, trotsa även denna
penna. Rummet var stort och med många möbler. Inom
en timme voro alla de tusen småsaker som vanligen
pryda ett dylikt hemtrevligt rum spolierade. Mindre
möbler, såsom stolar och bord, lågo med avbrutna
ben, mattan låg i en hög i något hörn och bland
dammolnen rörde vi oss som i någon vild exotisk
dans, fäktande med gardinkäppar och borddukar och
Gud vet vad.

Då jag försäkrar, att vi höllo på i tre timmars tid
tre man högt, innan vi med övermänsklig list lyckades
infånga räven, torde det förefalla läsaren överdrivet,
men jag tar inte tillbaka. Blödande ur flera sår,
som vi i jaktivern tillfogat varandra med diverse
tillhyggen, med kläderna sönderrivna och tungorna
hängande ut ur halsarna liknade vi sannerligen dårar mera
än kloka. Möjligen torde läsaren här göra en
insinuation, men dess lumpenhet förtar dess verkan.

*

Med räven i famnen gick jag tillbaka till förre
ägarens våning. Men ingen svarade på mina ringningar.
Inte hade jag, trots allt, hjärta att släppa honom på
gatan, varför jag gick ned till Sjöbergs plan vid
Slussen, där jakten Abenius från Grisslehamn med
skeppar Eriksson ombord låg förtöjd. Där band jag
Mickel vid en sängfot i kajutan. En man som gick fram
för att smeka det vackra djuret drog sig tillbaka med
en lösbiten tumnagel. Jag glömde berätta att jag
själv vid infångandet fick ett pekfinger genombitet.
Men varför

<tab><tab> infandum renovare dolorem?

*

Alltnog, räven kom till Grisslehamn, men hans liv
blev kort. Jag sköt honom under vreda miner från
taxen Schlupfer (första pris och hederspris i
grytprov), vilken helst skulle ha velat expediera honom
muntligen.

Förre ägarens tår i vänstra ögonvrån var det största
prov på skådespelartalang jag sett. Den bovens
rörelse vid avskedet från sin tillgivna husräv var så
mästerligt hycklad, att jag lät mig fullkomligt duperas.

Jag erkänner, att jag för en gångs skull låtit driva
med mig och jag senterar skämtet. Men hämnden
vakar.

<sp>Nemesis divina</sp> eller »man gör så gott man
kan», Ackes bekanta valspråk, skall jag nog veta att
tillämpa. Gåvor och gengåvor! Och jag lovar, att min
hämnd skall bli så raffinerad som en hämnd kan bli.
Vi träffas väl en gång till på någon bar, gosse!
<table o>
<td c>Din vän
<td c><sp>Albert Engström</sp>.
</table>
</chapter>
<chapter name="Ostvart">
<h2><small>OSTVART.</small></h2>
<table o>
<td c>Ur en gammal portfölj.
</table>

För en nordlig rivande fräsare sticker <sp>Mejt</sp> ut
till havs från Grisslehamn. Det ligger en viss
högtidlighet i känslan att gå ut med bottenrevade segel.
Horisonten är uddig som en sågklinga och från varje
sågtand yr det i solskenet rosenfärgade skummet.

Långt därute arbeta skutorna i sjön. Kobbarna vi
lämna bakom oss blänka våta genom brottens vita
skummoln, där allt vad färger heter stämt möte. Men
färger äro som förklarade, renade, och all himmelns
klarhet och finhet lyser i skummet som sol på
nyfallen snö, hela spektret från rött till violett.

Vi ha inte läst tidningarna på länge och vi lämna
gamla hemlandet tämligen okunniga om dess politik,
vilken ju för övrigt skötes av riksdagsmännen, eliten
av vår svenska intelligens, klarsynthet, hovsamhet och
fosterlandskärlek, samt av tidningsmännen, också de
i besittning av samma egenskapers quinta essentia
plus den fond av konstnärligt och litterärt snille som
utan inskränkning är varje liten murvels medfödda
och välskötta egendom. Så vi äro tämligen lugna.

Vår kurs är ostlig, ty vi ämna som fordom Erik
den helige härja vårt gamla broderlands kuster och
omvända finnarna till hedendomen. Sjöarna växa.
Födda långt uppe i Bottenhavet ha de hunnit samma
höjd som sina atlantiska släktingar, innan de rulla
fram under <sp>Mejts</sp> järnköl.


Efter någon stund får jag rodret. Skummet ur och
vi segla som bland molnen. Under bommen lyser
då och då en regnbåges ena brofäste för ett ögonblick
tills vi sjunka i vågdalen och brottet väsande rullar
sydvart. Men i oljekläder och sydväst reder man sig
om också sjöarna gå gröna över däcket från för till
akter.

Jag tänker på Fridolin, som vi lämnade i Vaxholm,
Fridolin, »han som går på akademin», som en
stockholmsvaktmästare historiskt nog uttryckte sig. Han
borde ha följt med, ty här kan fantasin forma sig.

»Odjur, som gå rytande i havets vilda svaj.»

Men nu tål <sp>Mejt</sp> mera segel, och vi ämna sticka
ut ett rev. Våra bägge gastar komma i arbete.

Håll er fast, pojkar!

Skutan dyker från kam i dal, kränger och suckar,
står på ända över de väldiga sjöarna och vattnet
ryker över bogen, då vi passera brotten.

Håll er fast, pojkar!

Jag kommer ihåg lille Rudy i Andersens saga om
Isjungfrun, hur lille Rudy lärde sig klättra av
kvarnkatten.

»Tro att du inte faller, så faller du inte!»

Och när jag kryper fram över däcket för att hjälpa
till vid fallena, märker jag, att det går nog, fast jag inte
stått på ett däck på tre kvarts år, och inbillar mig, att
jag nog skall kunna mjuka upp knälederna på den
här resan. Leve havet!

Men nu är svenska landet längesedan försvunnet och
vi falla av under Ekerön och Kobbaklintarna. Solen
strålar varm och välvillig, sjön börjar lägga sig, och
snart få vi sticka ut de återstående reven. För fulla
segel, mätta och uppfyllda av medlidande ined alla
stackars människor, som gå kvar på land och rota i
jorden eller stampa i gatornas damm, närma vi oss
Mariehamn. Och tätt under de röda prickarna, bland
lommar, tordmular, ejder och skrak kryssa vi in i den
vänliga hamnen, där vi ögonblickligen tas om hand av
vänliga, glada människor, som övertyga oss om, att
det inte endast är undervattenskablar, som förena
oss med det finska landet.

Tack från oss båda!
</chapter>
<chapter name="Box">

<h2><small>BOX.</small></h2>

I Norrköping fanns under min allra första skoltid en
dogg som hette Box och var alla skolpojkars favorit,
ty han var sällskaplig och inga andra än pojkarna
brydde sig om honom. Han var nämligen <sp>no mans
dog</sp> utan bekant hemvist och hänvisad till
avskrädeshögar och tillfällig välgörenhet. Tåligt låg han utanför
skolan och väntade på att det skulle ringa till rast eller
slut för dagen. Då började ett vansinnigt liv som var i
Box' och vår stil. Han var förtjust i att apportera vad
som helst, men oftast blev det stenar, mera sällan bröd.
Box tycktes lika glad åt allt som bjöds. Och han
skällde på befallning.

Jag och en kamrat hade väldigt mothåll för
adjunkten X., fast vi voro styva i våra ämnen. Han
blev på dåligt humör därför att vi alltid kunde våra
läxor. Det fanns nämligen sådana lärare på den tiden.
Jag hoppas att de nu tillhöra sagan.

En termin närmade sig avslutningen och min kamrat
och jag blevo ensamma gnodda av adjunkten hela sista
timmen, som han hade tillfälle att undervisa oss, ty
nästa termin skulle vi få ny lärare. Han sökte snärja
oss och naturligtvis lyckades han ett par gånger, vilket
kom ett sataniskt grin att upplysa hans eljest
hypokondriska anlete. Vi fingo en moralisk avbasning som
om det gällt yttersta domen. Han hade icke ord nog att
slå ned på oss med. Vi voro lata, <sp>lata, lata</sp> och hade

särskilt försummat hans ämnen. Vi voro värda
underbetyg och C i flit, men han skulle låta nåd gå för rätt,
ehuru det egentligen stred mot hans samvete, men han
gjorde det för våra stackars föräldrars skull, vilka nog
icke anade, vad för rötägg de bragt till världen.

Vi stodo förvånade, ledsna och förstummade. Hela
klassen mumlade dovt, ty den stod mangrant på vår
sida. Han blev ännu ursinnigare och avslutade
lektionen under raseri, ett fullkomligt patologiskt utbrott.

Vi fingo icke de betyg vi förtjänade och beslöto att
hämnas.

Vi sammanträdde och smidde ränker och uppgjorde
en plan, som i vårt tycke var storartad. Adjunkten X.
bodde i en gammal gård från början av 1700-talet, en
mörk och ogästvänlig lya, som vi tyckte passa honom
utmärkt. Den bestod av de mest labyrintiska krokar,
hörn och krypin och var naturligtvis i saknad av all
belysning, en på den tiden mycket vanlig brist.
Elektriska ringklockor funnos icke då utan X. hade en
gammaldags av järntråd med högt sittande handtag,
vilken satt på den mot gården vettande ytterdörren.

Det var en kolsvart regnig decemberkväll. Adjunkten
X. satt och rättade krior och tog sig då och då en
klunk toddy. Han njöt, ju större bockar han ansåg
sig kunna sätta i marginalerna.

Plötsligt ringde det ursinnigt. X. gick igenom sin
förstuga och låste upp, men ingen syntes. Han ropade
ut i mörkret, men ingen svarade. »Ett dåligt skämt»,
tänkte han och återvände till arbetet. Han hade
knappast satt sig vid skrivbordet förrän samma ilskna
ringning upprepades. X. smög sig ljudlöst ut till dörren
och öppnade den så hastigt han kunde. Ringningen 
avstannade, ingen människa syntes till. Han ställde sig
på trappan, säkert fasthållande det inre låsvredet, ty
han var ganska strykrädd, emedan hans samvete icke
var riktigt rent — många gamla elever hade lovat
honom handgriplig tillrättavisning. Detta var särskilt
fallet med ett par som slutat i femman och gått till
sjöss, stora kraftiga pojkar, som visst inte skulle lägga
fingrarna emellan, när det gällde.

Han ropade att han skulle stänga gårdsporten och
tillkalla värden om fridstöraren fortsatte med ofoget.
Men mörkret var stumt. Regnets skvalande var det
enda ljud som hördes. Han gick in och svor.

I nästa ögonblick började oväsendet igen. X.
beväpnade sig med en lykta och gick darrande av rädsla
ut på gården för att uppsöka värden, som bodde snett
över den knaggliga gårdsplanen. Försiktigtvis lämnade
han dörren öppen för att i händelse av överfall ha
reträtten klar. När dörren var öppen, dolde den
ringklockans handtag. Jag ber läsaren observera detta
sakförhållande. Om någon minut kom han ut med
värden och de båda undersökte om någon kunde ha
gömt sig i något av de otaliga krypin som kantade
gården. Men fåfängt. Mellan ett par uthus var en
smal gång som slutade vid ett staket, som skilde
gården från en trädgårdstäppa, tillhörande grannarna.
Där voro visserligen ett par spjälor borta, men en
människa kunde omöjligen tränga sig igenom
öppningen. Man måste upphöra med sökandet, värden
gick in till sig och adjunkten begav sig våt och frysande
in till skrivbordet och arbetet.

I samma ögonblick började ringningen igen, om
möjligt mera infernalisk än förut. X. smög sig åter ut,
men med samma resultat. Hans lugn närmade sig
bristningsgränsen. Han höll på att bli vidskeplig.

Så fortsatte ringningen hela natten. Icke en blund
hade X. fått i sina ögon.

Men på morgonen avslöjade hans piga mysteriet.
Vid ringklockans handtag hängde ett väldigt
köttben väl fastsurrat. Och när hon öppnade gårdsporten
för att hämta kaffegrädden i mölkmagasinet, rusade
Box, den av alla igenkände, ut på gatan, och hade
så när slagit omkull pigeschen i sin vansinniga
frihetslängtan.

Min kamrat och jag hade ett par timmar under
kvällens lopp från vår säkra plats på trottoaren utanför
under vild glädje studerat händelsernas fortgång, men
slutligen tröttnade vi, och då porten ju var stängd
måste vi överlämna allt åt vår vän Box' energi och
friska aptit. Med vår själs ögon sågo vi honom
ideligen hoppa upp och med sann dogguthållighet bita sig
fast i köttbenet och skaka det med girig och
dreglande käft. Ty det var färskt från slaktaren och försett
med mycket godsaker.

Ett par dagar efteråt kommo kamraten och jag på
gatan med Box i vårt sällskap. Plötsligt nalkades
adjunkten X. med sina kriaböcker under armen.
Ögonblickligen började vi kela med Box.

— Så ja, lille Box! Sån en snäll Box! Kom så,
Boxenpojken! Skäll ett slag, Box!

Och Box gav till ett glatt, högljutt och triumferande
skall.

Adjunkten besvarade ej våra servila hälsningar.
</chapter>
<chapter name="Jägare">
<img></img>
<table o>
<td c><h2><small>JÄGARE.</small></h2>
<td c><sp>Ur en gammal portfölj</sp>.
</table>

Detta är en historia, som jag hörde i Gävle. Det
är kanske en av de bästa historier som finnas. Jag
skall försöka att nedskriva den med min valhänta penna.

Det var en gång en gammal jägare och hans son.
Båda voro urstyva på jaktstigen, men ljögo också,
vilket är jägares och andra fantasimänniskors, ja, alla
människors specialitet. De beundrade varandras
jägarskicklighet och hade för sed att i sällskap, där båda
voro närvarande, skryta med varandra. Och då den

ene överdrev något, pekade alltid den andre med
tummen på honom och utbrast vid de vidunderligaste
poängerna: — <sp>Den</sp>, du! <sp>Den</sp>, du!

Sonen berättar i ett sällskap. Han vill bräcka gubben.

— Rapphöns! Sa nån rapphöns? Vi har själva den
allra styvaste rapphönsmark som finns — inte vidare
stor, men marken intill rår en bonde om, och den
marken är kanske ännu styvare och stor som fan! Men
bonden har ingen hund. Nu har gubben far jagat på
vår mark, sen han var pojke och känner till vartenda
strå på ägorna och vet precis var kullarna håller
till. Och lika väl känner han till bondens mark – – –

<sp>Den</sp>, du! <sp>Den</sp> du!

Så kommer han hem till bonden en dag och har
bössan med sig, men lämnade Nero hemma, och
frågade bonden, om han ville gå med ut och titta efter
rapphöns. Bonden var livad för jakt och följde gärna
med, men frågade efter Nero.

Inte fan behöver jag nån hund, då jag jagar
rapphöns, sa gubben, för han ville driva med
bonden, och – – –

<sp>Den</sp>, du! <sp>Den</sp>, du!

Nå, dom kom ut i markerna och rätt som
det är, stannar gubben och börjar nosa och fnysa.
Här finns fågel, säger gubben. Och jäken anagga
flög inte en kull opp och dom fick ett par ur den.
Så går dom igen, och så stannar gubben och nosar
och vädrar igen, en kull flyger opp och di får ett
par till. Bonden bara gapade till slut och trodde
att gubben trollade, men gubben svor på, att bara
man håller näsan ren, så behövs ingen hund. Så
där gick dom och traskade hela den dan och gubben
vädrade och njöt.

<sp>Den</sp>, du! Den ä inte klen!

Så var det en lördagskväll — jag gick ut på
gården och tittade på vädret, och så hör jag någon
komma stövlande upp genom allén. Det var just
bonden, och han tog av sig mössan och sa:

Si, jag hade tänkt gå ut och jaga rapphöns i
morgon, och så skulle jag fråga, om jag inte kunde
få låna gubben!
</chapter>
<chapter name="Dryaden">
<table o>
<td c><h2><small>DRYADEN.</small></h2>
<td c><sp>Ur en gammal portfölj</sp>.
</table>

Om du tar en bit frisk björknäver och skiljer alla
dess lager åt, från det florstunna vita fladdrande som
sitter ytterst, till det korkartade som sitter närmast
veden, får du en serie färger, som Vår Herre inte
behöver skämmas för och inte du heller, om du
förstår dem rätt. Nu skall jag försöka göra något av
de idéassociationer, jag fick i går, då jag tog en
näverbit av en björk för att göra en korg, du vet en
sådan där, som barn vid järnvägsstationer sälja
smultron i.

Dryaden, som bor i den smärta runda björken,
vaknade en morgon, gäspade och sträckte på sig,
knöt de små händerna, rätade på benen i ljuvlig
dåsighet och spritade ut med de små tårna, vilkas
naglar ha samma färg som ett av de vackraste lagren
i nävern. Men plötsligt kände hon, att hon hade
huvudvärk. Förskräckt speglade hon sig i daggdroppen på
ett blad och såg att hon var blek. Egentligen borde
hon ha haft samma rosenskära färg, som du kan
återfinna ett stycke inåt björknävern. Dryader äro
nämligen mycket noga med sin hy.

Hon tänkte efter, medan hon löste papiljotterna ur
sitt hår — inom parentes papiljotter av det allra
yttersta florstunna fladdrande på nävern. Hon hade
icke alls extravagerat i går. Hon hade bara gungat
på sin veka rödbruna gren och känt sig växa till
med bladen och knopparna och lyssnat till, hur det 


arbetade inne i hennes träd som i en stor fabrik, hur
det forsade och sjöd och svällde och hur det slog som
av pulsslag ända ytterst ute i de yttersta kvistarnas
yttersta knoppar.

Men nu var hon blek och det värkte i hennes
huvud. Daggdroppen ljög icke. Hon var blek.

Då hörde hon ett gurglande läte under sig. I gräset
vid björkens fot satt en sällsam varelse, en människa
var det visst, och han höll en liter för munnen och
drack och smackade. Morgonsolen lyste och glänste
på litern och på varelsens näsa, så att den blänkte
violett, ty i sig själv var den blå. Omkring halsen hade
han ett sockertoppssnöre och i det hängde ett icke
alldeles vitt skjortbröst sådant sommargäster begagna.
Han hade kragar i stället för manschetter och en hatt
utan kull.

Nyfiket tittade dryaden ned på den underlige
mannen. Och då såg hon, att det droppade ur en
kråkpenna, som satt instucken i björkens stam. Och när
mannen slutat att dricka, satte han litern under
kråkpennan, gäspade, sträckte ut ett par smutsiga kardor
och sade <sp>brrr</sp> — så att det skar i dryadens öron.

Men dryaden blev allt blekare och för var droppe,
som föll ned i litern, dunkade det till i hennes huvud.

Mannen lade sig ned och somnade alldeles bredvid
litern.

Det droppade och droppade och dryaden kände det,
som om det var hennes hjärteblod som förrann.
Dryadernas blod är nämligen icke rött utan färglöst, men
känsla ha de det oaktat. Och det var ju också hennes
hjärteblod som droppade bort.

Nu är det så, att om en björk såras, rinner icke
all dess blod bort, utan såret lakes så småningom,
om också icke utan obehag och migrän hos dryaden.

Men just som dryaden började bli verkligt rädd
för sin hy och sin huvudvärk, kom hennes gårdvar,
ett litet glänsande djur med blank sköld på ryggen och
spridande en egendomlig doft. Dryaderna tycka om
doften, men människorna avsky den. Människorna kalla
djuret bärdito och spotta och svära, då de få det i
munnen.

Dryaden sade några ord på sitt underligt tysta
språk till bärditon och pekade på mannen där nere.

De äldre barnen ha kanske redan förstått, att det
var kolingen, som helt enkelt borrat björken för att
få sig en morgondryck, tillräckligt svalkande för en
yngling med hans kvällsvanor.

Bärditon förstod sin härskarinnas ord, begav sig
nedåt och om en stund befann han sig ute på
kråkpennans spets. Då famnade han i en lång blick den
gröna marken och de gröna träden, den blå luften och
de dunlätta molnen och släppte sig fotlöst ned i litern.

Solen står högt på himmeln. Kolingen vaknar och
griper efter litern och börjar njuta. Men plötsligt
förvandlas hans hy och med en förfärlig hädelse spottar
han ut björklaken. Bärditon, den trogna bärditon
knastrar mellan hans bruna tänder, och litern flyger ut över
ängen. En spark åt kråkpennan och kolingen larvar
harklande därifrån.

I dag har såret i björken börjat läkas, redan i dag.
Jag tyckte mig se dryaden högst uppe i kronan. Om
ett par dagar är migränen borta och kinderna lika
rosiga som fjärde eller femte lagret i nävern. En ny
bärdito får hon alltid. Livet har gott om sådana.
</chapter>

<chapter name="Smålandsmystik">
<img><big><b>SMÅLANSMYSTIK</b></big></img>

Den som lärde mig mitt hemlands mystik var
underligt nog Johan Ludvig Runeberg. Aldrig skall jag
glömma min födelsedag år 1877, då jag som vanligt
satt på min fars expedition och sorterade posten. Jag
slog upp Swenska Weckobladet, som var vår
hustidning. Och i den stod att Johan Ludvig Runeberg
var död. Jag kommer ej ihåg om där fanns något
porträtt — i så fall ett dåligt träsnitt — av honom.
Men där stod ett stort kors och jag frågade, gripen
av korstecknets allvar, vem Runeberg var.

— Han var en skald, sade pappa.

Nåväl, jag visste ju den tiden icke, vad som
menades med en skald, och blev nyfiken.

— Wallin var skald, sade min far.

Jag blev rädd, ty om söndagarna måste jag läsa
högt ur Wallins predikningar för mina föräldrar. Och
mitt lidande därvid var fruktansvärt. Ty jag begrep
icke ett ord av detta som Wallin antagligen icke heller
begrep. Jag somnade ibland under läsningen. Och en
gång hörde jag som i dröm min far säga: — Det
är synd om pojken. Men min mor sade: — Pappa


hörde Wallin i Storkyrkan i Stockholm och sen dess
<sp>älskade</sp> han Wallin. Och sen måste jag fortsätta.
Man blir just inte religiös — åtminstone icke fanatiskt
— efter en sådan behandling.

Vi ägde icke Runebergs samlade skrifter då. Men
min far kom, då jag blev tolv år gammal, i besittning
av ett ganska aktningsvärt bibliotek och jag började
läsa. Där fanns Runeberg och jag tog ned honom
ur hyllan. Jag började läsa vers, men jag var för
mycket realist för att bli gripen. Dessutom var jag
möjligen något för ung för att begripa en stor skald.
Jag började undra om skalder voro mitt folk. Men
just då jag skulle slänga boken, upptäckte jag ett
prosastycke i slutet av första delen. Det var skissen
<sp>Fästningsfångarna</sp>, ett mästerverk av
romantik, mystik och skönhet.

Jag slukade skissen och såg de handlande
personerna levande för mig: <sp>Den mörke</sp> och gossen.
Några fångar i Nyslotts fästning leka domstol för att
få tiden att gå i gemensamhetsfängelset. En är domare,
en anklagare. Den mörke är en av hög mystik
präglad figur.

<sp>»Så var han till utseende som
Saimavesi en blå höstnatt, då mörker och
stjärnor ligga i djupet, förskräcklig och mild.»</sp>

Så kommer det litet senare: »Och då vi suttit en
stund i tystnad, började hans ögon stråla och han
frågade och sade: <sp>'Vet du, barn, hur ett sinne
är som älskar?'</sp>»

Men gossen visste det inte utan teg.

Då utsträckte han handen och förde den långsamt
runtomkring över de blanka sjöarna. Men han sade:

<sp>»Sådant är det.»</sp>

När jag läst och njutit andlöst, vaknade jag ur det
romantiska ruset och fann: Detta är Småland. Detta
är mitt hemland, tolvåringens hembygd, och jag dröme
mig stå på toppen av Skuruhatt med Skurugata under
och med utsikt över min hembygds skogar och blanka
sjöar.

»Sådant är ett sinne som älskar.»

Och jag började brinna av kärlek till mitt Småland.

I detta ligger ingen sentimentalitet! Men en force
majeure ligger bakom! Det fanns en tid då jag trodde
mig älska hela jordklotet. Men den känslan har
bleknat något.

*

Jag antar att varje landskap har sin speciella mystik,
älskad av landsmännen, åtminstone av dem som ha
förmåga att älska och ha sinne för det underbara och
oförklarliga. Det är ju så bra beställt i vårt stora
och långa land att vi kunna specialisera oss på
lokalpatriotism. Det är stor skillnad mellan renkulturen
i Lappland och betodlingen i Skåne. Vårt land är en
klaviatur i ett konstigt instrument. Det består av
skönhet i alla lägen och jag har varit nog lycklig
att få studera det mesta och lyssna till de olika
landskapens skönhet och tonarter.

Men mest älskar jag Småland som ett koncentrat
av Sverge. Vi kunna visa prov på alla landskapstyper
från idyllen till det skrämmande, från det förskräckliga
till det milda. Vi ha visserligen inga glaciärer, men vi
kunna avvara dem.

Mitt hemland är Småländska höglandet, en
blandning av ljuvhet och allvar i granit. Stora skogar susa
där än — åtminstone på de områden där det skulle
ha varit oekonomiskt att försöka ta bort skogen.
Geologiskt intressant är detta småländska högland också på
grund av de så kallade <sp>skurorna</sp>, djupa och långa
rämnor i landskapet. I denna sönderslitna terräng bor
ännu Pan, vår speciellt småländska och möjligen blonda
naturgud. Jag kan icke säga att jag har sett honom,
men jag har känt hans närvaro. Vore jag skald skulle
jag beskriva honom och ljuga ihop en halvt klassisk,
halvt nordisk hednisk figur med älgklövar i stället
för de helleniska bockfötterna. Jag skulle begåva
honom med ragg av granlav och ge hans lemmar färg av
furugrenar med sol på — och hans vittring skulle
vara en blandning av tallbarr, en och björk. Kanske
skulle en liten aning — un soupcon — av hägg och
liljekonvalje inte missklä honom — åtminstone om
helgdagarna, då han väl får ta sig ledigt som den
bonde han är — gammaldags, seg, stark och
helgdagstrött.

Men jag märker att jag håller på att lämna mitt
egentliga ämne och ge mig in på skaldens farliga
gungfly, där forsen slår dem åt huvudet, där hjortronen
glöda och tranbärens revor skönt korsa tuvorna och
få diktens heroer att falla framstupa under den vilda
men rytmiska framfarten.

Nu vill jag söka återfinna den logiktråd jag nyss
släppte ur händerna.

För mig är Skurugata och Skuruhatt med omnejd
begreppet Småland. Från toppen av berget ser jag
många kyrkor. Vi nordsmålänningar beräkna ännu naivt
nog ett bergs höjd efter antalet kyrkor vi kunna räkna
från dess krön.
<img></img>
Från Skuruhatt ser jag de vita kyrkorna blixtra
fjärran borta i det djupgröna landskapet, som böljar
med höjder och dalar. Jag ser molnskuggorna vandra
som mörkblåa tankar av någon allvarsam gud som
funderar över resultatet av sin skapelse. Sjöar blänka,
ängar lysa ljuvt gröna i solbadet, bergen lyfta vresigt
sköna konturer mot himmeln och röda och gråa gårdar
fägna sparsamt den ödmjuke betraktarens ögon. Och
nu vill jag säga: Folket som bor i dessa gårdar torde
vara av det renaste guld en eljest karg geologi kan
prestera. Dessa sega, magra arbetare som brottas
med sin fattiga jord och segra, <sp>segra</sp>, är det icke
ett folk att hålla av? Denna sega energi, uppburen
av en sällan klickande humor, ett slags fatalistiskt

skämtlynne, den är en förmögenhet för ett land, mer
värd än gruvor med malm i. Runtomkring dessa små
gårdar odlas det sakta och stilla, men målmedvetet.
Ingen makt i världen, ingen bolschevism eller
kommunism kan hindra dessa solbrända män och kvinnor
att gå från torvan för att genom mord och stöld söka
annan utkomst. De äro av <sp>ras</sp>, de äro vår
aristokrati och leverera staten det förnämligaste
människomaterialet.

Men var ha vi den småländska mystiken? frågar den
uttröttade läsaren.

Mystik!

Mystik! Jag levde i sagor. I skogen bodde bara
farligheter, men min far hade sagt: — Ser du något som
du inte förstår, så gå rakt på det och du skall få se
att det inte är farligt. Kom ihåg det! Gå rakt på det du
inte förstår!

Det fanns ett ställe på kyrkvägen, där det spökade,
påstods det. Någon hade blivit mördad där. Det kunde
hända att den mördade skrek till plötsligt — ett
gnisslande hemskt skrik. Jag kom där en höstkväll, furorna
susade och vajade för en storm. Jag var på väg till
fattigstugan och plötsligt skrek det till i skogen. Jag
gick rakt in och på ljudet, fast mitt lilla hjärta hoppade
i bröstet. Och jag upptäckte att en tall låg halvt
omkullfallen och gned sig i stormen mot en annan
tall. Det lät som ett spel bakom stallet på en fiol.

Sedan dess har jag icke varit mörkrädd.

Men under alla klippblock, istidsrelikter, överklädda
med grön mossa, bodde de underjordiska. Det
gnisslade och gräts när man kom i närheten av något gryt.
Och det var alldeles säkert att trollen hade sitt
hemvist där. Där bodde rävar och grävlingar också, men
de levde tillsammans med de grå trollgubbarna och
skaffade mat åt dem. Där bodde också skogsrået,
som såg ut som ett tråg baktill. Och rået fick ibland
barn med någon dum dräng som gått vilse i skogen.
Johan i Måsaröjera var ättling av fördrängen hos
patron på Östraby och ett rå. Det kunde man se,
för han hade inga örlappar och hans hår var närapå
kritvitt. Fördrängen hade inte heller betalat ett öre
för sin son.

— När en har blett lurater å ett rå, så... Men
fördrängen ansågs inte riktigt klok, »fast det är väl ingen
skillnad på, om en bler lurater å e vanli flecka eller
å ett rå».

Jag tyckte att fördrängen hade rätt.

Låt mig nu äntligen komma in i min egen
småländska mystik. Kanske tycker ni att det är konstigt
att jag nuförtiden helst målar blommor? Men ingen
sentimentalitet är notorisk i detta fall.

Jag målar en blomma på samma sätt som jag
använder en modell. Jag begagnar mig av den och
utnyttjar den i mina syften. Jag kan sitta med
mikroskop och förälska mig i en blommas detaljer. Jag kan
måla en krösonblomma hundra gånger större än den
verkligen är och tvinga dess skära kalk att bli en
exotiskt underbar klocka, stor som en kyrkklocka.
Men det är inte det jag särskilt vill åt. Jag studerar
växternas liv och förstorar för att visa hur nära
besläktat det är med vårt eget och hur liten skillnaden
är mellan alla varelser.

Allt detta är ju helt naturligt och inte alls konstigt.
Hos mig betyder det bara målarglädje och
upptäckarentusiasm. Om jag målar en blomma vill jag att alla
kunniga botanister skola veta och känna vilken blomma
jag haft till modell.

Redan mycket tidigt fick jag en aning om
blommornas mystik.

Ha ni hört talas om Skogsfruns blomma?
<sp>Epipogum aphyllum?</sp> Nej!

Den är en orkidé, som stundom med många års
mellanrum dyker upp i våra skogar, och särskilt ofta
i Småland. Redan Linné kände den och kallade den
<sp>Satyrium epipogum</sp>. Man hör på namnet att
han hade en känsla för det mystiska i dess
uppenbarelse.

Få människor ha sett den växa. Den har inga rötter.
Men jag var med en gång, då den hittades.
Naturligtvis var det en smålänning som fann den, en högst
märkvärdig man.

Han hette Robert Tolf och var god vän med min
far. Jag hade — och har svårt för matematik när den
närmar sig ekvationer med tre okända. Tolf ansågs
styv i matematik och blev min lärare. Han var
färgare i Ingatorp i Småland.

Han var en högst originell man och hans uppgift
blev nu närmast att läsa upp mig, fjortonåringen, i
femte klassen.

Jag reste till farbror Tolf. Jag frapperades genast
av hans utseende. Djupt liggande ögon, rött skägg
— men i hans ögon brann en glöd!!!

På några dagar hade han klarlagt matematiken åt
mig, lärt mig att <sp>begripa</sp> dess enkla ting för femte
klassen och jag ansåg mig fullärd. Men i ett hörn
av hans rum hade jag upptäckt något som liknade
en målarlåda. Jag vågade en dag, då Tolf var ute
och sysslade med sitt färgeri, öppna lådan.

Och där låg hela min längtan, hela min själ — i
form av färgtuber, penslar och palett. Jag började
brinna av intresse och sprang ut i Tolfs primitiva
färgeri. (Jag begagnar mig av tillfället att berätta att
han var <sp>fattig, fattig</sp> och att mitt elevskap med
dess blygsamma kova var viktigt för honom.)

Han såg lugnt på mig genom sin pincené.

— Ja, Albert, jag vet att du målar och ritar. Jag
hade tänkt skänka dig mitt målarskrin. Men det är
inte lätt att måla. Nu skall du först kopiera den här
saken!

Och han tog ned en tavla från väggen.

Den målade jag av. Det var en storm på västkusten,
en gammaldags lustig, omöjlig sak.

Han tyckte det var underbart att jag kunde måla
av den. Jag tecknade icke, jag gav mig på med
penslar och färg med detsamma. Men det som imponerade
på mig mest var att en del av färgen tillhört Marcus
Larsson. Det var inga tuber utan blåsor med färg och
mycket olja i. De luktade som fan, men jag målade,
vördnadsfullt tänkande på Marcus Larsson, vilken min
mamma hade träffat några gånger och tyckt mycket
illa om, ty han var alltid oförskämd och högfärdig och
gick och skramlade med sina guldmedaljer i
byxfickorna för att imponera på smålandsbönder — vilket
icke lyckas i längden.

— Albert, sade Tolf, du blir ingen matematiker, men
du blir målare, det är farligt nog! Jag trodde ett slag,
att jag skulle bli målare, men jag blev färgare i
stället. Det kan vara lika bra.

Han bodde i en usel stuga vid ån, som flyter förbi
Ingatorp. Han led kval, var fattig, men bar sin olycka
som en man. Ty han var skald också. Jag vet få som
haft så skaldiska instinkter som han. Han var bland de
mest konstnärligt betonade figur jag någonsin träffat.
Hade gått igenom några klasser i någon skola, blivit
kär, gift sig med en människa som han älskade.

Tolf var skald och målare och vetenskapsman. Vi
gingo en dag tillsammans åt Skurugata till, där han
hittade och bestämde en stor mängd nya mossor.
Han gick tyst och jag gick vördnadsfullt några steg
efter honom. Vi skulle just gå ned i gatan. Allt var
grönt under granarna. Mossa täckte marken. Vi
vandrade i en urskog på en gammal stig mellan
jättegranar. Det var vackert att skåda. Allt var skönt.
Mossan låg som ett konstverk, en matta, förnämare
än någon indisk eller persisk. Vi gingo och talade om
all denna skönhet i vilken vi just då voro
medelpunkten. Och jag hittade på följande: — Säg, farbror,
äro vi icke, var vi än befinna oss, medelpunkten i
en sfär av skönhet, en sfär med oändlig radie?

Han vände sig om, där han gick framför mig på
den smala stigen i det romantiska landskapet — och
sade:

— Albert, glöm aldrig det du sade nyss!

Då först begrep jag att jag hade Gud med mig
och att Tolf var den gode förmedlaren.

Men plötsligt stannade han, abrupt hejdande sina
steg, alldeles som en rapphönshund som känner
vittringen av fåglarna — och sade: — <sp>Tyst</sp>!!!

Jag var redan tyst och hade stannat mitt i ett
steg.

— Lukta!! viskade han och jag luktade. Jag tyckte
att jag gick och nosade tillräckligt och njöt av
mossans dofter och den aning om terpentin man känner
i en gammal skog.

— Vanilj! viskade han och andades in genom
mustascherna med sin vanliga väsning. Och plötsligt
störtade han fram till en gran. I den granens skugga
växte ett ensamt exemplar av <sp>Skogsfruns
blomma,</sp> <sp>Epipogum aphyllum</sp>. Han föll icke på
knä men han begick denna uppenbarelse helt
sakramentalt.

Situationen och blomman, denna gracila
genomskinliga, nästan overkliga orkidé, grepo mig den gången
till tårar.

— Vet du, Albert, vad vi har hittat? Vi har hittat
Linnés <sp>Satyrium Epipogum.</sp> Egentligen borde
vi låta den stanna här, men jag måste ha den med
mig!

Och så lade han sig på knä och rörde försiktigt
omkring i den bädd av barr och blad och vardande
humus ur vilken Skogsfruns blomma höjde sin
overkliga, rörande, jungfruliga, genomskinliga gestalt.

Tolf visade mig att denna blomma icke hade rötter
i vanlig mening. Den växte upp som en dröm, som
en dikt, som ett sagolikt intakt femininum, en Maria
av ännu högre och himmelsk gudomlighet än den vi
kalla Guds moder. Den dyker upp oberoende av den
intresserade botanistens kunskaper. Man har funnit
den litet varstans men den är lika sällsynt runt hela
jordklotet. Den har hittats i Finland, i 
Thüringerwald, i de schweiziska alperna, i Kaukasus, i
Sibirien, i Indien, på Himalajas sluttningar, i Torne
lappmarks björkregion och vid Abiskoälven.

Men sin hemortsrätt har den helst och med största
fog i Småland, i grandunklet omkring Skurugata. Jag
minns ännu vår fyndplats just vid nedgången till denna
skura, denna gata, där en av Emåns källfloder rinner
upp ur romantiska klyftor, och där bergkristaller
stundom skina ur granitväggarna, där isen ligger kvar
över midsommar och där allt är saga, färg, trolldom.

Vi ha andra mystiska växter i småländska
höglandet än Skogsfruns blomma. I Hartmans gamla flora
finnes omtalad en art smultron, en art med hela blad.
Den kallas <sp>Fragaria vesca ß monophyllos</sp>
och skall växa i närheten av Skurugata. Som
skolpojke och student sökte jag varje sommar energiskt
efter denna raritet, men förgäves. Ingen har sett den,
men det påstås att den har funnits och att den lär
finnas i några gamla herbarier, en mystisk relikt,
kanske en lögn.

Högst uppe vid gränsen till Östergötland finnas
mossar, där dvärgbjörken, <sp>Betula nana</sp>, ännu
frodas och trives. Den var en av de första växter som
invandrade hit efter istiden och en gammal sägen
förtäljer att det var med ris av denna björk som
frälsaren gisslades. Sedan blev den dömd att evigt krypa
efter marken.

Men det finns — eller fanns — i Småland för icke
så länge sedan en annan björkart, besläktad med
<sp>Betula nana</sp>. Dess namn är <sp>Betula humilis</sp>.
Den har i svensk floristisk litteratur hittills ansetts
ha en enda växtlokal, nämligen i Forserums socken.
Den omtalas i svensk vetenskap första gången av
Elias Fries. Är det inte egendomligt att våra bästa
botanister, Linné och Fries, voro smålänningar? Ja,
se Småland, det är ett land!

<img>Skurugata.</img>

Det finns en rätt lustig historia i samband med
<sp>Betuia humilis</sp>. En av Elias Fries' lärjungar, en
kandidat Forsberg, hade fått reda på växten genom
en torparhustru Zachrisson, »Ärka — Sachris» (ärka

av Arken, torpets namn). Hon hade visat honom
kvistar av en i hennes tycke egendomlig björkart.
Mer än ett enda exemplar, vilket beskrives som »en
uprät buske av omkring 2 fots höjd», torde ej ha
anträffats i trakten. »Den har ett eget, från alla våra
övriga arter skilt utseende, genom sin upräta växt,
sina smala, glatta kådprickiga grenar, sina tunna,
äggrunda, vid basen ofta hjärtformiga blad som variera
trubbigt och spetsigt sågade i kanten.»

Gumman hade i många år en liten inkomstkälla av
sin vetskap om fyndorten genom att sälja kvistar av
en som <sp>Betula humilis</sp> uppgiven buske åt
besökande botanister. Hon ville icke visa platsen för
någon. Där ha vi ett uttryck av vår småländska
ekonomiska läggning.

Men under årens lopp skattades busken av gumman
så att det slutligen icke blev mycket kvar av den. Hon
åldrades och blev allt skralare. Slutligen fann hon det
för besvärligt att gå den rätt långa vägen, som över
en rullstensås ledde ned i mossen, där busken växte.
Då hon invid vägen strax nedanför sin stuga funnit
en annan buske, som i hennes tycke var lik den i
mossen, fick även denna gälla för <sp>Betula humilis</sp>.
Men denna buske var en form av <sp>Betula nana
var. adorata.</sp>

En av våra främsta vetenskapsmän på området, Tyko
Westergren, har undersökt saken, och man kan säga,
att Betula humilis icke längre existerar. Men den
<sp>har</sp> funnits, kanske bara i ett enda exemplar.
Småländsk mystik — är det icke? Kanske det enda
exemplaret i hela världen mitt i en småländsk mosse! Vad
kan Vår Herre ha menat med det?

Och jag undrar inte på att den gamle fromme Elias
Fries, när hans lärjunge visade den rara växten
utbrast: — Hjälpe mig Gud, ta mej fan har inte herrn
hittat <sp>Betula humilis!</sp>

Det var det största och finaste uttryck han kunde
hitta på som uttryck för sin glädje, entusiasm och
vördnad för Guds under i naturen!

Sådana äro vi smålänningar.

*

På vägen till Skurugata passerade man förr i världen
gamla gråa, fallfärdiga stugor, där gamla gråa gubbar
och gummor bodde. Nyfiket utfrågade de vandraren
om hans mål, hans härkomst och förhållanden. Men
när man sökte få veta något om Skurugata visste de
ej mycket annat än att en karl som hette Dacke
hade hållit till där förr i världen i en grotta. Men
att där spökade, var säkert, och aldrig i världen
kunde de begripa att någon kunde tycka om ett
sådant »ohie», om man inte var skytt, ty fågel fanns
i skogen så mycket man ville och det var inte
längesedan lodjur uppehöllo sig där.

Nej, gubbarna och gummorna fick man ingenting ur.
Då var det roligare och lärorikare att följa med kolarna
som höllo till i skogarna runtomkring. Att ligga i deras
kojor och lyssna till deras historier medan kaffet
ångade och mörkret stod svart utanför — detta var
äkta mystik.

Ofta brukade jag följa med min vän gamle Calle
i Sandbäcken, en verklig smålänning av en sort som
numera sorgligt nog håller på att bli sällsynt. Han
var skogsarbetare eller vad man vill, en senig, mager
man som kunde arbeta som ingen annan. Han höll
sig med häst, en liten lurvig, gul kamp. Om vintrarna
körde han kol och det var en vild njutning för mig
att sitta med honom på kolryssen, svart om ansikte
och händer, för att inte tala om kläderna, och veta
sig vara med i en lång svart fora som körde som i
galenskap på de smala backiga skogsvägarna. Vi sjöngo
vårt hemlands vilda melodier i utförsbackarna.
Runtomkring stod skogen vit. Det rök om de svettiga
hästarna och ur våra munnar.

På ett ställe gick vägen förbi en liten gård som låg
översnöad vid en gölkant under ett högt stalp. Och
på stalpets krön låg ett <sp>jättekast</sp>, ett väldigt
flytblock. Jag undrade varför ingen hade rullat ned det.
Det såg ut som om helt litet kraft skulle ha behövts
att få det utför branten.

— Å nej, sade Calle, det är inte så lätt som det
ser ut, och för resten bor det otyg under stenen.
Det lyser ibland om kvällarna där oppifrån. Där ligger
väl någon skatt, kan jag tro. Men <sp>om</sp> en skulle välta
ner stenen så skulle den gå mittigenom lagårn hos
bonden nedanför. Jag minns när jag var ung i tiden.
Då brukade vi några stycken pojkar rätt ofta gå till
Skurugata om söndagarna och ha flickor med oss,
som vi skojade och tosades med. Den bonden som
hade gården då, var en så'n där baptist eller mormon
eller läsare och dum var han så det förslog. Men han
var en smiler och var nog svart ini själen, för vi
hade fått reda på att han tog hem en ankare brännvin
då och då från bolaget i Eksjö, fast han gunås inte
skulle nyttja starkt. Han låg väl inne och snuttade
brännvin för sig själv, för han var en snåljåp som aldrig
ville bjuda — och det kunde han ju inte göra för
resten, för han skulle ju hetas vara gudlig.

<img></img>

Men en söndagskväll kom vi tre friska pojkar, det
var en höstkväll i oktober, det minns jag så väl, och
vi gick in till bonden och sa: Bjud på brännvin,
annars välter vi ner stenen!

Inte har jag brännvin hemma, sa han. Jag nyttjar
inte tocket syndigt dricka, sa han.

Det gör detsamma om du nyttjar det eller inte,
bjud på brännvin, bonde, annars åker stenen. Den
ska gunga lätt som en attanskilling för oss! Fram med
ankaren, annars ska du få si, vilkas andar du guppar
med!

Ja, men jag har ju inget brännvin! grät han.

Jaha, vi tror dej på ditt gudsord, sa vi, men då

får du skylla dej själv. Ajöss, bonde! Jaha, vi tar väl
stenfaen med en levande gång!

<img></img>

Det gör vi! Och vi lagade oss att gå uppför klinten.

Men har du inget brännvin, bonde, så har du väl
ett järnspett, sa jag. Du får ursäkta att vi lånar det.

Snälla söta välsignade människor, sa bonden och
föll på knä på förstubron. I vill väl inte göra både mej
och er olyckliga. I ska få brännvin och kaffe med,
bara I låter stenen vara!

Och det stod inte länge på förrän vi satt omkring
bordet i stugan och drack kaffekask och till slut
började vi dansa skinkompass och bagarvals och bonden
var med i svängen. Så roligt hade han inte haft
sen han blev frälst, sa han.

Men det var bra att vi inte välte ner stenen, för

så’na stenar ska en låta vara i fred. En ska låta allt
så’nt där gammalt vara i fred för det blir bara olycka
efteråt. Som för exempel den där Johannes i
Måsaröjera, som var så om sig och snål att han gick och
vittjade offerkällan i Eksjösocken, han fick slaget
efteråt och låg som en krympling i tjugu år och kom på
fattighuset. Nej, en ska hålla gammalt i ära, det ska
en! Ingen vet, vad för gubbar som bor under så'na
där stenar eller i källor. När inte ens prästerna vet
det, hur skulle vi kunna veta det? Hopp!

Och Calle i Sandbäcken snärtade till sin lurviga
häst med tagelhurran och lade in en ny mullbänk
jönköpingssnus.

<img></img>
</chapter>

<chapter name="Shakespeare">
<img></img>
<h2><small>SHAKESPEARE.</small></h2>

Skådespelare äro ett särskilt släkte. Jag är glad
att jag icke utnyttjat mina skådespelaranlag till den
grad att jag lämnat konsten och givit mig ut på
thespiskärran. Ty jag är född i Småland och icke
i Ättika.

O Hellas!

Det fanns en skådespelare i något av min gamle
vän Axel Engdahls sällskap. Ingen — icke ens Axel
— hade pengar. Det var alltså ett <sp>band,</sp> till hälften
cirkusdito och till hälften blivande stora skådespelare.
Antagligen äro de flesta döda nu. Men jag vill kalla
upp deras skuggor ur gravarna, bohemer med fantasi,
obildade figurer, okultiverade, men med längtan efter
att <sp>spela,</sp> göra konst – – – som de trodde.

Det gick åt fanders med Engdahls trupp. De
stannade i Laholm (i Nordisk Familjebok står att det är
en stad). Skådespelare Pettersson hade tagit reda på

ett pensionat i denna metropol, där man kunde leva
för en krona i dygnet — tout compris.

Där bodde han men märkte att allt skulle gå åt
helsike visavi affärer. Han hade köpt en liter
brännvin för sina sista pengar, bjudit kamraterna på
kaffekask, funnit att hans pengar voro slut och återvände
till teatern, där brandsoldaterna höllo på med att ordna
allt för att hindra eldsvåda med tanke på nästa dags
föreställning. Med stöd av sin sista liter reste han
hem till brandsoldaterna. Han hade en kortlek och
började spela med dem.

Han vann och lyckades berusa dem till
oigenkännlighet. Under inflytande av detta rus gingo alla ut och
sjöngo vårt hemlands vilda sånger på avenyerna i
Laholm.

Nu hör det till historien att skådespelare Pettersson
var mycket noga om att ligga mjukt. Han undersökte
sängarna i varje hotell, trevade på dem och lade sig
först då han konstaterat att sängen hade ljuvt mjuka
madrasser.

Plötsligt försvann Pettersson ur brandsoldaternas
sällskap. Lika plötsligt upptäcktes hans frånvaro. De
blevo oroliga och ville bära hem resterna av denne
shakespeareättling.

Hela detta skränande sällskap begav sig på väg till
det pensionat, där Pettersson tagit bostad. En arg
gammal käring öppnade och de släpptes in. Gumman
hade nyss konstaterat faktum. Pettersson var hemma
och herrskapet kunde träffa honom. Hans kamrater,
inklusive primadonnor voro fortfarande borta. Några
av dem bodde där också.

Men han fanns inte i sitt rum. Tamburer,
garderober, allt undersöktes. Han fanns inte hemma. Hans
säng var intakt. De blevo hemska till mods.

Skådespelaren fanns i rummet, påstod den gamla
arga frun. Han <sp>måste</sp> finnas där.

Då kom någon att tänka på möjligheten att ligga
<sp>under</sp> en säng. Man undersökte tomrummet under
sängen — och där låg skådespelare Pettersson. Han
sov som en av Gud slagen. Han sov en konstnärs
lugna sömn.

Kamraterna drogo fram honom, klädde av honom
och lade honom i den mjuka sängen. Han sade: —
Vafför faen lägger ni mej på golvet, då jag nyss
låg så skönt i den mjuka sängen? När ska vi resa?

— Vi reser om ett par timmar! Kliv opp och var
såsom en människa!

— Men jag måste ha mina skor borstade först.

— Skorna stå ju här, sade någon av sällskapets
primadonnor.

— Men jag minns alldeles säkert att jag ställde ut
skorna i natt. Tammefan ställde jag inte ut skorna!
Titta efter!

Primadonnan tittade efter. Utanför dörren lågo
Petterssons löständer. Han hade av misstag ställt ut dem
i stället för skorna.

Vad som egentligen förvånar mig i denna i sig själv
alldagliga historia, är att löständerna inte blivit
söndertrampade. Detta är min realism.
</chapter>
<chapter name="Påsk">
<table o>
<td c><h2><small>PÅSK.</small></h2>
<td c><sp>Ur en gammal portfölj</sp>.
</table>

Jag undrar, om man nuförtiden äter så mycket
påskägg som i min barndom. Då var påsken en fest, och
man satte en ära i att proppa sig stoppmätt med
ägg påskaftonen. Och därtill sent på kvällen, vilket
nu icke längre torde vara förenligt med en rigorös
hygien.

Jag kommer ihåg ett påskfirande för omkring
trettiofem år sedan i en by nere i mörka Småland.
Klampa-Johan, en torpare, som var bekant för sin förmåga att
äta, kom på tal vid en påskfest hos patronen, som var
en glad galosch fast icke vidare presentabel i salong.
Man var i farten, och patronen föreslog, att
Klampa-Johan skulle efterskickas för att visa, vad han dugde
till i matväg.

Klampa-Johan kom.

— Hur många ägg tror du, du kan äta, Johan?
frågade patronen.

Klampa-Johan ljusnade.

— Dä kan en la äta hur många som helst.

— Tror du, du kan äta ett tjog?

Johan log medlidsamt.

— Tror du, du kan äta två tjog?

— Patron ska inte gyckla mä den som ä fatti.
Två tjog ä la ingenting för en arbetskar!

— Tror du, du kan äta tre tjog?

— Dä kan ja, patron!



— Kan du äta fyra tjog?

— Jaa, men då får ja loven å ha brännevin te.

— Kan du äta fem tjog?

— Ja, men då får ja loven å ha ett helt stop
brännevin. Å så vell ja sleppa å gå på dagsverke e
hel veka.

— Ja, Johan, kan du äta fem tjog ägg, ska du
inte bara få brännevin, utan du ska få en tunna råg
på köpet.

— Ja, men dä bler la rent för moe, lelle snälle
patron!

Och den ädle patronen lät hårdkoka fem tjog ägg.
Åtskilliga av gästerna protesterade, men saken måste
ha sin gång, och fenomenet Klampa-Johan började
sävligt att decimera den väldiga ägghögen. Först vid
fjärde tjogets början grep han till brännvinsflaskan,
vars innehåll tog slut, sedan det hundrade ägget
försvunnit i Johans snusiga trut.

— Äss ja nu kunne få gå å lägga mek i
drängstöva, så sulle dä va bra, för ja ä liksom tvärmätt,
å dä känns som om ja rakt ville dåsa te ett slag.

Och Johan gick fram och tog patron och de övriga
gästerna i hand, skrapade fot, bockade och tackade
för välfägnaden.

Men om en timme ungefär hördes ett hemskt tjut
från drängstugan. Man rusade in, och där låg
Klampa-Johan i de förfärligaste magplågor. Han vrålade och
vred sig i avgrundskval, och emellanåt pep han:

— Dä sulle ha vatt mer brännevin! Dä sulle ha
vatt mer brännevin!

Barnmorskan eftersändes, ty på den tiden skötte hon
mångahanda slags läkartjänster, och underligt nog
gick Klampa-Johan igenom och tillfrisknade. Men det
dröjde tre veckor, innan han kunde göra dagsverken.

Så där gick det till i den så kallade gamla, goda
tiden.
</chapter>
<chapter name="Sälstudium">
<h2>SÄLSTUDIUM.</h2>

Det är landvind och sälarna ligga och sola sig
på sina stenar eller simma omkring i det smaragdgröna
vattnet på revet. Jag ligger dold i strandhavren på
mindre avstånd än ett ordinärt harhåll och studerar
dem. Jag har lagt mig så att de ej kunna känna
min vittring, ty då skulle de ögonblickligen ge sig
därifrån.

På en stor sten ligga två gråsälar och leka med
varandra. De visa tänderna och nafsa efter varandras
nosar, grymta och snarka av välbehag, vända
varandra ryggarna, vältra sig vällustigt, nafsa igen och
parera utfallen med skrävlingarna som boxare. En
annan säl försöker komma upp på stenen men
tillbakavisas med ett ilsket väsande och grinande käftar.

En bit utanför dyker en väldig gråsäl upp med
en meterlång lax i gapet. Han har gripit den
tvärsöver nacken och svänger den av och an tills den blir
stilla. Så tar han ett fast tag med ena skrävlingen
under gällocket och river av köttet på ena sidan av
laxen ända till analfenan, släpper laxen och slafsar i
sig köttschoket, tuggande och stånkande av välbehag.
Så dyker han efter laxen, kommer upp med den igen
med samma grepp om nacken och behandlar den
andra sidan som den första.


Och jag kan inte låta bli att tänka på gamle
Tom Piper, när han satt på Du Nord och åt sitt
dubbla extra smörgåsbord. Han åt ansjovis ungefär på
det sättet och påminde för övrigt inte så litet om en
gråsäl av fetaste och största slaget.
</chapter>
<chapter name="Podager">
<h2>PODAGER.</h2>
<table o>
<td><poem>Jag vaknar. Det är natt och hela huset skakar.
Det rasslar, dånar, gnyr och yr som tusan hakar,
ty havet går i takt med rytmen av en storm
som sveper i min park med tut och tjut och gorm.
Mitt vildvin klapprar vilt emot balkongens räcke
och ruskar som i nöd det sommargröna täcke,
det stickat som ett skydd åt tegeltak och ås,
ty så högt når det nu. Och röter? Ja, gunås!
Jag gäspar, mornar mig. Jag har sett många väder
och har ej brådska alls, men kryper jag i kläder,
så är det för att se en månlyst halv orkan,
en nereidisk fest, en böljekaravan
med skum på varje krön och valv, som genomblänkas
smaragdiskt och opalt — min kruka är en änkas
om blott sig dikten rör om detta Ålands hav,
som egendomligt nog ej blivit än min grav.
Nu är jag vaken helt. Jag tänder sävligt ljuset
och tar en vällustklunk, en lång och djup, ur kruset
med lingonsaft, som jämt bör finnas på mitt bord —
jag hoppas att Ni tror mig på mitt hedersord!
Där utanför är liv. Det vrålar, ylar, viner
som i en dödsfabrik med helvetesmaskiner.
Jag hör min vårdgrans skri, kastanjernas protest,
en apels skur av frukt, ett päronträds beau reste
slår i min hårda mark av röda ölandstenar,
ty genom min domän vår första höststorm skenar.</poem>
<td c>*
</table>


<table o>
<td><poem>Jag satt just i min säng och skulle välta ut
min tors, beundransvärd, förstklassig, <sp>absolut</sp>,
ur idets heta kvalm och halvsenila drömmar,
då plötsligt jag förnam att det i foten ömmar.
Vad? sporde jag mig själv. Vad har jag trampat på?
En tagg? En kvinnosjäl? En skorpion? — låt gå!
Jag är för allt immun och jag kan barbent trampa,
där andra ävlas än i träskostövlar klampa.
Jag satte foten ned på mattans getskinnsragg —
men jag sprang upp och skrek som stungen av en tagg.</poem>
<td c>*
<td><poem>Jag <sp>kunde</sp> icke stå — jag svär det, mine bröder,
så sant jag ligger här och hellre vore döder.
Jag grep den största tå jag har på vänster bak
uti min högra hand, en ganska krånglig sak,
ty jag är icke vig som i min ungdoms vårar
— rivalerna bars bort från marknaden på bårar —
jag kikade på tån: Den var en astrakan,
en genomskinligt klar, en verkligt mogen fan,
ett plommon, om ni vill, där benet satt som kärna
och som jag skulle sett bli amputerat gärna.
Där låg jag och ännu jag ligger i min bädd —
en storm har gått förbi och jag blev aldrig klädd
för vandringar på berg, där blanka sidor blänkte
för mig en natt i storm att målas som jag tänkte.
Jag lider, men humör, det har jag kvar ändå
om också varje lem mig blev en portvinstå.
Jag lider kval. Mot dem är tandvärk blott en smekning.
Jag tittar på min tå och magiskt till bevekning</poem>
</table>

<table o>
<td><poem>jag tvinga vill Dess Nåd. Jag läser på latin
ett fadervår, men bums jag mötes utav Hin,
som sitter skrattande och tuggar nagelroten
och lindar varv på varv en taggtråd runt kring foten.</poem>
<td c>*
<td><poem>Nå väl, en vän kom hem en dag helt apropå
Och sade: Gode bror: Du har fått portvinstå!
Så går det när i sus och dus man ständigt andas.
Vi lät med portvin du din goda nubbe blandas?
Jag sade: Podagra fås även av burgogne,
champagne, bois, konjak, punsch, chartreuse, eau-de-cologne,
så i det fallet tvår jag mina rena händer —
— rätt så, du Satanas, hugg i med friska tänder!
— nu kommer det igen! Åj, åj, aj, aj — morfin!
Så kapa då min tå! Tag hit en giljotin!
Vaktmästarn!!! Ack förlåt, jag är ju ej på krogen,
men jag vill ha stryknin, ty säkert är jag mogen
för just en <sp>knock me down</sp> av mer än vanlig halt,
här hjälper ej klass II, där knappast det finns malt
— nu lugnar det igen — nu är det nästan över —
men jag får lägga bort åtminstone <sp>hors d'æuvre</sp>...
Nu segla vi igen! Bort kort, kompass och logg!
Behagar du, min bror, en liten, liten grogg?</poem>
</table>
</chapter>

<chapter name="Ett besök på Harön">
<h2>ETT BESÖK PÅ HARÖN.</h2>

Nu tycks det vara så att människan, ju längre hon
får leva, blir äldre och äldre. När jag började komma
ut i världsvimlet, trodde jag att jag skulle bli allt yngre
och yngre. Ända tills för några månader sedan levde
jag i denna föreställning. Nu är det stopp. Jag åldras.
leke min själ — ty den är en liten fågelunge i en
ädel flickas hand. Men min kropp börjar vägra i
vändningen. Jag kan icke slå volt baklänges eller
simma ut till ett vrak och rädda en besättning. Detta
är ett absolut minus.

Men ni ska inte tro att jag godvilligt fogar mig
i denna världsordning.

Och icke att min gamle vän, xylografen Karl
Andersson Släpar med på vad som helst. Vi två äro män
för oss själva och göra allt som behagar oss. Vi behöva
icke raka oss särskilt för att tvinga alla världens
kvinnor till våra fötter. De ligga där redan tiggande om
kärlek. Vilket olympiskt lugn ligger icke redan i detta
medvetande!

Låt mig nu berätta! Förr i världen seglade vi med
min båt Hellas, den skönast formade av skutor — i
anseende till dess bottenlinjer. Oftast seglade vi till
Harön, därför att denna ös befolkning har intresserat
mig under en människoålder. Naiva människor —
absolut dumma tullvaktmästare — gästfria bönder och
fiskare som togo emot oss som om vi varit 

skeppsbrutna. — Gud — vad vi ha skrattat tillsammans då
vi lurat ut tullkuttern på en farlig resa en vild
höstnatt och lovat honom ett tusenlitersbeslag, om han
ville ge oss hälften.

Endast den som känner till det höstliga havet förstår
denna makabra humor. Romantik — alla havsflygande
holländare, vikingatåg, vild glädje. Då man känner
till farvattnet även i svarta natten och begriper en
kontur, en ljusning eller en svartning eller en bleka,
då solen äntligen skall upp, en blåblek bleka i det
underbart färgade sjöskapet, vet ni, man sitter och
skriker av glädje. Styrbord — stött så aj för faen
lite mer styrbord — å Herre — vi klarade grynnan!
Stött så! — Havet och himlen äro svarta, men vi
ha ju kort och kompass och våra elektriska lampor
som vi icke våga blixtra med annat än en sekund i
taget över kortet. Och jag som måste ha tre
glasögonpar för olika sorter av smuggling! Beklaga mig, o,
kamrater! — Nå, kära barn, detta som jag nu berättat
er, kan ni ju låta bli att berätta för andra. Låt
det bli er och min ljuva hemlighet. Punkt!

Alltnog, yxlografen Kalle Andersson och jag hade
en kväll suttit tillsammans och dryftat livets mening.
Vi kommo överens om att segla till Harön och hälsa
på gamla vänner. Man skall aldrig glömma gamla
vänner och icke unga heller. Rätt som det är kan man
få lunginflammation och hugg i ryggen, hjärtat kan
klicka och så ligger man där som ett gammalt vrak
med bara spanterna över vattnet och vickar i dyningen.
Nej, man skall vara tacksam och glad för vänskap
i all form — själv blixtrar jag till av glädje då en
vän ser mig mitt in i pupillen och säger skål eller
hej eller <sp>gå å lägg dej</sp> — allt är detsamma bara
det är någon mening i det.

Tänk så svårt det är för mig att komma till den
här berättelsens början! Men det är inte mitt fel, det
är Kalle Anderssons. Han tycker att jag pratar smörja,
men jag tycker att han inte heller är fri från detta
fel. Det är kanske allmänmänskligt och kan vidlåda
Nationernas förbund, ja till och med ledaren i någon
tidning vars namn jag inte vågar nämna, ty då får
jag en hel svärm av redaktörer över mig—!

Hör på nu!

Jag lånade Vågbergs blekingseka. Han kan inte
sköta en båt längre och för resten var han så full att
jag måste låna den av frun, som jag inom parentes inte
skulle vilja vara gift med ens en halv sekund. Hon
skrek i en falsett, som skulle ha förstört alla
radioapparater i norra Europa: — Tag båten och tag
Vågberg på släp, och släpp honom utanför Tjärven!
Jag svarade att jag icke ville dränka Vågberg utan
föredrog att segla med Kalle Andersson ensam. Sen
kunde hon själv få dränka sin man. Ni vet inte hur
hemskt vi ha det ute i skärgården när det gäller
äktenskapliga förhållanden! Det finns till och med gifta
som slåss — smockar varandra på käften, som man
rått nog säger i våra skärgårdskretsar. Och så går dom
omkring med violblå ögon och blodutgjutningar i
ansiktet några dar och sen börja de på att älska
varandra igen. Låt mig säga att vi leva ett rikt känsloliv
i skärgården, men tröttsamt är det! Jag drar mig
tillbaka, jag vill bara säga det. Kom nu inte på min
rygg och säg att jag inte har talat rent ut! Och nu
lämnar vi det här ämnet. Jag har tyckt hela tiden att
det varit pinsamt, men sanningen skall fram.

Alltnog! Kalle Andersson och jag seglade, sen vi
tagit in litet mat och den enda tiolitersdunk jag ägde
kvar sen mitt sista hemliga besök i Estland. Med
en tiolitersdunk kan man göra mycket, vår ballast
bestod av sten och öl. Vi voro med ett ord
rustade. Vi startade i dagningen. Kalle börjar bli lite
felaktig i vänstra bakbenet och jag är även röjmatisk,
men icke i så hög grad som Kalle. Jag tror för
resten att han simulerar! Hur kan en så livaktig
människa släpa vänster bak efter sig, men det får han stå
för själv. Vi hissade på och för en ljuvlig vind som
kom oss att flera gånger undersöka ölförhållandena
ombord närmade vi oss Harön, vår gemensamma
ungdomsö, där vi hamnat hundratals gånger och där
jag dansat gammalvals baklänges trettio år innan
kvinnorna började slå bakut som ouppfostrade ston.

Gud — en så vacker segling! Jag ville dö eller
skriva av glädje!

Nu sade jag nyss en sak som jag icke vill stå för.
Xylografen, herr Karl Andersson har sedan ett par
år upphört att dricka. Skall det bli någon supning
av måste jag representera alkoholismen. Detta är
mycket besvärande, ty jag är numera en obehagligt nykter
person. Jag har blivit skald och sådana måste ta ett
väldigt avstånd från begreppet alkohol. Icke som om
Kalle Andersson och jag skulle ha blivit osams!
Tvärtom. Vi beklaga varandra.

Nu måste jag komma med litet naturbeskrivning.
Ni kan tro att havet öster över ägde alla de färger
man vill se i <sp>Meleagrina margaritiferas</sp> skal
— med dess underbara aning om pärlemor ooh svart
animalitet. Sådant kan möjligen målas men icke
beskrivas. En soluppgångs färger seglade vi i. Våra
segel brunno. Kalle Anderssons näsa liknade mest
en ros och min näsa var Rosa mystica. Men det
gjorde detsamma. Den goda vinden gjorde oss glada
och goda och jag föreslog Kalle Andersson att han
skulle dricka en flaska vichyvatten. Han vägrade. Han
påstod att det blev bubblor i hans hjärna om han
drack vichyvatten. Jag seglade alltså med världens
nyktraste människa. Jag frågade om vi inte skulle gå i
land och tjuvmjölka några av rospiggarnas kor, men
han sade nej! Han påstod sig längta efter modersmjölk.
Men varken han eller jag kunde ju för tillfället göra
något åt den saken. Underligt folk man seglar med!

Emellertid fingo vi en liten körare akter ifrån. Det
kom en liten blå vacker bris men bakom stodo
mäktiga moln som verkade åska och jag sade åt Kalle
Andersson: — Jag tar in tre rev med detsamma!
Han gav tusan i hur många rev jag tog in, ty han
skulle ha gått till botten med samma lugn som han satt
där till rors — och så kom en kuling — vacker,
ståtlig, hemsk. — Nå Kalle, var det inte klokt att jag tog
in alla reven?

— Det är ju din lånade båt — du tar in så många
rev du vill!

Stormen rev förbi oss, det stänkte, det blänkte och
slog som hagel ett ögonblick — och så blev det stilla
och tyst ty vi gledo in i Haröhamnen i lä under
berg och furor — seglena gingo ner, kroken kastades
och vi voro i Guds och Haröstupets skugga.

Där hade vi inte varit på många år. Men vi visade
oss inte heller angelägna. Kalle sade: — Vi ligger här
och äter för oss själva ett slag. Men sen kan vi ju
gå opp och ruska på gubbarna. Vi hade verkligen
kommit så tidigt att intet liv visade sig på Harön.
Vi hade redan börjat laga vår mat och hade glömt allt
omkring oss, då plötsligt mäktiga steg skakade
bryggan och en man skrek något. Kalle och jag sutto i den
minimala skansen och vi hade jämnt schå med våra
enkla biffar — och Kalle sade: — Gå opp och si efter
vad det är för en annan målare som hostar!

Och jag dök upp.

Där på bryggan stod gubben Israel Jansson, jätten,
dubbelt så lång som jag och tre gånger så lång som
Kalle Andersson.

Och han sade: — Näsipåfan — näsipåhällskuttan,
näsipå Albert, näsipå Kalle!

Och sedan sade han: — Har du snus, Albert?

Jag är sedan en människoålder så gammal herre
att jag icke numera vågar ge mig ut på havet utan
snus. Ty här och. där kan man träffa en gammal
man som håller på att dö av brist på snus, och då
är det ljuvt att kunna ge honom det. Sådant tänker jag
alltid på. Tänka alla mina läsare på det? Nå,
börjen nu!

Jag hade icke mindre än tio askar Ljunglöfs snus
åt honom. Han trodde icke sina egna ögon då han
började äta ur den första asken ty han ansåg de andra
vara overkliga och han grät: — Albert... Albert.
Jag kan inte härma gråt.

När han hade fyllt sin mun med denna underbara
krydda, sade han: — Andersson å Engström! Såna
gäster har ja inte haft på åtta eller tie år. Men du

Engström ska inte skriva i tidningarna om smuggling,
för du har inga rena fingrar i den byken å så drar
du mä dej Kalle Andersson — som inte super. Men
dä gör desamma — välkommen i vår los, som
godtemplarna säjer!

Nu är det kanske på tiden att jag för Sverge
föreställer gubben Israel Jansson. Han ser ut som ett
hus eller kanske snarare som en fyr. Hans ögon äro
sjövilda och ljusblå och hans kran, eller med andra
ord näsa, ser ut som en röd sten kastad rakt ut i
naturen av Vår Herre. Och denne Herren vet noga
och väl hur han modellerar sina barn. Hans skägg är
självvuxet och vilt och rött med grått inslag ty han
är omkring åttio år gammal. Hans färg är icke brun
trots väder och vind. Den verkar mera som rosenblad.
Ty hans hy emotstår allt slags vind och alla väder.
Och runtomkring på alla öar i hela skärgården har
han egna barn.

Att se gubben Israel stå högst uppe på sitt skär
är en nåd att få skåda. Det är alltid bra att få se
en jätte, en primitiv människa. Man kanske ändrar lite
på halsduken då. Ordnar den lite. Eller tar bort den
och tigger att få leka med sådana som gubben Israel.

— Här ligger ni säkert om ni drar er ut några
famnar, säger Israel. Släng ut kroken och ta en ända
i land! Men det är klokare att ta min eka, för den
kan ni dra opp innanför bryggan. Välkomna i vir los
— nej tala inte om sprit, vi har estnisk så ni behöver
inte tänka på den saken, men kaffe ska vi ha, och
jag misstänker att käringen redan har hört att jag
har fått storfrämmande. Hon har en annan jävla binga
med andra käringar just i kväll som sitter och kolkar
och dricker kaffe och ljuger om alla som inte får leka
med. Ä dä inte faen, Engström, du som har seglat och
levt livet, att fruntimmer aldrig kan tala sanning?
D'ä som dä vore stört ljug att di kan tala sanning.

— Ja kära Israel, ja vet nu inte säkert om vi
karar alltid talar sanning — jag antar att karar och
fruntimmer <sp>närapå</sp> kan smälla lika högt.

— Hör du Engström, vaffasen menar du mä dä?
Di ljuger och bedrar dig hela tiden.

Detta var en hemsk tanke. Men vi karar förtjäna
möjligen icke bättre.

Nåväl! Kalle och jag och gubben Israel gingo i land.
Det var länge sedan vi gästade gubbens trevna hem.

Vad hade hänt under de år vi varit borta?

Vi stockholmare som äro vanda vid bedrägerier,
förfalskningar, mord och andra dumheter, fingo under
en timmes tid i oss allt elände som hänt på Harön
sedan vi voro där sist. Vi gingo sakta uppåt ön på de
slingrande stigarna, stannade ibland och snusade, satte
oss på de mossiga stenarna och talade om livets
mening, rökte och filosoferade. Så småningom
nalkades vi Israels stuga.

Vi hade som jag nyss berättat slängt kroken i vår
vanliga vik. Men längst inne i viken låg den
underligaste båt jag någonsin sett. Det var lumpsamlarens.
Båten var av ålandstyp och ägaren hade byggt upp ett
hus på den, genom vars dörr han kunde gå ut och
in utan att böja huvudet. Antagligen hade han många
ton sten i bottnen ty annars skulle han ögonblickligen
ha kapsejsat om han hade fått väder på sig. Nå —
han gick ju aldrig ut på havet, utan seglade i Väddö
kanal och innanför farligheterna. Huset hade en 
skorsten också, ur vilken det ständigt rykte, ty han var
den styvaste i Roslagen att göra gott brännvin. Och
från detta hus, som han inmonterat på sin båt,
upphävdes ofta mitt i natten dödsskrän, som icke voro av
denna världen. Kanske är det en viss överdrift att kalla
dessa ljud dödsskrän — kanske vore det klokare att
kalla dem glädjeskrin. En sådan glädje som denne
man med sin båt och sin kunnighet har klarat upp på
Harön har väl aldrig funnits på något annat ställe
i hela skärgården.

Nåväl! Vi kommo hem till Israels gård. Det gick
långsamt, ty Kalle Andersson börjar gå illa. Han har
väl blivit slagen någon kväll av någon rival, ty han
har hela sitt liv varit förfärlig, då det har gällt könet,
och som bekant ha yngre människor ingen hänsyn för
äldre, då det gäller kvinnor. När Kalle Andersson
och jag numera söka oss ned till havet, går jag alltid
med kniven färdig att skulptera ett nytt vänsterben
åt honom — med vådor och en tre à fyra grova tår.

Men det är en fan att kunna följa med. När jag
föreslår en promenad till våra gamla sjöbodar, så
följer han med, under det jag lekande och lätt som
en ung faun visar honom de spår han skall gå i.

Vad har egentligen hänt på Harön under de år
Kalle Andersson och jag varit borta? Israel försvann
en stund ur vårt medvetande. Vete Gud vart han tog
vägen.

Låt oss först som sist förtälja att vi hamnade i
lumpsamlarens båt. Han hade en kvinna ombord, som
lagade mat och ägde ett utseende av högst ovanliga
dimensioner. Hon var mycket fet och bjöd oss på
mat. Men jag vågade icke dricka brännvinet ty det
luktade träsprit. Jag har hela mitt liv varit rädd för
att bli blind.

Plötsligt bullrade det ombord och in kom gubben
Israel, hög och fin. Hans skägg stod rakt och hemskt
ut från hakan, rött och grått.

— Ge nu fan i lumpsamlarn, Engström och
Andersson. Kom hem till mig. Där finns kaffekask.

Vad var naturligare än att vi knallade hem till
gubben Israel. Innerst inne i köket stod käringen, ilsken och
arg därför att hon måste laga mat åt oss och samtidigt
förtjust därför att hon visste att ingen annan käring på
ön kunde laga så bra mat som hon. Gubben Israel
satt i sin säng som ett vackert bullrande åskmoln — fast
vi alla visste att han stod under toffeln. Jag föreslog
på mitt fina sätt — ty jag är van att ormtjusa
kvinnor — att Israels käring skulle komma in och deltaga
i vår kaffeorgie. Israel glodde några sekunder som en
ilsken och lömsk tjur på mig. Men jag hällde brännvin i
hennes kaffe, tog gumman på knät, klämde på hennes
pekfinger, som verkade som ett vedträ på mig, satte
henne på mina båda knän — vilket verkade som om
jag skulle älskat en vävstol, och kysste henne på
nässpetsen, som var blå som ett plommon. Gud — när
jag tänker på min ungdoms débaucher, hur mycket
sörjer jag icke över att ha ställt till villervalla i familjer,
kanske förstört framtider och liv — å, det är
fruktansvärt! Men jag svär att jag icke skall göra om det.
Hädanefter skola kvinnorna få gå lugna, om de icke
själva frammana det paniska hos mig.

Emellertid — tänken er själva en ung vacker
skämttidningsredaktör med en kvinna på knäna — som
verkade vävstol — utan skyttlar. Min uppgift var ju att
försöka flörta, men på ett så fint sätt att gubben
Israel icke skulle förstå det.

Ljuvt omslingrad av denna vävstol viskade jag hest:
— Nå vad har hänt här på Harön sedan Kalle
Andersson och jag voro här sist?
Och då kom det som en ström:
— Jo dä kan professorn tro! Här har hänt så mycke
så dä har väl inte hänt lika mycke nån anstans i
världen! Och allt händer ju på en gång i ett snärj
nuförtiden. Han Engström känner ju till Örberg, han
fyllesvinet, å Per Matts Janson. De skulle ut och lägga
skotar ute vid Tvåmansgrundet. De hade naturligtvis
suttit oppe och supit hela natten tills det började
dagas. Örberg satte i gång baksmällan och Janson
skulle ro, när de skulle ta opp. De hade väl fått in
ett par skotar — då stog Örberg på huvet i sjön och
Janson var inte så nykter så han kunde få in
honom i båten. Utan Örberg måste hålla sig i
båtkanten med armbågarna innanför relingen mens
Janson satte kurs rakt på närmaste land. Hela
skötraden följde med. Skötarna var fulla med strömming.
Och propellen skar sönder skötarna ibland. Och när
de väl hade kommit i land drog de med sig skötarna
och hängde opp dom i gistgården, di var fulla med
strömming — och där fick all fisken sitta och ruttna
till skam för både Gud och människor. <sp>Tvi</sp> för
tocket folk! Fy fasen, ysch!

Men nu är då han Örberg död, det fyllesvinet, och
vart han har kommet, kan en väl förstå. För i
himmelriket kan di väl inte ha användning för en karl som
låter fisken sitta och ruttna i sköten.

— Skål, sade Israel. Ho talar sant, men lite ljug ä
dä väl med ibland all sanningen.

— Jo Örberg, fortsatte käringen, han kunde ju
aldrig bli full mer än en gång i månaden och det
var den första i var månad, när han hämtade sina
litrar i Norrtälje, men då söp han opp alltihop på
en gång. Hustrun hans ville inte släppa in honom
den dagen, men han slog in dörrspeglarna och kröp in
och lag sig med det som var kvar av litrarna. Och
på mornarna slog han ut fönsterrutorna och bar sig
illa åt på alla vis.

— Han tyckte väl att dä blev kvavt inne, sade Israel
stilla.

— Kvavt å kvavt, du håller mä fyllsvina, sade
käringen. Men sen när han dog, så var det en del pengar
efter honom och hans bröder, en är tullvaktmästare
och den andre är dräng hos Janson i Husby, di
ställde till en begravning, som var den största vi har
haft här på Harön.

— Hör du Johanna, låt mej berätta om
begravningen, för dä kan du ingenting om. Å Engström som
skriver i tidningar och såna där blan, han kan lägga
ut'et. Men skål först Albert, hör du vill du inte ha
nåra droppar rigabalsam i kasken?

— I ska då jämt supa, suckade Johanna och flyttade
sig kyligt ur mitt knä till utdragssoffan.

— Jo han fick verkeligen en fin begravning, bägge
bröderna var där och hade med sig en fin kista
med silverfötter på, försilvrade förstås, men de såg
ut som riktigt silver. Och änkan hade skaffat sej en
jädrans fin dress, som såg ut som om di skulle ha
draget henne genom en skorsten, svart som faen själv.
Men nu ska du få höra Albert! Just som hela prosasjon
kom ut ur sorgehuset och de hade satt kistan på
lansvägen och skräddare Eriksson tog opp salmen, så
kom Malena, hon pigan hos nämndeman i Sörgårn,
å skrek: Jestanes, människor, tjuren har flöjt! Se
hon Malena ä liksom lite tosig i skallen sen hon fick
en tegelsten mitt iblann ögona när de byggde lagårn
hos han nämndeman.

— Tösst å håll käften å stör inte den heliga akten,
sa skräddarn.

— Ja men människor, människor, nu går han in
på norrgårdsskogen, å går när korna på hopmarken,
å han som har så möcke å göra här hemmave!

Men då sa skollärarn och såg hemsk ut: Här ä
inte frågan om tjur utan här ä frågan om begravning!
Å nu så tar vi om salmen.

— Ja, du pratar du, sade Johanna, men rörande
var det.

— Vesst i hällskuttan var dä rörande annars skulle
jag inte ha talat med Albert om'et, för han kommer å
lägga ut'et på sitt vis bättre än hundraelva
kaffekäringar. Å nu ä dä jag som talar i mitt eget ägandes
hus. Ja — å så åkte vi till körkgårn och där hade
bröderna beställt grav på dä finesta stället oppåt dä
hållet där baron ligger begraven — för han vet väl
Albert, att körkgårn sluttar ner åt sjön å dä ä som
lite fuktigt längst ner, men oppe hos barons ä dä
som torrare. Å di tar fem kronor mer, om de ska
begrava dom där oppe på dä torra. Men bröderna
betalte femman och han, älste brom som är
tullvaktmästare i Östhammar, grät ändå en skvätt å sa: Ja,
nu ligger han då torrt åtminstingen! Dyrt ä dä men
dä ger vi faen i. Dä kan vi väl kosta på våran
älskade broder, särskilt som han lämnar efter sej bå
dä ena å dä andra. En hederlig karl var han fast
han söp, men även Guds änglar kunna falla, så står
det i skriften. Det som ovanefter är skall nedanefter
varda, sa han. För han var lärd på det bibliska, ja
jag säjer det, en sån karl att vara hemma i skrifterna
har väl aldrig funnits på den här ön å inte på nån
annan ö heller i hela världen.

— Men hanses, Örbergs, hustru va väl inget redit
fruntimmer, sade Johanna och makade sig litet
närmare mig.

— Nä, sade Israel och slog kruset med rigabalsam
i bordet, skål Albert, nä dä var va hon inte var. Hon
kunde inte laga mat, hon kunde inte stoppa strumpor,
hon bara speglade sej och sprang till handlarn och
köpte luskammar och luktvatten och pepparnejlikor
för att hon skulle lukta gott för andra än karlstackarn.
Neej Albert, fruntimmer ska en ta på dyngstacken å
inte i körkdörrn, annars blir en lurad. Tänk på det
Albert. Och berätta för dina barn det jag sa nu:
Fruntimmer ska en ta på dyngstacken och inte i körkdörrn.

Men va i hällskuttan, yxlografen sover. Nu får I
gå ombord, gubbar! I morron får ni strömming och
fin potatis.

— Ja, tänk att yxlografen sover. Dä låter näranpå
som när en argan hunn murrar! Opp mä sej,
Andersson, å gå ombord!

Kalle Andersson öppnade det ena ögat. Han hade
varit vaken hela tiden.

— Vet Israel vad kyrkoherden sa när di begravde
Österbom på Långöarna? Han sa: Österbom va en
stor syndare, sa han, han gick aldrig i kyrkan, så
kyrksam var han inte, men sjöman var han för hela
betalningen. Å när en kan sitt yrke, så är det inte
lönt att någon hostar kabiljo. Så fin karl var den
kyrkoherden. Jaha, sa Gustav på Långviksskär, dä
har kyrkoherden rätt i. Österbom var den finaste karl
som har fötts mellan Arholma och Arkösund.

— Men hit <sp>måste</sp> han till slut, det är livets och
dödens lag. Hit måste vi alla samlas, förr eller senare,
sa kyrkoherden och stötte käppen i golvet inne i
sakristian.

— Ja, sa Gustav på Långviksskär — dä kan
hända dä, men han hade nog inte kommit nu heller
om de inte hade <sp>burit</sp> honom hit.

Och Kalle Andersson reste sig upp och linkade mot
dörren. Det som hände dagen därpå blir en ny
berättelse.
</chapter>

<chapter name="Kanot">
<img></img>
<table o>
<td c><h2>KANOT.</h2>
<td c><sp>Ur den bortglömda gamla portföljen</sp>.
</table>

Då man vaknar en morgon med avsikt att företaga
sin vanliga kanotpromenad och havet ser ut ungefär
som ovanstående teckning, torde mången av eder,
mina unga damer, fälla ned rullgardinen igen och
med en liten förtjusande retsam grimas utropa: Nej,
i dag tror jag allt vi hoppar opp å ger faen i sjön.

Ty det är vinter och blir kallt om de små tassarna,
vilkas visserligen ej ännu klockan tio manikurerade,
men ändå naturligtvis — o! — rosenröda små
nagelembryon en dag som denna lätt skulle få den så
kallade nagelspräcken, eller vad ni kalla det. Och ni
drar täcket över axlarna — o! — lägger de
omanikurerade händerna i kors över bröstet — o! — och
snart förkunna melodiska timmerstockar, att ni
drömmer er ligga i Morfei armar.

Men det är inte så farligt som det ser ut, bara
man känner till terrängen — eller kanske rättare
<sp>marengen</sp>, och förstår att undvika brotten. Icke
brotten, som bildas av hög sjö i storm, utan
grundbrotten. Ty skulle man plötsligt sätta en rova med
kanoten på en spetsig undervattensklippa, så hade man
helt säkert utom den kroppsliga smärtan även döden

som present. Sjöbrotten kunna ju också vara farliga.
Det finns ju väder, då även en eskimå ej vågar sig ut,
och då hålla vi oss nog hemma också, om även
våra kanoter äro bärigare än deras kajaker. Men de
äro också ej så lätthandterliga som eskimåernas
farkoster.

Känner man således till marengen och icke är rädd
eller försupen eller har anlag för svindel, kan jag
knappast rekommendera något sporttilltag så mycket
som en kanotrodd i storm. Bara känslan att äga ett
medel att ta sig fram på egen hand bör vara belöning
nog för arbetet.

Havet kokar och du måste ta i med hela din kraft
för att kommo ut ur din lävik. Byarna vattra sjön
svartblå och sjöarna bli allt högre, då du hunnit
utom skvalpet, som bildas av deras återslag mot
strandens klippor, men då kommer du också fortare fram.
Uppe på vågkammarna sliter stormen i, men där nere
hör du den bara gå fram över ditt huvud. Du spänner
dina muskler och ror på, och varje gång sjön höjer
dig upp på sin rygg, får du en känsla av att ha
besegrat den. Om du kunde känna samma känsla, där
du sitter på ditt kafé, skulle du vrida upp dina
mustascher och se så hög ut, att du skulle bli utkastad.

Men här är du ensam med Vår Herre och han
kastar minsann inte ut dig.

Håll dig bara rätt emot eller nästan rätt emot
sjön då den bildar brott, så skär kanoten igenom,
om du också ibland skulle tro dig välva över baklänges.
Ty jag antar, att vi inte bry oss om att forcera sjön,
då den är så brytande, vilket jag förövrigt tror, att
den ej kan bli i Östersjön.

Då du givit dig ut, så långt att du inte är hög
längre, bör du återvända. Du kan nämligen möta
sjöar, som göra dig till en liten barnunge, om du också
är en generalkonsul av San Marino. Klara tankar
framför allt, när brotten slå dig i ansiktet och du varken hör
eller ser och du känner dig, som om du skulle stå inne i
en dusch med tumstjocka strålar från alla håll. Faran
ligger i att du tröttnar eller att stormen för dig ut från
land. I hård landvind blir sjön krabbare och din kropp
tjänstgör som ett segel, som kan föra dig ut till havs —
och där ansvarar jag inte längre för dig. Byarna komma
tätt och du arbetar — det är som vore sjön av bly och
modlösheten kommer och du är förlorad. Ge dig
för resten aldrig ut i hårt väder, då du har toddy
hemma och ved i spisen, om det inte är absolut
nödvändigt av en eller annan orsak.

När du vänder, skall du se upp. Jag vet verkligen
själv inte, hur en brytande sjö skulle verka på min
kanot i vändningen. Våra kanoter äro svåra att vända.
Det kan stundom vara konstigt nog att hinna med
vändningen, innan nästa brott står över en som en
grön vägg. Möjligen kapsejsar man och är det då
långt från land och man icke har renhårspåse med
eller korkdyna, är man inom kort en liten ängel
med guldhår och allt. Jag tror för resten inte, att en
korkdyna skulle hjälpa, om man inte har förmågan
att hålla sig lugn, förvärvad eller medfödd.

Då man vänt, måste man alltjämt ge akt på, att
man icke låter sjön komma tvärs och detta är svårare
under länsning. Varje sjö strävar efter att vrida kanoten
parallell med sig själv. I storm behöver man icke ro
under länsning, ty det går nog undan ändå. Styr
bara med årån, än på den ena, än på den andra
sidan.

Brotten slå dig i ryggen och spola över kanoten
och vid varje sjö får du en härlig förnimmelse av att
bli slungad framåt. Det forsar om kanoten, för och
akter stå över vattnet, när vågkammen bär dig fram.
Din tröja är av is med gångjärn vid axlar och
armbågar — om det nämligen är som nu. Men jag hoppas,
att du bundit om kanotens sitthål, så att intet vatten
kommer in, ty i annat fall får du snuva, om du icke
rentav ådragit dig din sista sjukdom eller kanske redan
gått till botten. Kanoten är blank av is och på sidorna
om de ställen, där du håller i åran, är den tjock av is.

Nu får du gå hem och vrida ur dig. Kanske du inte
gör om din resa i sådant väder mera. Kanske jag
inte heller gör om den, som varit orsaken till dessa
rader. Men jag misstänker det.
</chapter>
<chapter name="En vårjakt">
<table o>
<td c><h2>EN VÅRJAKT</h2>
<td c>(<b>FÖRBJUDEN TID</b>).
<td c><sp>Ur en gammal portfölj</sp>.
</table>

Det är en gammal god smålänning, som berättar
ett jaktminne från vår gemensamma barndom. Det
var två små bröder, spm skulle hämta ål ur ålkistan,
som var inrättad vid ett fall av en bäck, som gick ut i
Emån. Det var tidig morgon, och den äldre brodern
hade en gammal hagelspruta, en fruktansvärd
mynningsladdare, med sig. För det fall att han, trots
förbjuden tid, skulle få syn på någon tjäder eller
eljest något skjutbart. Bröderna, den ene aderton år
och den andre tretton, gingo målmedvetna genom
skogen och stannade plötsligt mitt i soluppgången. Ty
ett stycke väg därifrån börjades ett liv, som de icke
kunde uppfatta annorlunda än som bråk av folk, som
tjuvhögg skog. Adertonåringen rusade åt det
misstänkta hållet. Ljudet blev allt starkare. Trettonåringen
höll sig långt efter, ty han ansåg att något hemskt
höll på att hända.

Men adertonåringen, som full av vild längtan efter
att få slåss sprang som en vansinnig för att få
bestraffa bönderna som tjuvhöggo i hans faders skog,
stannade plötsligt som skjuten. Ty på en bergknalles
krön höllo två tjädertuppar på att slåss.

Sådan är kärleken.


De slogos, så att mossan yrde. De höggo varandra
och flaxade med vingarna. Blod sprutade omkring
dem. De slogos ungefär som vanliga tuppar men med
större vildhet. Och plötsligt ramlade de ned utför
berget, vid vars fot låg en mosse med vatten och
porstuvor. De fortsatte att slåss i vattnet. Och från
bergknallen dammade August, adertonåringen, på dem
med sin mynningsladdare.

Hans skott visade ingen effekt. Han har själv
förklarat skottet så här: — De slogs som vansinniga. Jag
sköt. Ett eller annat hagel träffade båda, vilket gjorde,
att de började slåss ännu ilsknare, därför att de trodde
båda att haglen voro något särskilt djävligt trick av
motståndaren. Jag hade inte tid att ladda om, utan
hoppade ner i pölen och grep tjädertupparna om
halsarna.

Men tjädertuppar äro ett starkt folk. De började
bearbeta mig med vingarna. Jag ägnade mig åt den
ena först för att vrida halsen av den. Men jag ville
gärna ha dem båda och skrek åt min lilla bror, att
han skulle komma och hjälpa mig. Han vågade inte
utan ville springa hem. Jag sade: Jag slår ihjäl dig,
om du inte kommer och hjälper mig! Och pojken
kom rädd och ledsen ut i pölen och vred halsen av
den ena tjädern. Jag var blåslagen. Du tror kanske
inte att en tjäder är så stark. Men det är han. Vi lade
tjädrarna i påsen, som vi skulle ha hämtat ål i, och
kommo hem som hjältar. Och gubben far, som var en
förståndig man, lät pigorna plocka dem med detsamma
under tysthetslöfte, för det var ju i förbjuden tid.

När jag berättar, att samme man fångade en mal,
som vägde tio pund, vill ingen tro mig. Men vittnen
finnas, som leva än. Har någon sett en mal?
Åtminstone ingen stockholmare. Men jag har sett ett
monstrum, två meter långt och med tre skäggtömmar.
Ett monstrum, som nyss var uppfiskat och låg på
trappan till en handelsbod nere i Högsby socken i
Småland. Målen låg där och kippade efter luft.
Bönderna metade mal med kattungar uppträdda på
hemsmidda krokar. De trodde, att målen i likhet med ålen
gick upp i ärtåkrar och åt där, och att han tog får.
Han skulle ha kunnat göra det, ty hans gap var
fruktansvärt.

Småland är fullt av underliga ting. Och i Emån
leva djur, som egentligen borde tillhöra istiden. Där
bor ännu näcken och där leva fiskar, som äro blinda
och mogna för teosofer.

Just när jag skriver detta, fattar jag att jag är
i Stockholm. Jag hör skrik nedifrån gatan, och jag
märker, att jag har vistats för länge i staden. Det slår i
dörrar, folk bråkar där nere.

Men över mig kommer den obevekliga våren. Jag
har gått med en skald runt Djurgården i dag. Han
var glad och god.
</chapter>

<chapter name="Bland Revolutionärer">
<table o>
<td c><img><big><b><sc>Bland Revolutionärer</sc></b></big></img>
<td c><sp>Ur en bortglömd portfölj</sp>.
</table>

En senhöstdag i början av detta underliga
århundrade fick jag ett telegram från Helsingfors så lydande:
<sp>»Almas nedkomst väntas nästa vecka.»</sp>
Äntligen! I veckor hade jag längtat efter
meddelande från Finland, där just då stora händelser
voro å bane. Bobrikov hade fallit för Eugen Schaumans
kula och man hade dragit ett djupt andetag av lättnad.
Det tycktes ljusna för ett ögonblick, men den ryska
örnen hade lossat på greppet med sina järnklor endast
för att få andrum att sänka dem ännu djupare i sitt
offer. Det mörknade igen.

Men då en entusiast av fosterlandskärlek tar en
annans liv och betalar med sitt eget, är hans handling
oklanderlig och full av storhet. Schauman skulle få
efterföljare.	

*

Jag hade varit i Finland både under de onda dagarna
och under ljusningens korta period, men jag hade
aldrig haft med den finska politiken att göra. Jag
hade blivit mottagen med äkta finsk gästfrihet, och
den är utan motsvarighet i världen. För mig hade
Helsingfors och Åbo, Hangö och Borgå legat i idel
solsken, tack vare denna gästfrihet. Jag vet att Zorn
och jag aldrig skola bli nog gamla eller otacksamma
att glömma vår landstigning i Helsingfors och dagarna
där eller vårt besök med Edelfelt i hans
barndomshem Kiala gård. Eller våra resor med Axel Gallén
— det skulle ta volymer att berätta allt.

Bara i förbigående hade jag sett kosacktrupper rida
genom gatorna och sjunga sina halvvilda sånger. Jag
hade beundrat deras sätt att rida på sina små hästar
och svänga sina konstfullt flätade nagajkor, deras grace
och medvetna ryttarstolthet — pälsmössan på sned
över hårda pannor och de barbariska ögonen och
kind-knotorna och allt det där. Kanske hade jag också någon
gång observerat en eller annan finne på gatan vända
sig om och se efter dem med blickar, där något
glödde — — —

Men det var i alla fall bara solsidan man visade
mig.

*

Vad har nu allt detta att göra med ett telegram
av till synes så privat karaktär som det ovan citerade?

Några veckor förut hade jag fått besök av två finnar,
som trotsat en massa besvärligheter för att kunna ta
sig fram till mitt enkla wigwam i Grisslehamn. Med
kännedom om mina sympatier för friheten och Finland,
där jag hade så många vänner, hade de kommit för
att fråga, om jag ville hjälpa dem med en sak av
högst delikat natur. En kupp förbereddes och en man
måste försvinna. Ville jag åtaga mig att dölja honom
i mitt hem några dagar och laga att han kom vidare?

Naturligtvis ville jag!

Båda mina gäster tillhörde det aktiva
motståndspartiet, ett namn jag redan kände till och fått aktning
för, en samling handlingskraftiga unga intelligenta
personer, som stodo i direkt och intim relation till
liknande sammanslutningar i Ryssland och som voro
beredda att sätta in sina liv för Finlands oberoende.
Jag fick någon liten inblick i deras arbete, icke i
deras organisation, och kände mig genast solidarisk.
Jag kände mig stolt att få hjälpa till, om även med
den obetydligaste handräckning.

— Men jag borde betänka att jag eventuellt kunde
få personliga obehag av saken!

Detta förändrade inte mina sympatier. Vi kommo
alltså överens. När saken blev klar skulle jag få något
slags meddelande och hålla mig beredd att med råd
och dåd bistå den eller dem som behövde hjälp.

Mina gäster avreste och Grisslehamn låg åter oberört
av världspolitiken.

Från Ryssland och Finland meddelade tidningarna
notiser om nya attentat mot tsarismens och Bobrikovs
kreatur. Bland annat hade en ung medicine studerande
förklädd till rysk gardesofficer lyckats tränga in hos
en av de farligaste fienderna till Finlands frihet,
prokurator J., och oskadliggjort honom med några skott
ur sin browning. Men attentatorn hade i sin ordning
blivit pepprad med några kulor av tillskyndande 
persöner ur fosterlandsförrädarens omgivning och satt nu
efter att ha tillfrisknat från sina sår som livstidsfånge
i ett av Helsingfors' fängelser, räddad åt livet genom
sin försvarsadvokats beundransvärda energi och
politiska klokhet, men åt ett liv som för en ung
frihets- och fosterlandsvän måste te sig värre än döden.

Men — efter några veckor gick genom pressen
den högst uppseendeväckande underrättelsen att
mördaren lyckats rymma. Hela Europa förvånade sig över
att Ryssland ej bättre övervakat att en så dyrbar fågel
hölls kvar i sin bur. De mest energiska efterspaningar
företogos men utan resultat. Några veckor gingo och
sinnena kommo åter i jämvikt. Man hade nästan glömt
hela historien eller trodde åtminstone att brottslingen
för länge sedan var i säkerhet. Till och med jag
trodde det, tills jag fick mitt helsingforstelegram.

*

Mycket tidigt den angivna dagen började jag studera
horisonten med min zeisskikare. Men jag spanade
förgäves. För var timme steg min spänning och när
kvällsmörkret kom utan att något hänt höll jag på
att explodera. Jag var uppe i daggryningen nästa
morgon och undersökte från utkiken havet ända från
Märkets och Understens fyrar till Simpnäsklubben. Men
ingen båt syntes till. Kunde flykten ha misslyckats?
Den möjligheten fanns ju i rikt procenttal. Jag kunde
inte sitta stilla av nervositet. Dagen gick och kvällen
kom. Vädret var ju det bästa, vinden gynnsam — alltså
måste något ha hänt, och jag kunde ingenting göra.
Jag resignerade alltså. Men jag tänkte samtidigt:
En sådan karl låter inte ta sig levande. Det är
åtminstone en tröst.
<img></img>
Nästa förmiddag satt jag vid mitt arbetsbord och såg
ut över havet. Jag var övertygad att tidningarna, som
jag just väntade på, skulle berätta om infångandet av
den farlige brottslingen.

Men plötsligt dyker något vitt fram bakom Loskäret
— en liten kutter, tydligen en modern en, fenköl
naturligtvis. Jag störtade ned till posthamnen, hoppade
i min snäcka och rodde så att årorna stodo som
sprättbågar de kommande till mötes. På backen stod en

lots från Svartklubben och i sittrummet sutto några
unga män. Jag hälsade och berättade, att jag varit
orolig.

Då dök en underlig individ upp ur den låga salongen.

Han bar en linhårsperuk från någon tionde klassens
landsortsteater på sitt huvud och var just i färd med
att ytterligare belasta det med en hatt. Jag höll på att
brista i skratt först, men sen blev jag rädd. Kunde
han verkligen tro att det fanns någon i den
civiliserade världen som icke genast skulle upptäcka att
han bar peruk? Naturligtvis hade lotsen sett det och
han skulle naturligtvis inrapportera till sina bekanta
i tullen att ombord på kuttern fanns en högst misstänkt
figur. Och Hohenthal var ju efterlyst som mördare.

Kuttern lade till i posthamnen, lotsen hoppade i
land och gick uppåt tullstugan och jag rök
ögonblickligen på den så illa maskerade: — Tag bort den
där genast — det är ju rena vansinnet! Så där kan
ingen mänsklig varelse se ut i huvet!

— Ja, men jag har ju haft den hela tiden sedan
lotsen kom ombord. Det väcker uppseende om jag
plötsligt förändrar hårfärg.

Jag: — Det gör detsamma. Men har ni det där
eländet på er, väcker det mera uppseende i land och
jag svarar inte för följderna.

Hohenthal stoppade resignerat linbyltet i rockfickan
och jag hälsade honom välkommen till friheten och
Sverge.

Hans känslor att vara räddad vill jag ej försöka tolka
lika litet som jag vill beskriva uttrycken för dem. Men
han tycktes vilja skrika av vild glädje. Vad han sade
kan och vill jag ej berätta. Hans atletgestalt skakade
som om den vore färdig att explodera av något som
ej kan sägas med ord. Vi gingo långsamt upp mot
min grind. Några tullmänniskor hade vi ej sett till,
ty man var ej så noga med lustkuttrar på den tiden
och denna bar Nyländska jaktklubbens flagga. För
resten fanns intet kontraband ombord, om man inte
möjligen kunde räkna den viktigaste passageraren dit.

Utanför grinden stannade Hohenthal plötsligt och
sade: — Har ni tänkt över ordentligt vilket obehag
ni kan få av det här? Ty när jag nu är fri, låter
jag vid Gud inte ta mig igen. Jag vill bara förbereda
er på att den förste som lägger händerna på mig i
tydlig avsikt att beröva mig friheten, den skjuter jag
och sen skjuter jag mig själv.

Jag försäkrade att det var mig ett nöje att kunna
göra honom en tjänst och att han kunde vara alldeles
säker under mitt tak. Jag var övertygad om att ingen
svensk skulle vilja förråda honom och för övrigt trodde
alla att han var i säkerhet i Amerika eller Australien.

Om en kort stund sutto vi alla vid ett lunchbord,
där intet saknades, ty man levde på den tiden som vi
minnas på helt annat sätt än nu. Visserligen hade
Hohenthal ej behövt svälta hos de patrioter som dolt
honom efter hans flykt ur fängelset, men maten hade
inte smakat honom riktigt. Nu däremot! Jag har sett
många hungriga människor äta, men jag har aldrig
sett någon äta med sådan glädje.

Sedan ville han sova — för första gången på mycket
länge i lugn och utan handen på browningen. Den
lämnade honom visserligen inte hos mig heller, men
jag är övertygad om att han glömde den, ty han sov,
jag minns nu inte hur länge, som en död man. Först
följande dag, då vi började tala med varandra — eller
rättare, då han började tala — fattade man riktigt
vad han genomlevat och hur det inverkat på honom.

Att han icke sjönk ihop och gick under av neurasteni
berodde på hans ovanligt starka fysik. En jätte var
han och trots sjukhus- och fängelsetiden och den
ohyggliga spänning, i vilken han måste ha befunnit
sig tills nu, var hans muskulatur helt enkelt fenomenal.
Jag vet mig icke ens hos yrkesatleter ha sett något så
fulländat. Det var verkligen stål i dem. Hans kamrater
berättade också märkvärdiga ting om hans styrka och
hårdförhet.

Men hade han som sagt icke haft denna fond att
ösa ur, hade hans psyke säkerligen inte hållit ihop
många veckor till. Det var den intensivaste nervositet
jag sett, åtminstone dittills. Han berättade som en
fanatiker predikar och kunde ej stå stilla. Han skrattade
lössläppt och bullrande för att i nästa ögonblick få ett
uttryck av djupaste melankoli. Allt gick så fort att
man inte hann följa med.

Alltnog, då han vilat ut ett par dagar följde jag
honom till Stockholm. Han var litet nervös vid Östra
station, där han tycktes vänta en armé av detektiver.
Jag misstänker att han höll handen om sin revolver
i rockfickan. Men allt gick bra. Bakom stationshuset
väntade en täckvagn, en vän tog emot honom, jag
tryckte hans hand till avsked och så försvann han
från min horisont.

När jag kom hem igen från min resa voro hans
följeslagare ännu kvar, då de helt naturligt ville höra
hur resan avlupit.

Men det var sent på hösten och stormarna började
på allvar. Det blev ett herrans väder, som varade i
en vecka minst och det hade varit självmord att försöka
ge sig över havet med den lilla kuttern. De försökte
hjältemodigt flera gånger trots mina protester, men
måste vända och kommo tillbaka genomvåta och halvt
förfrusna för att åter samlas i min stuga. Under de
dagarna lärde jag känna och värdera dem. Deras liv
var vid Gud ingen lek utan blodigt allvar. Jag hade
dittills icke trott att så unga män kunde sitta inne
med så mycken målmedvetenhet, beslutsamhet och
djupgående kännedom om situationen. Alla dessa ha
sedermera fullföljt sina mål och var och en har spelat
sin viktiga roll i kommande händelser både i
Finland och Ryssland.

Om dagarna övade vi oss i målskjutning med
browning, vari ett par av dem voro mästare. Och om
kvällarna sutto vi kring brasan och talade om det som
hänt och skulle hända. Det var minnesrika dagar och
jag skall alltid bevara de gästerna i aktningsfull och
kär hågkomst.

Sedermera fick jag tillfälle att träffa några av dem
i andra situationer, men det hör kanske inte hit.
Jag kände mig i alla händelser glad åt deras
förtroende.

*

Men jag har mycket mera på mitt samvete. Jag har
under mörka höstnätter kånkat på tunga lådor fulla
med browningpistoler för att obemärkt få dem ombord
på vissa mystiska båtar. Och en gång har jag verkligen
lurat tullen. Sådant är varje rättsinnig rospiggs stolthet.

Det var under de finska vapensmugglingarnas tid.

En båt skulle passera Grisslehamn på nordgående
och hade anmodat mig att passa på och ligga på kryss
med min blekingseka för att avhämta en man, som
skadat sig under arbetet ombord. Det gällde att få
mannen i min båt innan tullen lade sig i saken.

Vi passade i flera dagar genom att hålla ordentlig
utkik, dels från utkiksberget och dels från mitt
arbetsrum. Äntligen kom båten, om vilkens utseende vi
naturligtvis voro underrättade. Han stävade nordpå
helt oskyldigt och gick mycket sakta så att vi skulle
hinna så långt ut att tullen, när båten stoppade för
att komma i förbindelse med oss, ej skulle få tid att
leka med. Allt gick bra. Den skadade lämpades just
över i vår eka, då vi fingo se tullbåten komma roende
för brinnande livet. Men den finska båten hade ingen
lust att visa sin last utan ångade gladeligen norr ut.

Vår uppgift var att segla den sjuke i land i
posthamnen och det gjorde vi i tullmännens sällskap. Men
tulluppsyningsmannen överskred sin befogenhet, då han
förebrådde oss att ha överskridit vår i det vi hämtat
en stackars sjukling från en båt. Vi kunde väl inte
vägra, då man bad oss om den lilla tjänsten och vi
i alla fall händelsevis voro i närheten.

— Vad var det för en båt.

— Det tittade vi inte efter. Vi bara tänkte på att
vara människor och hjälpa, där hjälp behövdes.

— Det här ska stå herrarna dyrt, det skall jag svara
för, sade tulluppsyningsmannen.

— Ni har bara att undersöka att vi inte har något
kontraband ombord, det är er uppgift och inte ett
dyft mera. Annat skall ni inte lägga er i! Varför passar
ni inte på båtar, som gå förbi, utan kommer för sent
som i dag? Vi passar på, vi! Därför kan vi hjälpa,
där någon är i nöd.

— Men det är konstigt att karlen, som ni hämtade,
inte heller vet något om båten.

— Herregud, han är ju sjuk, inte kan han veta
nånting!

— Jaha, det här skall bli sak av. Det här blir tråkigt
för herrarna!

Och mycket riktigt! Han anmälde oss och det kom
ut en tullfiskal från Stockholm, en förståndig man, som
genast insåg och förklarade för sina underhuggare
att de inte hade ett dugg med oss att göra. Han förstod,
att det var politik, förklarade han.

För egen del tror jag inte att mannen, som vi
hämtade där ute på havet, var så förskräckligt sjuk. Men
det var kanske lämpligt att han sattes i land hos oss.
Emellertid fingo vi som minne av episoden var sitt
schweiziska magasinsgevär med årtal och datum
ingraverat. Tydligen hade vår hjälp haft sitt värde.

Tullen fick intet, den!

*

Jag minns inte hur många ryska och finska
flyktingar, som bott hos mig. Men de voro alltid
välkomna, ty jag fick utan undantag med intressanta,
betydande, bildade människor att göra. En gång hade
jag som gäster två unga män, som lyckats rymma
från Sibirien. Båda ville hem till Finland på ett kort
besök. Jag seglade dem över. Ett djärvt företag av
<sp>dem</sp>, icke av mig. Ty hade man då fått dem fast
hade deras liv inte varit mycket värda.

En äldre rysk dam bodde hos mig en liten tid. Hon
lär ha varit av den allra farligaste sorten. Hon var
som klippt ur någon rysk roman med motiv från den
fattigare aristokratiens liv. Hon var hypernervös, rökte
otaliga cigarretter, och talade briljant franska och tyska.
Hon slukade mina moderna franska romaner. Hon
drack te i oändlighet och pratade i ännu rikligare
mått. Ämnet var naturligtvis uteslutande Ryssland och
revolutionen, som snart <sp>måste</sp> komma. Allt var
färdigt, underminerat. Men det behövdes flera modiga
män, större offervillighet i fråga om livet.

Vi kommo in på problemet attentat och attentatorer.
Jag sade under samtalets gång: — Jag vet inte hur
man egentligen kan <sp>beundra</sp> en attentator. Något
fel är det alltid med honom — framför allt det att
han betraktar sig själv och sitt liv så litet värt att han
inser sig göra större nytta genom att dö för sitt land
eller för friheten än genom att leva för dem båda. En
verkligt dugande människa dör inte för något i världen
— alltså måste det ligga något mindervärdigt i en
som viger sitt liv åt döden. En ledare dör inte för
sin idé. Han lever och verkar för den — — — på
sin höjd låter han sina medhjälpare och trosförvanter
dö, åtminstone dem han har råd att undvara — — —
om hans sak kan befrämjas på det sättet.

Men då skulle ni ha sett den gamla ryskan! Hon
gav mig en tigrinneblick, en lång och hemsk. Så tände
hon en cigarrett och stirrade på mig med ett uttryck
av högsta fasa i sina svarta ögon. Hon kastade
cigarretten, tände en ny och betraktade mig igen, men nu
med bara förvåning och en ytterlig sådan — den högsta
potens av förvåning jag någonsin iakttagit. Och
ögonblicket därpå brast hon i en hysterisk gråt, som till
slut skrämde mig. Min familj störtade in, ett par gäster
kommo till och frågade vad som stod på.

Jag måste minst en halvtimme sitta med den lilla
gumman i famn, vagga henne som ett barn, stryka
henne över håret och viska alla möjliga smekord i
hennes öron, innan hon lugnade sig.

Jag fick sedan veta att hon själv gjort ett attentat
och lyckats. Hennes son hade också gjort ett men
gripits och hängts.

Hon måste ha betraktat mig som en moralisk idiot.
Jag måste förneka min övertygelse, innan jag kunde
förmå henne att börja röka igen. Och då kan man
förstå att jag hade sårat henne i själens innersta.
Men jag visste ju intet om henne förut.

Jag träffade henne i München för några år sedan.
Om hon lever ännu, måtte hon vara lycklig — — —

En gång åt jag middag i London i ett
revolutionärt sällskap, där tre lyckade attentatorer sutto vid
bordet. En mera hysterisk societet har jag aldrig varit
i. En av dem var så andligen slut, att man väntade
att han när som helst skulle ta fram en revolver och
göra slut på sin tillvaro. Och ändå hade han skjutit
en rysk undervisningsminister.

*

Jag vill inte gräva längre i mina revolutionsminnen.
För att läsaren inte skall tro att jag är indiskret vill
jag endast berätta att jag fått rättighet att berätta.
Jag har till och med blivit ombedd att berätta. Jag
skrev detta egentligen för en de finska publicisternas
jultidning <sp>Lucifer</sp>, men på grund av ohälsa och
indisposition kom jag för sent.
</chapter>

<chapter name="Julhistoria">
<img></img>
<table o>
<td c><h2>JULHISTORIA.</h2>
<td c><sp>Ur en gammal portfölj</sp>.
</table>

En hel bok räcker inte till, då dess författare vill
uttrycka alla välönskningar, som erfordras vid denna
stundande, betydelsefulla högtid. Han är rörd och
hoppas även under nästa år kunna uppfylla de med
rätta högt ställda fordringarna på honom.

För ögonblicket sitter han med ett skönt vitt
landskap framför ögonen, medan matångor från ett kök
bakom skvallra om julstöket. Allt är halt av fett och
utgör nästan en realisation av idén på vår första sida.

Jag hoppas, att var och en av läsarna får vistas

i familj och att alla ungkarlar och löshästar få något
varmt i sig på julafton. Skulle någon trots denna min
önskan hotas att bli lämnad ensam åt sig själv i ett
kroghörn, vill jag berätta en liten historia, som
möjligen skall komma hans utsikter att ljusna, om han är
en klipsk karl.

Notarien Lundvall innebodde hos en familj, kamrer
Sandquists, men blev aldrig inbjuden till de större
högtiderna. Särskilt den jul om vilken jag vill tala, hade
han inga pengar och kunde ej resa hem, varför han
väntade en invit av sitt värdfolk, men denna uteblev.
Han satt inne på sitt rum till framåt middagen och
tog så på sig överrocken för att gå till sin hushållsskola.
Lundvall kände sig bitter då han öppnade tamburdörren
och gick ut i förstugan. I halvmörkret stötte han på
en springpojke som bar på en större taklampa.

— Bor överste Kammarlås här? frågade pojken. Jag
skulle lämna en taklampa.

— Ja, svarade Lundvall efter en sekunds betänkande.
Översten bodde i verkligheten i våningen över, och
taklampan skulle nog komma fram till sin
bestämmelseort, fast Lundvall ville rädda sin jul med dess
tillhjälp.

— Det var bra, återtog Lundvall. Här har du en
tolvskilling. Jag skall i alla fall in och tar med mig
lampan.

Pojken gick, Lundvall kånkade in lampan i köket och
sade till pigan: — Här är en julklapp till kamrerskan.
Men säg ingenting om att jag lämnat den, ty då
blir ni evinnerligt olycklig.

Lundvall tog av sig rocken igen och gick in i sin
enkla lägenhet. Hans beräkning slog in.

Pigan rusade till kamrerskan med den präktiga
julklappen, berättade naturligtvis att notarien lämnat
in den i köket och tagit hennes tysthetslöfte. Kamrern
tillkallades, lampan beundrades och skruvades fast
på sin plats över salsbordet, sedan den gamla där förut
befintliga med avsky slängts i en garderob. Pigan
tog fruns tysthetslöfte. Det var ju svårt att hålla det,
men för en gångs skull lyckades det.

Notarien satt i andlös spänning. Snart inträdde
kamrerskan och frågade om inte den värderade
hyresgästen ville tillbringa juldagarna i familjen. Lundvall
tackade rörd.

Nu började sötebrödsdagar med mycket mat och
vin och aftontoddar.

Men en middag fram i helgen hördes ett förfärligt liv
i tamburen. Det var översten som svor och gormade
om en taklampa, som av misstag lämnats in hos
kamrerns.

Kamrerskan tittade med en underligt frågande blick
på notarien. Nu måste hon bryta sitt löfte till pigan.

— Har inte notarien givit mig lampan som julklapp ?

Lundvall stirrade fullkomligt oförstående på
kamrerskan.

— Men det påstår Kristin!

— Missförstånd, bästa fru Sandquist!

Lampan skruvades ned under överstens förbannelser,
middagen avåts under pinsam tystnad och notarien
blev ej inbjuden till supén.

Men tiden som gått hade varit trevlig. Jag vill ej
råda någon försöka sig på något liknande, ty strängt
taget var det ju inte riktigt fint handlat. Ood jul!
<img></img>
</chapter>
<chapter name="Erfarenheter från havet">
<img></img>
<table o>
<td c><h2>ERFARENHETER FRÅN HAVET.</h2>
<td c><sp>Ur den bortglömda gamla portföljen</sp>.
</table>

I tre dagar hade det blåst ostlig hård vind, närapå
storm, så att sjön var så grov den nästan kan bli här
utanför, då jag i går gav mig ut för att pröva min
kanot. Det var ett ganska besvärligt arbete att komma
ur hamnen, där sjön gick krabb, innan jag kom utanför
Loskäret, där djupvattnet gör, att sjöarna bli längre
och att havet kommer till sin rätt. Östersjöns vatten,
som på grund av sin ringa sälta är så lättrörligt,
åstadkommer skvalp på en kort stund, och man kan
tänka sig dess livfullhet, då stormen hållit i så länge.
Därtill höll vinden på att dra sig mot sydost, vilket
gjorde, att de stora och långa sjöarna bestodo av ett
system toppiga små vågor, vilka avklippta av byarna
spolade kanoten och mig själv från för till akter —
ursäkta sammanställningen.

Solen sken halvt beslöjad bakom gula moln, och
varje våg bröt i en känsla av violett, så svagt som
en idiots aning, men känslan fanns där ändå. Då man
från höjden av en vågkam, just då fören av kanoten
klyver brottet och man börjar resan nedåt med en
hisnande känsla i mellangärdet, ter sig horisontlinjen
ganska festlig, absolut omöjlig att använda som linjal.
Och då man dyker ned till vågdalens botten och ser

brottet välva sig över en, och man ser luften lysa grön
genom valvet, tycker man, att man skulle vilja ha en
skald med sig, som utom all fara, nedkrupen mellan
rocken och västen och kikande ut genom ett knapphål,
kunde dikta dikter om havet.

Måsarna segla och manövrera och man tycker, att
svärtorna, som stundom susa fram över sjön, borra sig
hål genom brottsjöarna. Man undrar, om inte fågeln
möjligen kan ha samma känsla som en själv av kraft
och liv. Antagligen ha de den känsla jag längtar efter,
men aldrig kan få, om jag icke fattar ett beslut och
övergår till deras livsåskådning.

Emellertid måste jag vända, ty jag hade icke
förberett mig på färden. Sjöarna, som bröto över mig,
funno väg in i kanoten, den jag icke hade täppt à la
eskimåkajak, och inom kort satt jag i vatten, och
sittbad kan man få hemma med mindre, om också ej
så intressant besvär.

Jag vände alltså. Det är ett ganska krävande arbete
att vända i sjö, ty man bör passa på mellan brotten.
Och då man väl har vänt och med ryggtavlan som
segel och styrande med årån länsar undan, tyckes
varje våg slunga en framåt, medan det porlar och
väser och susar om kanoten. Stundom svävar man halvt
i luften, balanserande på en vågkam, med för och akter
över vattnet. Och i nästa ögonblick är man nere, med
båten i fyrtiofem graders vinkel pekande uppåt eller
nedåt. Samtidigt sitta de andra redaktörerna på sina
syltor i Stockholm och ta bottenfock, medan de inandas
för flera riksdaler bakterier av alla slag.

*

Då' jag vaknade i dag klockan åtta och fått min gröt
och mjölk, var det stilla i vädret. Jag gjorde först ett
par konstverk för min tidning, men då jag märkte,
att de ej motsvarade de förväntningar, som vår
utmärkta kritik har rättighet att ställa på en smålänning,
förstörde jag dem och begav mig ut på havet igen för
att skjuta något fågel.

Ty efter storm ligger fågeln i dyningen och gäspar
och sträcker sig, och sköter man sig då, kan man få
skott på nästa dags middagsmål.

Solen sken icke klart, men lyste som något
slags blankt stål genom molnen. Hela havet låg som silver
med oxiderade skuggor, och dyningen efter gårdagens
storm var stor och mäktig. Utefter stränderna lyste det
vitt och över kobbarna bröt det vitt, vitare än det
vitaste silver. Längst ute låg en tremastare och guppade
i sjön för slappa segel och en liten ångbåt syntes då
och då, dragande efter sig ett par pråmar, som
okänsligt och trögt gledo fram genom dyningen.

Jag styrde ut till Storbrottet. Där utanför ligger
fågeln och äter, ty där finns rariteter på bottnen,
som det värsta stockholmsmatvrak skulle slicka sig
om munnen efter.

Det är svårt att i dösjö — jag skriver dösjö med
avsikt, ty ordet målar begreppet bättre än död sjö —
skjuta fågel, ty skvalpet är alldeles för oregelbundet.
Emellertid låg där fågel. Hundratals svärtor och änder
i flockar, så långt jag såg. Vinden var svagt sydlig,
och jag styrde således sydvart för att med vinden
komma på fågeln.

Herrarna ha naturligtvis inte sett, hur en flock fågel
gör sig i sjö mot luften. Jag vill visa det här. Liljefors
kan visa det mycket bättre än jag, men jag inbillar
mig, att det såg ut ungefär så här
<img></img>
Fåglarna lyfta emot vinden, komma emot mig, väja
för kanoten, jag lägger åran, tar bössan och skjuter.
Två skott och tre fåglar plaska ned i sjön. Jag laddar,
tar åran och ror efter dem. En ligger med buken i
vädret och jag hämtar in den. De andra dyka
skadskjutna, då de märka sig förföljda. Men efter några
minuter har jag också dem i akterrummet på min
kanot.

Det börjar brisa upp och jag ser, att en svart
molnstod börjar bilda sig i väster över land. Det är tid att
ro hem och jag ror. Dyningen förändras under den
nya vindens tryck till krabbare sjö och skummet börjar
stänka över vågtopparna. Jag stävar hemåt med blåsten
kranbalksvis från babord. Molnmassan förstoras, och
det förut silverfärgade havet blir svart och hemskt.
Brisen växer och brotten stänka över kanoten och mig
själv. Nu växer också sjön, och jag får den akterlig,
då jag paddlar in i hamnen. Skummet yr om mig,
och kanoten vickar i skvalpet, som bildas, då sjön
känner botten. Jag styr in i min lugna vik bakom
sjöbodarna och tänder min slocknade pipa.

Jag tycker faktiskt, just nu i denna välsignade stund,
att det är skönt att leva.

Bara inte de förbaskade dagliga tidningarna funnes.

De vilja trots alla mina ärliga ansträngningar inte
ändra taktik.

<tab>P. S.

Apropå! Medan jag höll på att skriva om havet,
kom jag genom några outredda idéassociationer att
erinra mig en tidning i en norrländsk köping, som,
pläderande för en annan avisa, fann tillfället lämpligt att
hugga ned på mig. Jag minns varken köpingens
eller tidningens namn, men så mycket vet jag, att dess
redaktör tillhör något slags religiös sekt, som vi endast
tolerera här i landet, samt är socialist, vilket icke
passar mina galoscher. Dessutom är han, åtminstone
offentligt, absolutist, vilket förefaller mig ännu löjligare,
då ju Paulus ordinerar, att man skall sätta i sig något
nubbe ibland. Denne redaktör påstår, att Strix
innehåller för »underklassen» nedsättande historier.

Jag vädjar härmed till mina vänner i Stadsgården,
vilka nog erinra sig våra sammanträffanden på
Fläskoset och Masis Knosis, då där inte fanns någon
bräcken, utan jag gillades högt och rent.

Vad menar denne redaktör för ett dödfött
omslagspapper med underklass? Jag känner ingen underklass.
Här äro vi alla fria medborgare i ett fritt och civiliserat
samhälle, despoter och individualister hela rasket. Och
om den ene bär säckar eller lämpar kol eller redigerar
en tidning, så spelar det ingen roll. Men jag fordrar
att alla skola tillhöra samhället eller också offentligen
genom annons i posttidningen eller kastande av
bomber tillkännage sin avsikt att utträda ur detsamma.
Konsekvenserna sköta jag och polisen om.
</chapter>

<chapter name="Järnvägen och jag">
<img></img>
<h2>JÄRNVÄGEN OCH JAG.</h2>

Mina tidigare barndomsminnen äro oupplösligt
förenade med byggandet av Nässjö—Oskarshamns
järnväg, där min far blev en av de första
stationsinspektorerna. Järnvägsbolaget fick koncession år 1869,
mitt födelseår, och ungefär samtidigt med mina första
steg på den lärda banan — det vill säga då jag lärde
mig läsa, lärde jag mig också att telegrafera. Då
järnvägen i hela sin längd öppnades för trafik — år 1874
— blev min far inspektor vid Bohults station ej långt
från Oskarshamn och året därpå konstruerade han en
pall åt mig att stå på när jag telegraferade, ty jag var
så liten att jag eljest icke skulle ha nått upp till
morseapparatens nyckel. Det dröjde icke länge förrän jag
kunde sköta en telegrafists alla åligganden. Jag kan —
skulle jag tro — ännu telegrafera, fast efter det gamla
morsealfabetet, som i stort sett är detsamma som det
nya internationella. I alla händelser kan jag utan
ringaste besvär göra mig förstådd på en morseapparat.

Engelska ingenjörer byggde banan och engelska
arbetsförmän kommenderade den invasion av rallare,
som översvämmade våra småländska ängder. Bland
mina första lekkamrater voro sönerna till en
verkmästare Baff, en renodlad underhuggare. Att pojkarna
Baff icke lyckades demoralisera mig, är ganska
underbart, ty de försökte införa londonbusars ton och
degeneration hos oss lantliga oskulder. Under mina
första medvetna barnaår fick jag bli vittne till mycket
av det som kan försiggå i en millionstads gränder.
Jag stirrade på alltsammans med öppna ögon men
ungefär som man ser på en annan planet. Jag var
strängt hållen hemma och absolut naiv i sund mening.
Jag liksom kände i luften att något försiggick omkring
mig, som icke var riktigt.

Rallarna terroriserade trakten utmed banan.
Slagsmål och mord voro icke sällsynta. Och mitt i hopen
av skränande vilddjur som slogos med buteljer och
andra tillhyggen gingo vi barn och betraktade dessa
uppträden som helt naturliga. Två saker lärde vi
oss — att icke förvånas över något och att icke bli
rädda. Av denna lärdom har jag haft mycken nytta
i livet.
<img></img>
Jag fick också lära mig livet i arbetarkaserner.
Glädjelösa vardagar, då de förgrämda kvinnorna, vida
om underlivet i väntan på nästa unge hämtade
männens veckoslant och köpte härsken sill hos
samvetslösa handelsmän, och hemska lördagskvällar och
söndagar då orgier firades inomhus och utomhus och
knivarna sutto löst.

Jag var då sex år gammal och det mesta står
inetsat i min själ. Jag reflekterade nog inte över vad
jag såg. Men nu tror jag mig begripa det. Jag är
emellertid tacksam för att jag vid så unga år fick
lära mig förstå ting, som annars höra till mognare
år — och för att jag icke gick under på grund av
denna lärdom. Mycket var undangjort, då jag kom ut
i livet. Många dö vid gamla år utan att ha fått se det
jag såg som barn. Och dessa gamla dö utan att
ha förstått den underliga byggnad som kallas
samhälle och ha gått blinda genom det ännu oförklarligare
som kallas Liv.
<img></img>
Den närmaste följden av järnvägens fullbordan blev
det mest hänsynslösa exploaterande av den småländska
skogen. Bönderna lurades och deras skogar blevo
pitprops som fick ruttna i engelska kolgruvor.

Men det sjudande liv som plötsligt flammade upp
i våra skogar var också något att lära av. Jag såg
redan då på det med målarögon och lärde mig beundra
arbetet. Hur ofta har jag icke suttit på ett lass stockar
och sjungit i kapp med bonden medan den lurviga
hästen slog bitar ur isgatan i de väldiga backarna
och sträckte ut för livet, ty att stanna betydde döden!
Eller på en kolryss från milor längst uppe på åsarna,
sjungande och svart som en neger mot vägens och
skogarnas vintervithet!
<img></img>
Men detta var järnvägens konsekvenser. Nu vill
jag berätta om järnvägen och vad som hörde till den.

Det första lokomotiv som körde på N. O. J. var
ett litet engelskt arbetsdito vid namn Turfy. Möjligen
sviker mig mitt minne, men namnet påminde om Turfy.
Och varför inte? Ty adjektivet turfy har med
kapplöpning att göra.

Turfy var en liten hostande, spottande och fräsande
maskin som säkerligen i anseende till konstruktionen
mera närmade sig Stephensons »Rocket» än Nydqvist
& Holms sista skapelser. När den skulle uppför en
stigning, gav den illusion av lungsot och skulle man
med stetoskop ha lyssnat till dess innanmätes
funktioner, hade man ögonblickligen ordinerat sanatorium.

Lokföraren var min vän. Han hade fallit i beundran
över min brådmogenhet i fråga om telegrafering och
då jag klev upp på min pall och målmedvetet kallade
på Forshult eller Berga för att anmäla tågets avgång:
tgtrt=tåg ut rätt tid — eller ankomst: tgnrt=tåg in
rätt tid — — — eller om det inte var rätt tid och
jag förirrade mig in i siffrornas värld och med ögat
på vägguret och handen på nyckeln telegraferade så
eller så många minuter över klockan så eller så —
kunde han icke dölja sin vilda glädje. Han visade
tänderna i sitt av sot och olja svartglänsande ansikte
och slog sig på knäna och försäkrade att jag en gång
skulle bli trafikchef, om jag fick leva och ha hälsan.
Och så bad han min far att jag skulle få följa med
hans underbara Turfy till nästa station och åka hem
med kvällståget. Ty han ville lära mig att sköta också
ett lokomotiv.

Jag darrade av iver, innan min far beslöt sig för
att låta mig följa med och när jag äntrat maskinen,
sattes jag ögonblickligen i arbete. Jag fick lära mig
att observera manometern och att hålla i diverse
handtag eller spakar, öka och sakta farten och jag kan
försäkra att jag verkligen levde. Jag var Gud. Eller
åtminstone hans representant på Nässjö—Oskarshamns
järnväg, en inskränkning som den senfödde läsaren
möjligen finner högst väsentlig. Och ibland tog
lokomotivföraren fram en brun flaska ur kolboxen och satte
den för munnen och sade skål.

Denne lokförare var en verklig hedersman, men
hade intet emot en sup då och då med lämpligt
mellanrum. Mitt i ett brunt vilt skägg satt en liten
lerpipa laddad med Chandeloupe eller Bellman. Han
bestod av välvilja och älskade sitt yrke. Men när
Turfy visade tendenser att sköta sig själv eller icke
lyda förarens handgrepp och underliga manipulationer
med skruvar och oljeförhållanden, svor lokets herre
så förfärligt att man tyckte sig se små blåa lågor
spruta ut ur hans röda gap. En bonde skulle ha
hoppat av maskinen, men jag som umgåtts med rallare
och var expert i deras idiom tyckte att hans
reaktion var helt normal. Men det var stämning och
romantik i att susa fram på de blanka skenorna
tvärsigenom skogen. Maskinen gungade och stötte på sina
primitiva fjädrar och man tyckte sig flyga som en
skadskjuten and.

En dag hände min barndoms största händelse
åtminstone för mig som sjuåring. Jag hade fått lov
att följa med min vän och gynnare några kilometer
åt Forshult till. Rallare höllo på med reparation av
så kallade frostknölar på banan. Det gällde det då
ännu icke utklarade skenskarvproblemet och platsen
var en hög banvall. Jag stod vid ratten — för att tala
symboliskt.

Banan var så ny att man ännu icke hunnit göra
staketen färdiga på båda sidor.

I en kurva upptäcker jag en fiende, en tjur som
kommit in på banan. Jag bromsade! Jag skrek på
föraren: — Farbror, en tjur!!!

Men föraren log bara slött. Han satt på en box
och var fjärran från denna världs små bekymmer.
Bredvid honom stod en butelj.

Detta är så längesedan att jag nu icke kan
påminna mig om det behövdes vidare kraft att bromsa.
Men jag lät ångvisslan tjuta i hopp att tjuren skulle
förfäras och lämna spåret.
<img></img>
Men fruktan var främmande för tjurens psyke och
han spurtade mot loket, en ny rival, en fiende, som
han måste tillintetgöra. Jag bromsade med mina
sjuåriga muskler och loket saktade, men icke tillräckligt.
Sammanstötningen var oundviklig och skedde. Jag slöt
icke ögonen. Jag tror jag tvärtom spärrade upp dem.

Tjuren vände hornen rakt in mellan bufferterna med
avsikt att tillintetgöra Turfy, men han blev själv
tillintetgjord. Sen minns jag bara ett krasande, en stöt,
en våldsam gungning — vi hade spårat ur och stodo
säkert stilla på färska sleepers av småländsk tall. Banan
blev röd, rött rann nedför banvallen.

Då vaknade lokomotivföraren. Han var nog ädel
att icke förebrå mig, kanske därför att spåret var ju
bara ett utan växlingsmöjligheter. Men jag skickades
till en banvaktsstuga för att hämta folk. Jag sprang
som en klassisk löpare och inom kort hade jag fått
tag i intresserade bönder. Alltid skall jag minnas hur
de lade tjuren — eller rättare köttet — på en tralla
och försvunno och hur jag sedermera fick springa
hem för att rapportera olyckan. Jag var röd av blod
ända upp till axlarna, ty jag skulle gubevars hjälpa
till att släpa fram resterna av tjuren ur hjul och från
pistonger och andra maskindelar. Jag var stolt
därför att jag fick leka med och fick vara en man bland
män.

Men jag fick aldrig åka på lokomotiv mera. Nu
anser jag det också bekvämare att åka efter loket —
åtskilliga vagnar akter över i en bekväm kupé och läsa
om sista mordet eller sista försnillningen.

Livet på en sådan där liten station var på den
tiden bland de tristaste en man kan komma ut för.
Men min far sökte förädla tillvaron. Han planterade
träd — ett förnämligt företag — och blommor trivdes
under min mors och hans vård. Av en ödemark gjorde
han det bästa som kunde göras. För mig var hela
tillvaron ett under. Nya ting upplevdes dagligen. Min
radie från stationshuset blev för varje dag längre och
mystiken växte med kvadraten på avståndet. Det var
som att erövra nytt land. Och jag dök in i de susande
skogarna och drömde väldiga ting. Vid Bohult låg en
mosse med tranbär och ett dike som någon torpare
grävt. Där lärde jag mig att åka skridskor. Och diket
slutade i en vildskog som för mig var befolkad med
gemytliga troll och vänliga häxor, goda björnar och
vänslande vargar.

Jag fick tidigt lära mig att icke frukta något. Jag
hade tendenser att bli mörkrädd. Men jag fick lära
mig att gå ärenden i svarta höstnätter och gå rakt
på ett ljud vars ursprung jag icke förstod och som
skrämde. Min far, hos vilken jag icke sett någon
rädsla, ingav mig mycket tidigt övertygelsen att en
människa som icke gör illa, icke heller har någon
anledning att vara rädd.

Men jag var kanhända icke tillräckligt konsekvent,
ty jag blev stundom dumdristig. Jag hade observerat
att min far, om han någon gång träffade en bekant
på tåget, brukade stå på fotsteget och följa med långt
på andra sidan växlarna och tala med vännen. Så
hoppade han av ung och spänstig — ty han var då som
läsaren kan förstå mycket yngre än jag är nu.

Jag hade försökt denna gymnastik, men fick dask
i stjärten efter en något vågad avhoppning. Jag fann
det praktiskt att stiga upp på ett fotsteg på baksidan
av tågsättet för att hoppa av vid ett av mina
smultronställen på banvallen.

Men tåget ökade farten. Och banvallen var kantad
av sten. Jag visste ju att man måste hoppa av i
rörelsens riktning, men jag fann rörelsen för stark.
Jag stod på en finkas fotsteg och skälvde av iver och
nyfikenhet, förstod att jag, om jag hoppade av, skulle
riskera att slå ihjäl mig, och var redan överens med
mig själv att följa med till Berga station för att sedan
springa hem.

Då lutar sig tågets konduktör ut genom finkans
fönster och spottar ut i världsrymden. Antagligen
jönköpingssnus.

Han upptäckte mig, den lille mannen, som stod på
fotsteget, en bild av villrådighet, och han knöt näven
åt mig och skrek något. Jag hoppade rakt ut i
universum, knöt ihop kroppen och rullade som en boll
utför en sluttning, där det inte fanns sten, men bara
Epilobium och hallon. Jag hamnade i ett hallonsnår,
låg stilla några sekunder och undrade om jag levde.
Det rann blod från kinder och händer, men jag levde.
Och jag kom plötsligt att tänka på hur ledsna far
och mor skulle ha blivit om jag icke hade levat – – –
<img></img>
Sen dess har jag aldrig hoppat av ett tåg. Man lär
sig alltid något – – –

Under åtskilliga år levde jag i järnvägens tecken.
Jag inbillade mig vara en mycket viktig funktionär,
då jag fick följa min far på hans mycket
samvetsgranna inspektion av växlarna före varje tågs
ankomst. Jag fick förtroendet att öppna posten — som
då var kombinerad med järnvägen. Jag fick lacka
postpåsarna och skriva ut papperen som behövdes.
Jag levde en stationsskrivares tämligen monotona liv
tills jag fyllt tio à elva år.

Men en dag gjorde jag en kapital dumhet. Sista
tåget hade gått från Bohult. Nästa station var
Forshult (nu lär finnas stationer emellan) — och min
uppgift var att telegrafera till Forshult att tåget gått i
rätt tid = tgtrt = <b> – – –. – .–. –</b>

Min far hade gått ut i trädgården. Jag knackade
Forshults signatur men fick intet svar. Situationen
var i så mån viktig att nästa station nödvändigt bör
veta att tåget är i annalkande. Det kan ju hända allt
möjligt.

Då flög det i mig att jag måste knacka
alarmsignalen, S. O. S. =  <b>. . . – – – . . .</b>, den
internationella, ännu brukade.

Alla som ha sysslat med telegrafi veta hur hemsk
denna signal låter. Och på den tiden, i järnvägens
och telegrafens barndom, lät den om möjligt hemskare
än nu. Jag tror att den aldrig förut använts på
Nässjö—Oskarshamns järnväg.

Tänken er själva! Klockan bortåt nio på kvällen
ljuder ett nödrop: Hjälp!


På alla stationer från Oskarshamn till Nässjö höres
skriet S. O. S.= Säve Our Souls!<footnote>Rädda våra själar.</footnote>

Min far kom in på expeditionen och jag slutade
med nödropet.

— Har du telegraferat tgt till Forshult?

— Forshult svarar inte.

Jag förstod att jag gjort en dumhet.

Min far närmade sig apparaten, men just då hans
hand var nära nyckeln kom något som på den tiden
kallades »allmänt telegram»:= . . . . . . . . . = SSSSSS
etc. Man telegraferade från Eksjö och frågade om
någon olycka hänt på linjen. Någon hade skrikit
alarmsignalen. Var det eldsvåda? Var det mord
någonstans? Hade Hjert och Tektor gjort inbrott? — ty
de båda skurkarna härjade just då i vår hemtrakt.

Saken blev aldrig utredd. Jag teg. Och sedan har
jag aldrig ropat Save Our Souls.

Då jag på gamla dar berättade för min far att jag
varit orsaken till denna småländska oro, gav han mig
en lång blick. Han hade misstänkt att det var jag
som åstadkommit förvirringen. Men saken var för
länge sedan preskriberad och jag var sedan åtskilliga
år mycket äldre än min far var, då jag begick denna
hart när kriminella förseelse.

*

Då ett tåg stannar vid någon liten station, samlas
traktens befolkning, särskilt pojkar och flickor, för
att gapa på vagnar och passagerare. Detta
sakförhållande betyder att järnvägen ännu är ny hos oss
och att dess betydelse fortfarande är mycket stor.
Allt har kommit slag i slag, uppfinningarna kräla om
varandra, man är litet osäker, då det gäller lufttrafiken,
men <sp>Banan</sp>, järnvägen, spåret, är något att hålla sig
i. Detta är icke särskilt typiskt för Sverge. Jag har
sett samma nyfikenhet överallt i Europa. Vid små
anhaltstationer i Sydfrankrike, i Sydtyskland, i
Ryssland, ja, även i Skottland och England samlas
traktens befolkning för att beundra — och bli beundrad.
Bondpojkarna uppträda tip top och de shinglade eller
bobbade pigorna känna sig mogna att möta all
konkurrens. När jag för kort tid sedan var nere i Småland,
konstaterade jag till min glädje att befolkningens
naivitet är densamma som i min ungdom. Där fanns
samma gapande på denna märkvärdiga maskin, som
kan förflytta gods och människor och där fanns samma
naiva beundran för kläderna och hattarna i
andraklassen som i min ungdoms vår.

*

Det finns en gammal historia som på ett underbart
sätt målar vår nations karaktär. Man skriver att vi
äro ett trögt folk, fullt av hetsigheter. Det är möjligen
riktigt. Men det finns situationer, då man icke kan
utveckla hetsigheten.

Det var på den tiden det icke fanns korridorer i
järnvägsvagnarna. Man fick stiga in direkt från
perrongen och vart internerad utan tillgång till toalett
eller andra raffinerade agremanger. En bonde kom i
sista ögonblicket inhoppande i en kupé och
konduktören slog igen dörren efter honom och gav tecken
till avgång.

<img></img>
Olyckan gjorde att bonden, när konduktören slog
igen dörren, fick alla fingrarna på den ena handen i
kläm i närheten av gångjärnen. Fingrarna blevo
naturligtvis ögonblickligen tunna som flugvingar och det
övriga av handen svullnade förfärligt. Men intet var
att göra åt saken. Bonden satt fast och led
dödsskuggans kval. Efter någon timme stannade tåget
äntligen vid nästa station. Och bonden lutade sig mer
än vansinnig av smärta ut genom fönstret och skrek:
— Ja har fått fingra’ imella, ja har fått dom i kläm
å dä gör så ont!!!

Konduktören (en konservativ ämbetsman): — Tacka
fan för att dä gör ont! Skulle det göra gott, skulle
naturligtvis varenda bonde sitta med fingrarna i kläm.

*

Har någon av mina läsare suttit framtill på
lokomotivet och slukat kilometer? Min fråga är kanske onödig,
ty en stor del av mina läsare är järnvägsmän och bör
ha haft tillfälle till denna sensation. Under kriget var
jag ett par gånger i Tyskland och träffade
händelsevis några ingenjörer som hade göra i närheten av
Mannheim. Jag fick följa med från Heidelberg, där
jag befann mig, fick åka främst på ett lokomotivs
kofångare. Det var lustigt nog i början, men så
småningom verkar kilometerslukningen faktiskt som om
man skulle svälja räls och räls äro hårdsmälta.

*

Men nu måste jag återgå till min första intention,
den jag njöt av, då jag började skriva detta. Jag kände
mig så solidarisk med begreppet järnvägsmän, att
jag med ens hoppade rakt in i min ungdom. Ty
ända till den tidpunkt, då jag måste gå ut i världen
och klara mina egna hyskor, har jag mest umgåtts
med järnvägsmän. De ha en säregen humor, kanske
något av den galghumor, som speciellt tilltalar mig
personligen. Och jag hoppas att det är denna
galghumor som räddar dem från allvarliga sviter av det
uppslitande och monotona arbete, som är deras
uppgift.

*

Innan jag slutar måste jag berätta ett
ungdomsminne. Då min far blev stationsinspektor i Bohult
och järnvägen var alldeles ny, opponerade bönderna
sig mot biljettprisen. De ansågo dem oförsynt höga.
I socknen fanns en gammal bonde som var verkligt
rik och i följd därav ytterligt snål. Jag har svårt att
tänka mig hans like på området.
<img></img>
Han hade affärer i Oskarshamn och fann så
småningom att det blev billigare att resa på tåg dit än
att mobilisera en skjuts med häst, havre, hö, kvarter.
Varje gång han skulle resa, försökte han pruta ned
biljettpriset.

En gång stod jag i biljettluckan, sju år gammal och
mycket kavat. Bonden knackade.

— Va köster en bellejätt te Döderhultsvik?
(Oskarshamns ursprungliga namn var Döderhultsvik och
bönderna använde i det längsta detta. Mellan Bohult och
Oskarshamn fanns dåförtiden endast stationen
Forshult.)

— En och femti.

— Di säjer att prisera har sjonket – – –

— Nej, det är bestämda priser.

Antagligen tyckte bonden att jag var för ung att
sköta en biljettförsäljares krävande syssla.

— Men di säjer att dä har sjonket. Hanses pappa
har sagt att di sulle sänke prisera – – –

— Det har han inte sagt. Ska det va en biljett?

— Nää, inte för dä priset. Då går ja te Forshult,
där får ja’n för sjuttifem öre.

Och gubben knallade i väg hela milen till
Forshult, naturligtvis på banan. Ty den vägen var
förbjuden och gen.

*

Snart bli järnvägarna antikverade som
kommunikationsmedel. Vi höja oss från jorden och dimpa ned
på adressorten. Eller sitta i våra länstolar och trycka
på en knapp och se och tala med den eller dem vi
vilja träffa.

Jag frågade nyligen min kamrat Erik Axel Karlfeldt
om han hade skaffat sig radio i likhet med mig.

— Nej, jag vill vara i fred. Rymden är ju full av
röster.

I detta ligger något hemskt men underbart
storslaget. Friden är slut på jorden. Kanske vi snart bli
så mogna för ofriden, att vi icke märka den. Det
påstås att nere i Baku i oljedistriktet fanns en
ångvissla som tutat dag och natt under trettio år. En natt
tystnade den på grund av något fel i maskineriet.
Och hela staden vaknade.
</chapter>
<chapter name="Knapparna">
<h2><small>KNAPPARNA.</small></h2>

Det ringde på min dörr och Alexej Gregorjevitsch
dök in, blyg, illa klädd, orakad. Men jag blev glad,
ty han hörde till de bästa ryssar jag träffade i Moskva.
Han är arkeolog. Han kysste mig intensivt på båda
kinderna och sade: — Du måste hjälpa mig med pass!
Har du cigarretter?

— Det är inte såna tider — här har du cigarretter —
jag blandar mig inte i politik längre. 1905, 1906,
1907 och senare fanns åtminstone en halv sotjne
kosacker — nej inte kosacker, utan intellektuella
ryssar som reste omkring i Europa och hette
Engström. Men nu har jag tröttnat. Vad menar du? Vad
har du gjort? Har du gjort dumheter? Du är ju
ingen politiker, du är vetenskapsman.

— Jo, men man tror att jag är farlig, just därför att
jag inte har blandat mig i politik. Jag begär ju
bara att få skriva min bok om Daghestan färdig. Å —
du kan tänka dig! att bada i varma källor, att äta päron
och druvor med vin i och torka tobaksblad och träffa
alla dessa nomader — å — jag blev god vän med en
kurinsk flicka som stal från en kasikumyk uppe i en
by som hängde som ett svalbo på en bergklint över
en avgrund.

— Nå men vad har du gjort? Var har du varit de
här två åren?

— Hör på nu! När du hade rest från Moskva, satt
jag en kväll på Jar, den där krogen du vet, med
skådespelare och flickor och allt. Jag kom in från gatan, för
jag frös, och slog mig ner vid ett bord — du vet ju
hur närsynt jag är?

Jag visste det, Alexej var bland de närsyntaste
människor jag träffat. Hans glasögon verkade nästan
sfäriska — och bakom dem sutto två mörkblå abnormt
stora pupiller som sågo livshungriga ut, djupa och
tragiska. Hans kinder voro tatariskt utstående och
under hans tunna näsa hängde ett par stora sinnliga
läppar, som levde och rörde sig nervöst även då han
icke talade. Han verkade Ryssland på mig.

— Nå, jag hade några milliarder på mig och ville
ha ett glas te. Det var varmt i lokalen och flugor,
flugor, min bror. Jag knackade på kamraten kyparen
och beställde ett glas te, men i samma ögonblick kom
en vilseledd fluga innanför mitt högra glasöga. Hon såg
ut som en mastodont och jag försökte blinka bort
henne. Jag gjorde grimaser och förvred mitt ansikte
några sekunder. Kyparen nickade och kom strax
tillbaka med det beställda. Men det var icke te, det var
ren estnisk sprit eller ryskt hembränt. Jag var törstig
och frös och jag tömde halva glaset. Kyparen hade
trott att jag med mina försök att blinka bort flugan
menat att få sprit i stället för te. Jag ville kräkas,
för du vet att jag inte tycker om sprit. Men nu var
det gjort och jag satt och sväljde för att icke bära mig
illa åt på krogen. Jag led kval — och plötsligt
kommer två karlar fram till mig och säger: Alexej
Gregorjevitsch, ni har blinkat åt två burschujer
(bourgeois), som sitta där borta vid dörren. Följ med oss!

— Jag har inte blinkat åt dem, sade jag. Men det
kom en fluga innanför glasögonen.

— Ni är inte nykter, ni är alkoholist. Ni luktar
sprit, ni luktar hembränt och ni skyller på en fluga.
Ni umgås med burschujer.

— Jag kan inte hjälpa att jag fick sprit i stället
för te — jag tömde halva glaset utan att känna vad
det var.

— Följ med nu!

— Men jag måste väl betala först.

— Följ med!

Och jag följde med. Ute på gatan stod en del andra
häktade med soldater omkring sig och jag åkte i väg
med dem till Kasanstationen och om en månad var jag
i Sibirien — i Tomsk — och efter en månad till var
jag nere i en stenkolsgruva och arbetade. Men nu skall
du få höra! En dag fick jag ett paket skickat till
Tomsk och i det paketet låg underkläder, kalsonger
och undertröjor och två tschervonsi — det var mycket
pengar. Och jag undrade vem som hade skickat allt
detta till mig och ännu mera att allt kommit fram. Jag
tänkte att någon hade reda på att jag hade lätt att bli
förkyld, någon vänlig själ som ville göra allt bra för
mig. Och en dag då jag skulle rensa en undertröja ren
från löss, kom jag att känna på knapparna, vanliga
knappar med tyg över. De kändes så märkvärdigt
hårda och en natt när jag var ensam, tog jag kniven
och skar bort tyget — vet du, min bror, varenda knapp
var en fransk louisdor, äkta, fint guld, och när jag
tittade efter var varenda knapp i alla undertröjorna
och kalsongerna louisdorer.

Då rymde jag — för med pengar kommer man långt.
Jag kom över Arkangelsk till Bergen och från Bergen
och hit. Men du har ju varit borta. Nu är jag här
och du måste hjälpa mig!

— Nu kan du lugnt resa, min gosse, för det är
pojkar som dig, som sovjet behöver just nu —
vetenskapsmän. Just vetenskapsmän och inte hemmagjorda,
okunniga folkskollärartyper. Res till Daghestan igen
och fortsätt!

— Men medge att människors öden äro underbara!
Bara för att en fluga kom in bakom brillorna fick
jag genomleva ett litet helvete av löss och svält
och hårt arbete.

— Ville du ha allt detta ogjort?

— Nej!
</chapter>
<chapter name="Könskampen">
<h2><small>KÖNSKAMPEN.</small></h2>


Filbunke är gott och svalkande i sommarvärmen, fast
jag föredrar kärnmjölk. Icke sån där uschlig separerad
utan framställd på gammalt vanligt bondvis med stora
smörklimpar i och ett och annat saltkorn som knastrar
så där vällustigt mellan visdomständerna. Men denna
delikatess är numera nästan omöjlig att förskaffa sig.

Är man av nöden hänvisad till filbunke bör man
breda över den ett tjockt lager av ingefära och mycket
strösocker. Jag har i Småland sett bönder använda
jönköpingssnus i stället för ingefära och socker. Men
jag har aldrig lyckats lära mig förstå detta
raffinemang.

För några år sedan blev yoghurt, den bulgariska
surmjölken, plötsligt modern i vårt land, antagligen av
följande orsak. Det har statistiskt visats att i
Bulgarien finnas de flesta hundraåringarna. Människorna
bli i allmänhet äldre där än i andra länder och enligt
den ryske vetenskapsmannen Ilija Metjnikovs
undersökningar skulle detta bero på att bulgarerna äta mera
surmjölk än andra folkslag. Mjölksyrebakterierna segra
i den kamp mellan alla mikroorganismer, som
ständigt försiggår i människokroppen. Därför: vill man bli
gammal, bör man äta yoghurt.

Även jag har prövat yoghurt men funnit den äcklig
i smaken och övergivit den.

Emellertid stod en dag i Östhammars eller
Norrtälje Tidning en artikel om den bulgariska surmjölken.
Denna artikel lästes av alla gummorna i Grisslehamn
och inom kort ägde varje käring i samhället en
youghurtkultur — vilken de noga aktade sig att
låta sina gubbar få aning om eller njuta av. Varenda
käring ville bli hundra år minst, men det var ju
onödigt att gubbarna skulle bli så lastgamla och vara
till besvär.

Emellertid listade någon av gubbarna ut hemligheten
och det dröjde icke länge förrän de började en
motattack. De förstörde mangrant sina gummors
yoghurtkulturer och ersatte dem med vanliga surmjölksdito.

Ty blotta tanken på att gummorna skulle bli hundra
år kom dem att rysa i själarna. De hade haft nog av
huskors som uppnått fyrtio eller femtio års ålder.

Det händer mycket underjordiskt även ute i
havsbandet och lidelserna flamma där minst lika kraftigt
som vid Strandvägen i Stockholm.

Den eviga kampen mellan könen!
</chapter>
<chapter name="En utebliven bankett">
<h2><small>EN UTEBLIVEN BANKETT.</small></h2>

Det har meddelats mig att Söndagsnisse-Strix'
medarbetare under det olidliga trycket av Hasse Z: s
personlighet överenskommit att göra revolution med
anledning av hans stundande femtioårsdag och i
förhoppning att hans börjande senilitet skall underlätta
detta djärva besluts verkställande. I egenskap av
medutgivare kan jag betrakta denna konspiration med ett
visst intresse, då den måste anses som ett utslag av
hämndkänslor, emedan Hasse ej vill vara med om att
bereda sina vänner tillfälle att hylla honom medelst den
vid halvsekeldagar sedvanliga banketten.

Denna motvilja mot en enkel hippa är oförklarlig
Festföremålet behöver ju inte förtära en droppe om
det icke vill, men det glömmer, vilken överväldigande
extra tilldelning det berövar de hyllande. Detta är icke
vackert i restriktionstider och icke heller i vårkylan.

För övrigt är det mycket osäkert att
redaktionsrevolutionen lyckas, om jag icke är med. Ty det enda
verkligt effektiva sättet att göra revolution på en
redaktion vore att sätta mig till redaktör några dagar,
ja, bara en dag, emedan jag absolut saknar
förutsättningar att redigera. Efter några timmar skulle hela
redaktionslokalen vara ett <sp>tohu vabohu</sp>. Ingen,
icke ens jag själv skulle hitta något och under tiden
skulle jag ha förstört tidningens ekonomi genom att
av medlidande ha inköpt alla inlämnade manuskript
och teckningar.

Jag är därför mycket nyfiken, hur medarbetarna
skola gå i land med sitt farliga företag.

Men jag återvänder till den uteblivna hippan och
avslutar min indignerade protest genom att berätta om
en hippa som verkligen blev av.

Fem studenter av Ystads nation hade med anledning
av en avlagd tentamen beslutat avhålla en liten fest
hos en av dem. Då de med lyckligt resultat arbetat
sig in i orgien, kommo de överens att undersöka
om någon var nykter. En av sällskapet gick in i
en garderob och gömde sig. Men ingen av de andra
kunde gissa vem han var.

I tur och ordning gingo de in och gömde sig, men
med samma resultat. Detta kallar jag hippa.

Sådant skulle aldrig kunnat hända på den hippa
vi nu gått miste om. Ty Hasse själv skulle alltid
kunnat gissa vem som gömt sig. Men om han själv
gömt sig, är jag icke säker på resultatet.

Ooh nu passar jag på att lyckönska Hasse till de
femtio ooh tackar honom för gammal vänskap och
gott kamratskap. Måtte han ännu länge kunna stå ut
med

<tab><tab><tab><sp>Albert Engström.</sp>
</chapter>
<chapter name="Enfin seul!">
<table o>
<td c><h2><small>ENFIN SEUL!</small></h2>
<td c><sp>Ur en bortglömd portfölj</sp>.
<td><tab>
<td c><tab><tab><tab><tab><tab><tab><tab><tab><tab>Grisslehamn poststämpelns datum.
</table>



Jag är nu åter i Grisslehamn efter att ha irrat
omkring i mellersta Sverge några veckor. Likt
ljusstrimman efter en komet dröjer mitt minne kvar i
människornas hjärtan, om också ej så strålande, ty jag
är utan svans, jag försäkrar det vid allt heligt. Hur
jag eljest ha vågat tangera badorterna?

Huru mycket behagligare föreföll ej Grisslehamn vid
min hemkomst än vid min avresa! <sp>Då</sp> trängdes jag med
sommargäster, som fånigt stödda mot sina alpstavar
bligade mot horisonten, stördes av damernas blyga
skri av rysning, då de doppade stortån i Ålands hav
före badet, förargades över den fnoskiga nyfikenheten
och generades av den visserligen förklarliga, men dock
väl närgångna beundran, med vilken i synnerhet könet
uppvaktade mig.

Och nu äro dessa underliga varelser borta och här är
åter rent vatten, för att begagna sjömansspråk. Det är
som om hela naturen skulle glädjas åt förändringen,
träden kläda sig i festhabit och havet lyser vitt på
vågtopparna.

Jag undersökte först om bössorna voro i ordning
och om ej det fina saltdammet som genomsyrar
atmosfären här uppe, satt rost i piporna, och så gick jag
ut i skogen för att se om älgarna varit inne på de


marker, där jag brukar tjuvjaga. Orrarna lyfte ur
porssnåren och försvunno i dungarna, en morkulla slängde
sig ut ur en videbuske och en spillkråka illhojade
borta i tallskogen. Det prasslade i lingonris och gräs,
sländorna lyste och surrade och solen sken på min
vadmalsrygg, så att snuvan från staden gav sig i väg på
egen hand med vinden. Så funderade jag ut att gå
ostvart ned till havet för att se om det icke låg
fågel i någon av mina lävikar. Det brusade i luften,
en blandning av havsdån och vind i gran och
talltoppar, och medan jag gick mot bruset, fick jag en
idé till en saga om

<h2><small>Mannen, som längtade till havet.</small></h2>

Det var en gång en torpare, som många äro väl det.
Den torparen hade bott hela sitt liv mitt i en stor skog
och aldrig kommit längre än ett stenkast från sin stuga,
då han gick ut för att plocka vindfällen eller hugga
ned en fura till ved. Dessemellan satt han på sin
förstukvist och lyssnade till suset i trädtopparna, som
vajade över hans huvud, och undrade, vad det kunde
ha att förtälja, om han skulle kunnat tyda det. Ibland
susade det starkare, som om det ville ropa till honom,
och ibland svagt, som om det viskat i hans öra. Och
torparen vart tungsint av suset, och en obestämd
längtan smög sig in i hans själ. Skulle han aldrig lära sig
tyda rösterna, som blandades med varandra där uppe?
Säkerligen aldrig, ty torparens föräldrar hade icke
haft råd att bjuda någon fe som fadder vid hans
döpelse, och det är nödvändigt, om man skall kunna
lära sig något annat språk än människornas. Och
torparen vart alltmera tungsint, och ofta gick han in i
kammaren och tog sig en geting ur kuttingen, som stod
under hans fållbänk.

Så hände sig en dag, att en sjöman kom vandrande
stigen fram, som förde till torpet i skogen. Han var
ung, han var glad, hans ögon lyste och han sjöng en
visa om den lustige matrosen, som räddade kungens liv
och fick prinsessan och halva riket.

På förstukvisten satt torparen, som hans vana var,
och sjömannen höll upp i sången om den lustige
matrosen och stannade och sjöng:

<poem>Hej och hopp, min far!
sicken min han har!
Har du inte en droppe i flaskan kvar?</poem>

— Jag sitter och hör på, hur det susar i
trädtopparna, sade torparen.

— Dumbom, sade sjömannen, det är havet som
brusar. Jag skall dit, jag, och där ligger min skuta,
och nu skall jag resa till Mesopotamien och hämta
mig en flicka och en hel skäppa full med gullpengar.
Det må du tro är annat liv än att gå och påta i jorden,
det, sade sjömannen, och så svängde han sig runt
en lång stund på ena klacken och sparkade högt i
vädret av bara gott lynne. — Där är ingen ledsen,
när det är vind, förstås, och där hugger vi i alle man så
tågen stå som fiolsträngar, och det stänker bara
silverpärlor om bogen. Dem säljer vi sedan, när vi kommer
i land, och köper oss nubben och bärsan för.

— Hur långt är det till havet? frågade torparen.

— Bara några steg, om en lägger till en fjärdingsväg
och ger ett par mil på köpet, sade sjömannen. Du
hör ju, varifrån bruset kommer. Följ efter det, men tag
bra matsäck med dig, tillade han och skrattade —
och så gick han sin väg och torparen lyssnade efter
hans sång, medan han försvann bland trädstammarna.

Den kvällen satt torparen länge kvar på sin 
förstukvist och hörde på suset i skogen. Det var ju inte
skogen för resten, det var havet, och han började
förstå den där konstiga längtan som fått honom fången
allt mer och mer, och så tyckte han, förstås, att det inte
skulle vara så tokigt med en flicka från Mesopotamiens
land och en skäppa guldpengar och silverpärlorna att
köpa nubben och bärsan för också förstås.

När torparen vaknade följande morgon, brusade det
mera än någonsin förut. Det riktigt dånade, och hans
längtan blev honom övermäktig. Han lagade i
ordning sin matsäck med amerikanskt fläsk och rågbröd
och tömde ur sin kagge i den lilla blå flaskan, det enda
arv han fått efter sina föräldrar, och gav sig i väg
åt det håll, varifrån dånet kom som starkast.

Men sjömannen hade varit en lurifax, som alla
sjömän äro. Och havet låg långt, långt, många hundra mil
från torpet i skogen. Och sjömannen skulle inte alls till
någon skuta, ty han hade fått avsked av sin kapten
för fylleri och var på väg till staden, som låg åt helt
annat håll än havet. För resten var han ingen sjöman
utan biträde i en lumphandel och var på luffen, ty
ingen ville ha honom i sin tjänst. Så nog blev
torparen lurad, alltid!

Men han gick och gick, och stundom brusade det
starkare, stundom svagare, än från ett håll, än från ett
annat, och under tiden gick hans matsäck åt, och
den blå flaskan blev allt lättare och lättare. Men
för var gång det brusade starkare, tänkte han på sin
flicka i Mesopotamiens land och på skäppan med
guldpengarna och på silverpärlorna, och det gav honom
förnyade krafter och friskt mod, medan hans längtan
blev allt starkare och starkare och matsäcken allt
mindre och mindre. Det var heller ingen måttligt stor
skog han traskade i.

En dag var slottsherren som ägde skogen ute på
jakt med sina gäster. Och medan han följde drevet,
fann han bakom en enbuske en blå glasflaska och en
nött byxknapp av tenn. Och han blåste i sitt horn
och gav fan i drevet, och jaktsällskapet kom dit, och
en, som var domare i staden, sade med allvarlig ton:
— Här har ett mord blivit begånget!

Men en annan i sällskapet var skald, och hans
föräldrar hade haft råd att bjuda en hel skrälldus med
feer på hans dopkalas, och därför sade han efter ett
ögonblicks betänkande:

— Nej, herr domare, detta är det jordiska av en
torpare, som förtärdes av längtan till havet.

Ty vinden i grantopparna viskade det i skaldens
öra på sitt språk, och han hade endast behövt några
ögonblick för översättningens skull.

Så slutar historien om torparen, som längtade till
havet.
</chapter>
<chapter name="Medesin">
<table o>
<td c><h2><small>MEDESIN.</small></h2>
<td c><sp>Ur en gammal portfölj</sp>.
</table>

Vi sutto och drucko kaffekask hos pråmskeppare
Norrström och det var ordentlig vara, inte sån där
smörja som tullvaktmästare Janson bjöd på vid
begravningen. Å nej — det är dumt att försöka lura oss
på varor och tillagning och kokning, när vi så väl
känner till råämnena. För man måste medge, att
Jansons hembrända var värre än det värsta — men så
hade han ju tagit vatten ur hålet nere vid Storvarpet,
dit det bara kommer sjö när faen själv ryker från
nordosten. Och där hade vattnet legat och blivit grönt
och blev fullt av grodyngel. Och när han tog fram sin
stora kinesiska putäll och kom och skröt mä'n, så faen
var han inte full med grodyngel som levde, fast han
hade kokat och distillerat — grodyngel lever längre än
tullvaktmästare — dä lögn att få livet ur tockna där.
Inte för att jag har något emot grodyngel! Men när
en får en finkelsup i ett dricksglas, där det simmar
omkring en femti stycken smådjävlar med stora huven
och lång stjärt — tocka där som ska bli grodor — då
vägrar jag i vändningen och silar nubben genom
näsduken och släpper ut ynglet i pölen igen. För yngel
ska leva också. Vi har varit yngel själva, fast vi inte
har blivit silade precis — men det skulle behövas
ibland. Det förstår man när man sir på dej, tullvaktare!

Janson skrattade, ty han visste ju att jag inte
menade något illa med mitt skoj och för resten

har vi så mycket ihop att det är klokast för oss båda
att vi inte bli osams. Men så tänkte han att det var
bäst att blanda bort korten innan jag hann säga något
och så lade han pannskinnet i jämt åtta veck,
suckade och sade: — Har I hört att Österbom är död?

— Kors, är Österbom död. Vad dog han av?

— Ja, det förstår ingen människa. Han var frisk
för ett halvår sen och gud va hän fick strömming, rik
blev han närapå, för sånt fiske som han hade på
vårkanten! Och en gång fick han för niehundra kronor
lax när han drog i Edersviken. Och i storryssjan fick
han lax med — för att inte tala om sik! Det var rent
oförnuftigt så mycket fisk han fick. Men rätt som
det var så dog han. Han var inte sjuk mer än ett par
dar och så en dag, så sa han: Nu dör ja, sa han,
å jäklar i mej dog han inte några timmar efteråt.

— Men hör nu Janson, sade jag, skickade de inte
efter doktorn?

— Doktorn!! Hörnu Engström, läst har han gjort
och tidningsskrivare är han, men så dum trodde jag
inte att han var, så han skickar efter doktorer, när
folk ska dö. Hör nu Engström — tänk att han, som
ändå har seglat med oss här ute och varit med om både
faen och hans mor, att han ska tro på läkare och
doktorer! Jag säger bara det här: Hanses svåger
som dog i kräftan, han hade väl legat ge mej si tre år
i sängen och skulle till att dö, sa dom. Doktorn sa att
han inte fick supa — och för den delen var han nykter,
men så kommer farfarn och säger: Jag skall bota dig,
Johannes, såsom att du icke skall döden dö! Den
jäkeln hade varit inne i Norrtälje hos doktorn och fått
ett reseft och han fick medikamenterna på aboteket,
men Österbom dog! Svågern var en sån där dumbom
som trodde på doktorer. Såna där jävlar kan ligga- i
Uppsala och läsa hundra år i sträck utan att få i sej
något förstånd. Jag förstår inte att dom kan få praktik.
Å nej — det finns klokare folk än såna där doktorer!

— Hör nu Janson, sade jag, men när Janson hade
difteri härom året, då välsignade Janson doktorn som
klarade hela familjen med medikamenten

— Dä gjorde jag, Engström, men doktorn visste inte
att jag hade två liter under sängen. Dom tog jag —
och ingen människa har varit så full som jag då —
men det blev min räddning. För resten ska vi inte tala
om doktorer! Va faen kan di? Inte ett dugg! Det
kan hända att dom skriver ut medikamenter. Men
dom hjälper inte. Di skriver ut ett medikament, men
hur faen vet dom att det är just det som hjälper.
Nej, Engström — skål för resten — en ska göra som
morfar min! Det var en klok karl. Han gick till alla
doktorer i Stockholm och fick reseft och så köfte han
medikamenter på dom reseftena och sen hällde han
ihop dom och han blev den störste doktorn i hela
Roslagen. När någon blev sjuk, så gick han till morfar
och alla visste att boten fanns i hans flaska.

Vi sutto alla tysta och undrade om inte Janson
hade rätt.

Hittills hade pråmskepparn icke yttrat sig, men nu
gjorde han det.

— Det finns bara ett medikament, sade han, och det
är far mins reseft. Han köpte femton långa smala
svarta flaskor på en tullauktion i Stockholm, och det
var lapislösning — det vet inte ni vad det är,
bondbassar, men det är hälsan själv. När gubben fick ont
i magen, så tog han ett dricksglas och fyllde det till
hälften med lapislösning. Så hällde han i pulveriserat
gummi och lite terpentin och resten brännvin. Det
hällde han i sej och sen kände han sig betydligt bättre.
Han köpte för resten all medesin som blev efter folk
som dog, han hade en hel byrå full. Som för
exempel efter kapten Anström, som hade legat i sängen
tretti år och ätit pulver och lapat medesin, allt som blev
kvar efter honom köfte han på aktion. Och det är
klart, att när så många doktorer hade ordinerat så var
det inte bara rappakalja utan ordentlig medesin. Men
han hällde ju alltid i lite brännvin — för den delen
— om medesinen var för svag. För brännvin är väl i
alla fall det bästa.

— Ja, brännvin är bra, sade Janson, bäst är det för
ormbett. Men kommer inte Norrström ihåg kapten
Anströms son som var styrman och försökte ta
kaptensexamen många gånger, fast det inte gick, för han
söp som en svamp. Han reste till Amerika och var
där i många år och blev läsarpräst där. Men så
längtade han hem och reste hem till gubben som bodde
långt ute i Västerviks skärgård. Där predikade han och
stog i några veckor, men så en dag kommer han
inrusandes till gubben och säger: Ta hit konjak, för
jag har blivit biten av en huggorm, sa han.

Jaa, gubben gick ner i källarn efter en liter konjak
och det stog inte länge på förrän läsarprästen hade satt
i sig litern.

— Men blev han inte full? frågade jag.

— Inte faen, svarade Janson. — Han hade ju varit
läsarpräst i Amerika, å dom jävlarna tål va som helst.
Bara vana!
</chapter>
<chapter name="Avlyssnat i mässen">
<h2><small>AVLYSSNAT I MÄSSEN.</small></h2>

Gamle kapten von Hööken som varit en stor härjare
i sina dar börjar alltid då han fått några glas
framställa sig själv som varnande exempel. En dag är han
inbjuden till fest i sitt gamla regementes officersmäss.
Middagen hade varit glad och punschen till kaffet
hade kommit fram.

— Se på mej, pojkar och lär av min olycka. Jag är
sliten av livet, jag är ett gammalt odugligt vrak —
duger ingenting till längre och skall snart gå in i
högen — så gott är det för resten. Och sådan är
jag bara därför att jag söp så mycket i min ungdom.
Men nu har jag måst lägga om på andra bogen och
har lärt mig att ta små droppar i stället för stora
klunkar, det har välsignelse med sig och det borde ni
lära er också, innan det blir för sent! För det finns
gränser för en människas förmåga, även om hon är
knekt. Jaha, skratta inte ungdomar där borta, jag
är en gammal vis, som talar blodigt allvar. Skål
på er för resten — — — <sp>hör nu vem innerst in
i glöröa Gehelsike är det där borta i
hörnet som inte dricker i botten, när jag
skålar?!!</sp> För resten lägger jag bort titlarna med er
allihop — jag har varit kadettkamrat med alla era
pappor!

Löjtnant Kratz: — Förlåt kapten, men det är
omöjligt!

v. Hööken: — Omöjligt ? Nehej, det har jag.

Kratz: — Alldeles omöjligt, för min far var inte
officer, han var grosshandlare.

v. Hööken: — Håll mun pojke, tror du jag står
och ljuger?!
</chapter>
<chapter name="En resa i Lappland">
<h2><small>EN RESA I LAPPLAND.</small></h2>

Från Malmö hade jag flugit till Paris. Det hade
varit litet gropigt i luften över Belgien men för övrigt
mycket angenämnt. Nu befann jag mig i mitt gamla
rum i Grand Hôtel du Sénat, Rue de Tournon, och
höll just på att göra toalett efter resan. I denna lya
hade jag bott många gånger förut, ty dess traditioner
älskar jag. Här, framför samma fönster hade en gång
Alphonse Daudet och även Gambetta som studenter
drömt framtidsdrömmar och betraktat livet på gatan
nedanför. Kanske hade de som jag förr i världen
gått i nattrocken tvärsöver till den lilla krogen
mittemot och tagit »une fine» för att komma i gång igen
efter någon lustig natt med kamrater i någon annan
lya i detta Quartier Latin, där jag trivs bäst i Paris.

Nu skulle jag emellertid ut i stan och försöka
infånga Erik Axel Karlfeldt, som två dagar förut använt
den mullvadsartade kommunikationsvehikel som kallas
expresståg, detta borgerliga fortskaffningsmedel som
släpar sig fram som en trött daggmask över en
skuldbelastad jord, och väl vid detta laget givit sig av från
Quai Voltaire för att dyka in i något kalejdoskop av
sensationer. Men han hade naturligtvis lämnat sin
adress på hotellet.

Jag utvalde med yttersta omsorg det sista skriket
ur min utsökta kollektion halsdukar och knöt den med
raffinerad omsorg, då det knackade på dörren.

— Entrez! ropade jag.

Och vaknade. Jag såg mig omkring förvirrad och
fann mig liggande i en rissla mitt ute på Sautusjärvi
i norra Lappland. Bredvid mig njöt även min son
värmen mellan djurhudarna, men över oss drog en
liten snöstorm och solen började bli matt och blek i
färgen.

— Vad säger du? frågade min pojke. Och jag
berättade min dröm.

Knackningen på min hotellrumsdörr i Paris hade
åstadkommits av finnen Stjernström, vår skjutskarl,
som knackat ur sin snugga mot sittbrädet. Nu
vaknade jag fullständigt till medvetande.
<img>Skjutskarlens rygg efter två dygns studier.</img>
Vid närmare eftertanke hade jag uppgivit planen
för min resa till Paris och plötsligt fått idén att göra
en tur i Lappland och
andas dess rena luft
för att komma ifrån en
envis bronchitis. Idén
föddes tidigt en
morgon och van att handla
impulsivt skrev jag ett
telegram till min vän
Knud Rasmussen,
grönlandsfararen, som har
samma sympatier för
Lappland och samma
vänner där som jag, en
vänskap grundlagd hos
Hjalmar Lundbohm och
Karl Johan Bergström,

<sp>maaherra</sp>, den store hövdingen över det nordligaste
Sverge under forna, sällare dagar.

Jag skrev alltså: »Reser till Lappland om torsdag.
Följ med!<tab>	<tab>Albert.»

Just då jag stod i begrepp att ringa för att låta
något hembiträde telefonera telegrammet, kom min
hustru in med ett telegram från Knud: »Reser till
Lappland. Har ej tid att stanna i Stockholm. Knud.»

Detta är ju vad människorna kalla ett egendomligt
sammanträffande. Men jag kallar det gudomlig
konsekvens, en händelse, noga förberedd sedan tidernas
början, långt innan nebulosorna började trängas i
världsrymden.

Knud Rasmussen hade hunnit till Kiruna en dag
före mig och min son för att så snabbt som möjligt
kunna förflytta sig till Karesuando, där han ville
tillbringa påskdagarna, särskilt annandagen, vilken är
lapparnas förnämligaste helgdag. Han hade mobiliserat
ögonblickligen tillsammans med Sune Hederström,
jägmästaren. Och när jag kom dagen efter, väntade en
rissla, anskaffad av goda vänner, i Jukkasjärvi på mig
och min son. Till Jukkasjärvi fördes vi i automobil
och efter att ha hälsat på Miina och Maria Pappila i
gästgivargården, från vilken jag har så många goda
och glada minnen, bäddades vi ned i risslan och
sträckte vid bjällrornas melodiska pinglande ut över
de vita sjöarna, myrarna och fjällvidderna. Snön låg
över en meter djup. Solen sken och brände oss som
en ofantlig kvartslampa. Snart skulle vi se ut som
riktiga turister efter en längre friluftsvistelse, bruna
och bussiga, fast utan puder och smink.

Vi fingo uppleva en verklig lapplandsvår — ena
stunden snöstorm, andra stunden strålande sol och
makterna voro oss välvilliga, ty Lappland skänktes
oss koncentrerat.

Det gällde att hinna Soppero gästgivargård, dit
det är sex mil från Jukkasjärvi. Efter tre mil rastade
vi för hästens skull i vilostugan vid Sekkujoki, ty vi
reste vintervägen som är ofarbar under sommaren.
Få människor bo så isolerade som den finne, som i
ett pörte vid vilostugan framlever sin tillvaro. Men även
i ödemarken finnas glädjeämnen.

Hans hustru dog förra året på eftersommaren. Det
var omöjligt att transportera liket därifrån över de
gungande myrarna på stigar där även en ensam man
har svårt att taga sig fram. Därför byggde han en
träställning under en gran och placerade den döda
på några bräder högst uppe för att vilddjuren icke
skulle komma åt henne och ämnade vänta till dess
vintern kom och han bekvämt kunde föra henne till
Jukkasjärvi kyrkogård. Naturligtvis skulle han ha
kunnat transportera henne dit, men då måste han
enligt egen utsago slå ihjäl en käring till för att
kunna klövja sig fram med sin häst. Och lagen
förbjuder dylika åtgöranden. Till och med om han
gjort det i hastigt mod, hade efterräkningarna blivit
obehagliga.

Det blev vinter, myren stelnade och snön kom med
möjligheter att forsla liket till graven. Men finnen hade
tröttnat på ensamheten och det är omöjligt att leva
vid Sekkujoki utan kvinna. Vid första tillfälle skaffade
han den feminina kompletteringen och han fick den
i riklig måtto i form av två medelålders kvinnor, av
vilka den ena hade en fullvuxen dotter.

Vad var naturligare än att nybyggaren <sp>glömde</sp>
liket, som fortfarande, fast något decimerat av fåglar
och andra djur, så småningom torkade ihop och tog
form efter skelettet. Nybyggaren och hans seralj gingo
stundom och tittade på den döda och höljde över henne
litet bättre, men livet tag överhand hos dem och
vintern gick utan att något gjordes för bisättningen.
Vintervägstrafiken hade längesedan börjat och det spred
sig skvallervägen en historia att vid Sekkujoki fanns
ett lik under en gran och låg och väntade på en
hederlig begravning. Men finnen, som levde under inflytande
av en ny och sällspord lycka, slog dövörat till ända tills
nu nyligen, i mars, någon myndighet ansåg sig befogad
att allvarligt föreställa honom det olämpliga i denna
pietetslöshet. Äntligen bekvämade han sig till att skaffa
sin forna kärlek ett lugnare och värdigare vilorum.
Det var icke längre någon tyngd att transportera, ty
naturen hade gjort sitt arbete ordentligt.

I ödemarken får man helt andra föreställningar om
det passande än till exempel i Stockholm. En historia
som den jag nu berättat, väcker intet särskilt
uppseende i Lappland och berättas fullständigt
lidelsefritt utan indignation eller liknande moraliska
löjligheter.

Jag träffade finnen, som högg vår nattved, då vi
senare lågo över i vilostugan strax bredvid hans pörte.
Han såg sympatisk ut och framför allt vital. Och
ved kunde han hugga absolut konstnärligt. Dels av
hänsyn och dels därför att jag endast med stor
svårighet kunde meddela mig med honom, ville jag icke
dissekera hans psyke och vidröra det för mig men
ej för honom ömtåliga ämnet. Men vi talade om en
tam ren som gick omkring och betade strax bredvid.
Jag uttryckte min förvåning över att renen icke var
med i någon hjord.

— Nej, det finns renar som äro enslingar och icke
äro som andra renar. De bli litet konstiga. Den här
följer aldrig med någon hjord utan håller sig här
sedan två år. Han har blivit sådan bara — — —

Naturligtvis fick jag detta i översättning, ty mitt
finska ordförråd börjar bli beklagligt litet.

På kvällen kommo vi till Soppero och åto middag
i gästgivargården. Härlig salt sik och naturligtvis
renkött och pannkaka. I alltför korta sängar somnade
vi efter en kaffeorgie med tre finnar. Då jag yttrade
en önskan att få ligga på golvet, svarade värdinnan
att när <sp>maaherra</sp> Bergström kunnat ligga i en
sådan säng som min utan att klaga, borde den kunna
passa för mig också. Jag klagade icke, men sov
dåligt. Vi skulle resa i dagningen, men jag var
färdigklädd långt förut. Jag roade mig med att närmare
studera rummet. På väggen hängde ett vackert naivt
porträtt av Johan Raattamaa, læstadianismens mest
vördade apostel i dessa trakter. Och på en byrå
stod en bröstbild i glasgjutning av Oscar II, ett
fruktansvärt minne från Stockholmsutställningen 1897.
Den användes av resande att dricka ur, ty den var icke
massiv och rymde en lagom sup i sitt inre. Begreppet
veneration är beroende av latituden.

Nu gick vägen genom skog, över myrar och höjde
sig, ty vi nalkades fjälltrakter. Tulasvaara låg
bländande vitt i morgonsolen och jag började fundera
över min försumlighet att icke ta med snöglasögon.
Mäntyvaara och Kuormakka fjäll lyste och ur snön
döko björkskogstopparna upp så att fjällsidorna verkade
orakade kinder. Riporna flaxade ur vägen för oss
och sågo ut som vita jungfrudrömmar. Nu voro vi
inne på landsvägen. Men vad är en landsväg när snön
ligger halvannan meter djup? Risslans spår äro smala.
Det behövs bara att hästen tar ett Steg, en decimeter
utom spåret — och han sjunker ned till halsen i ett
moln av snö. Men både häst och skjutskarl kunna
sin sak och vi kapsejsa icke.
<img>VID IDIVUOMA</img>
Det är kanske onödigt att räkna upp namnen på
alla fjäll vi passera, men de tilltala min fantasi —
Luspavaara, Jerivaara, Rovavaara — och plötsligt
komma vi in på sluttningen mot Suolajokis dal. Där finns
en vilostuga, men utan fönster, illa underhållen, oduglig
för människor och djur.

Vi fortsätta till Idivuoma gästgivargård och vila
hästen där ett par timmar, resa förbi Kellovaara,
Mertavaara i strålande solsken. En renhjord passera vi och
hinna vinka en hälsning åt en ensam lapp som glider
fram som en naturkraft genom den låga björkskogen.
Och efter en oändligt trist väg över döda vidder

sänker sig terrängen och i fjärran upptäcka vi
Karesuando by. Vi äro bruna av sol då vi äntligen hamna
i prästgården, där Knud Rasmussen och hans sällskap
blivit härbärgerade i Læstadii gamla pörte. Men åt
mig, som var äldst, var rum berett hos kyrkoherden,
där jag mottogs med en älskvärdhet, som alltid skall
bevaras i tacksamt minne. All kulturell komfort som
kan åstadkommas i dessa bygder, stod mig helt
plötsligt till buds. Men i pörtet satt Knud framför en
flammande brasa och kokade renkött, iklädd en
eskimådräkt av vildrenshud från Alaska. Han såg helt fantastisk
ut. I britsarna lågo eller sutto våra vänner och verkade
arktisk expedition så gott sig göra lät.
<img>LAESTADII PÖRTE I KARESUANDO</img>
Tre dagar stannade vi i Karesuando och njöto ostörd
glädje, vänskap och trevnad. Tack vare lappfogden
Holms omtanke fingo vi bli gäster i en lappkåta vid
Rajajoki. Snöstormar och vindstilla med brännande
sol fingo vi uppleva om vartannat. I kyrkan åhörde
vi predikningar på finska. Vi hade väntat oss 

<img>Abiskojokk 25.4.1927.</img>
sensationen av en <sp>liikutuksia</sp>, men den uteblev.
Nattvardsgången med hundratals lappar i deras färgrika
dräkter var storartad och stämningsfull, om också

hundar och gråtande barn stundom gjorde poesin väl
kraftig.

Vi voro över på finska sidan och gästade ett pörte,
där vi tvungos <sp>skära</sp> genom en atmosfär som livligt
underhölls i anseende
till konsistensen av
rökande tulltjänstemän,
lappar och finnar. Ett
så aromatiskt dunkel
har jag sällan
upplevat.

Jag vill särskilt
framhålla att vi icke
smugglade sprit, fast en
möjlighet i den vägen helt
säkert icke varit
utesluten.
<img>LAPPAR</img>
Vi besökte en
handelsbod i Karesuando,
men ingen var
hemma. Vi beundrade
rikedomen av lagret en
stund men måste
slutligen gå därifrån ty ingen kom. Här uppe trives
ärligheten — Gud vare tack och lov. Ingen stänger
sin dörr ens om nätterna, ty det vore en
förolämpning mot grannar och resande.

Vi besökte drottning Viktorias lapphem och
sjukhem, en högst sympatisk inrättning. Vi bjödos på
middag hos välvilliga och intressanta människor och fingo
konserverade aprikoser till efterrätt.

Jag träffade min gamle vän Tuoremaa, med vilken

jag en gång gjort en expedition nära nog runt hela
Torne träsk. Hans röda skägg hade fått stänk av
vitt, men han påstod sig kunna bära nästan lika mycket
som för tjugufem år sedan, då vi vadade genom strida
vårälvar och fiskade och åkte i forsbåtar. Men detta
var i ungdomens vår. Vi snusade tillsammans under
inflytande av gamla minnen och jag bjöd Tuoremaa
att lägga in en mullbänk. Lysande av glädje stoppade
han in så mycket som fanns plats för inom hans stora
skägg. Han såg litet medtagen ut och hans ögon hade
en viss likhet med tennknappar. Men då han andades
på mig, förstod jag. Det var påsk och fest. Han
sade sig ha haft en liten hjärnblödning, men
andedräkten påminde om något bekant från Stockholms
skärgård på den tiden då tyska och estniska skutor
lågo och konkurrerade med varandra utanför
tremilsgränsen.
<img>EN FINNE<tab><tab>EN LAPP</img>
Men jag skall knappast berätta mera. Det vore att
upprepa mig själv, ty jag har redan hunnit skriva
åtskilligt om Lappland och för var gång jag rest där
har jag upplevat samma verkliga glädje som nu och
inandats samma hälsa både till kropp och själ.

Vi togo avsked av vårt älskvärda värdfolk,
kyrkoherdens, och kokade vårt sista renkok i Læstadii pörte
tidigt en morgon. Knud Rasmussen var vår kock och vi
glänste om munnar och hakor av renfett, ljuvlig
buljong och mot gommarna smältande rentungor. Vi reste
tillbaka och vilade i samma vilostugor, sovo i samma
gästgivargårdar. Knud övervakade med aldrig svikande
sakkunnighet eldens inverkan på grytornas innehåll.

Men jag glömde berätta att på det fjäll,
Vuokasenkero, som kupolaktigt höjer sig inom synhåll västvart
från Karesuando häckar lappspoven, myrspoven är
kanske bättre namn, <sp>Limosa lapponica</sp>. Det är
hans enda häckningsplats i Sverge. Fjället borde
naturskyddas.

På hemvägen passerade vi åter renhjordar. Fem
sångsvanar sträckte över vår väg en gång. Två korpar
sågo vi. En örn svävade över Suolajokis kanjon, där
jaktfalken häckar. Snösparvar flögo i stora flockar.

Lappland är bra ännu så länge och det skall dröja
länge innan det blir förstört — om det kan förstöras.
Men spriten från finska sidan är icke bra för
befolkningen och från Norge kommer till och med eter, och
snart kan man måhända köpa kokain där med samma
lätthet som på Rotonde i Paris.

En man hade tagit en ordentlig sup eter och tände
omedelbart därpå en cigarrett. Elden började flamma
ur hans käft och han stod hjälplös, tills en behjärtad
människa kom på tanken att säga till honom att
försöka hålla ihop munnen. Flammorna slocknade genast.
Men han hade varit nära döden.

För resten vet jag få företag som äro så i allo
livgivande och glädjebringande som den resa vi gjorde.
Men vi hade också tur att bli omhändertagna av goda
människor. Det kan väl icke vara indiskret att på
detta sätt tacka disponenterna i Kiruna och
Malmberget för en underbar gästfrihet, visserligen byggd
på tradition från forna dagar, men lika god och
förnämlig som förr i världen, då vi nästan räknade
oss till pioniärerna, Rasmussen och jag. Båda längta
vi alltid tillbaka och hota med nya invasioner så
länge livet hänger i.

Överlämnad åt sig själv kommer den resande
stundom ut för oanade strapatser och försakelser. En
lapplandsvän berättade att han och hans sällskap en
gång ledo nöd på grund av brist på det
nödvändigaste.

— Vi måste koka te på en gammal strumpa. Det var
visserligen surrogat, men det blev starkt — och färgen
blev illusorisk.
<img>EN FINNE</img>
</chapter>

<chapter name="Med anledning av helgen">
<h2><small>MED ANLEDNING AV HELGEN.</small></h2>

För tillfället består jag uteslutande av goda
önskningar åt alla, vänner och fiender. Julen har det med
sig att man veknar till ett slag och vill ta hela världen
i famn. Man är inte så noga med om sällskapet är litet
blandat. Och denna känsla hoppas jag skall stanna i
mitt hjärta allt framgent och inte bara över helgen.

Ty jag är icke alls egocentrisk. Jag vill bara skänka.
Men ledsamt nog har jag intet att skänka och mindre
blir det, ju äldre jag blir. Jag hade i min ungdom den
naiva tron, att man, om man arbetar mycket, en
gång skall komma i så god situation att man
uteslutande kan ägna sig åt att ge. Men livet är hårt
och obevekligt, det är som ett bolag, utan hjärta.
Ty ett bolag får icke ha hjärta. Dess medlemmar
kunna och få ha det, men som sammanslutning måste
det vara utan.

Emellertid är jag ung nog att kunna glädja mig åt
snöflingornas vackra dans utanför mitt fönster. Och
min själ är ännu varm efter de goda leenden och
gåvor som på gammaldags vis mötte mig —
helgdagsleenden och helgdagsgåvor.

Men nu vill jag ha mera snö, som skall täcka allt
och nivellera. Det är lugnt att vistas i en nivellerad
värld. Allt fult är försvunnet, inga vassa kanter
kännas, allt är mjukt och gott att vandra på.

Men många kunna icke njuta av helgen, emedan
deras hjärtan äro fulla av oro för nästa dags
händelser. På julafton mötte jag en man som bad om en
slant. Det hade redan mörknat i skyn, men gatorna
strålade i dyrbart sken. Han sade: — Ge mej en slant,
förlåt att jag tigger, men nöden har ingen lag —
åtminstone inget glatt lag — kan inte redaktörn ta in
den vitsen i tidningen?

— Är ni gift? frågade jag.

— Skulle bara fattas! Jag har det nog jäkligt ändå.
Men vad vill redaktörn betala för vitsen?

— Fem kronor, var så god! Men vart skall ni nu
ta vägen? Bor ni någonstans?

— Åjo, men i den busan vill jag inte bo i natt.
Jag går välan in på krogen och får mej lite varmt,
och sen går jag ner på Odengatan och ställer till litet
bråk. Så har jag min julafton klar. För i finkan är
det uppvärmt och skönt. Tack redaktörn och god jul!

</chapter>
<chapter name="Stockholmare på sommarnöje">
<table o>
<td c><h2><small>STOCKHOLMARE PÅ SOMMARNÖJE.</small></h2>
<td c><sp>Ur en gammal portfölj</sp>.
</table>

Drömmar gå som strömmar. Jag drömde i natt, att
jag smugglade på ett ganska originellt sätt. Jag
drömde, att jag av misstag på en auktion inropat en
urgammal velociped i stället lör en vävstol. Den
kostade mig sextio kronor I ringarna på denna velociped
smugglade jag kramsfågel genom en stadsport en
regnig och kall natt. Sadeln satt alldeles tokigt och
tramporna bestodo av något slags luftpumpar, med
vilka jag arbetade förtvivlat. Jag körde emot en
husknut.

Jag vaknade sönderbråkad i alla lemmar och med
snuva.

Vad en sådan dröm kan betyda, är inte lätt att säga.
Det skulle glädja mig att höra den drömkunnige
läsarens åsikt.

Men dagen som randades, vart full av vedermöda
och jakt på sommargäster. Som varje bildad europé
nu vet, har jag på min stora inkörsgrind uppsatt ett
<sp>Förbjuden ingång</sp> för sommargäster och
lustresande. En längre tid har detta anslag någorlunda
respekterats, sedan jag en dag hittade på att
uppträda absolut naken här och där inom mitt område.
(Jag antar, att varje egendomsägare har rättighet att
gå naken inom sitt område.)

De unga damerna flydde huvudstupa, lämnade sina
stavar, i synnerhet om de åtföljdes av unga kavaljerer.

Även de medelålders damerna visade en viss motvilja
för promenader på mina vägar, då deras män voro
med dem. Men de mera ålderstigna, vilka leva i det
förflutna och gärna som Lots hustru vända blicken
tillbaka även med risk att bli saltstoder, mot dem hjälpte
ej ens den mest klassiska nakenhet.

Icke som om jag alltid skulle gå naken! Jag har
gjort det några gånger på väg till mitt badhus och var
och en fick skylla sig själv. Oftast går jag iklädd ett
efter klimatet avpassat fikonlöv, nämligen jaktdräkt.

Nåväl, som det heter. Jag satt efter min sillfrukost
i trädgården och studerade likgiltigt en högst
smickrande artikel om Strix i The Bombay Gazette, då jag
observerade två damer sysselsatta med att studera
mitt anslag. Den ena kunde vara omkring fyrtio år
och föreföll ogift. Den andra var en gammal vithårig,
elegant klädd gumma med ett ärevördigt utseende,
ädla i livet luttrade drag, eller vad det kallas. Hon
verkade ungefär som jag föreställer mig Gracchernas
moder eller någon annan gammal fin patriciermatrona.

Dessa båda damer stavade högt på mitt anslag,
vilket i förbigående sagt är mycket tydligt präntat
i fet antikva, bara versaler.

Så säger den gamla patriciskan:

— Vet du Beata, vi gå in ändå!

— Ja visst gör vi dä!

De avancerade och jag mötte dem en bit inne i
trädgården. Efter en djup, men bestämd bugning
frågade jag, om besöket gällde mig och varmed jag
i så fall kunde stå till tjänst.

Nej, de skulle bara promenera.

Hade inte damerna läst anslaget?

— Nej! svarade den gamla ärevördiga. Vi ha visst
inte sett något anslag! Och Beata tillfogade: — Nej
vi ha inte sett något anslag alis!

Nu har jag egendomligt nog icke vördnad för
annan ålderdom än den vördnadsvärda, varför jag tillät
mig fråga, om innanläsning ingått i de skolämnen
som någon gång på 1700-talet sysselsatt deras
barndom. Ty jag kunde ju icke absolut säkert veta, om
deras kunskaper medgåvo dem att rätt tyda mitt
anslag.

— Jag kunde läsa långt innan redaktörn blev född,
sade den vördnadsvärda med hot i sin ädla blick.

— Då ser jag mig nödsakad konstatera, att ni
ljuger, då ni säger er inte ha läst anslaget. Det är
smärtsamt att höra en åldring på gravens brädd inte
tveka att smutsa sina läppar med en lögn. Låt mig
erbjuda er min arm som stöd, så skall jag ha äran
ledsaga er tillbaka ut.

Den ärevördiga mätte mig med ögonen från huvud
till fot, kastade en hopplös blick på den fyrtioåriga
Beata, knäppte ihop händerna och höjde ansiktet mot
himmeln samt utbrast:

— Gud, vilka människor man kan träffa på! <sp>Har</sp>
du hört på maken Beata?! <sp>Ni oförskäm...
</sp>
Jag såg, att en ordström var i antågande, varför
jag, helt kortfattat, avbröt samtalet genom att säga:
— Nu tar Beata sitt vördnadsvärda sällskap med sig
och pallrar sig i väg, i annat fall går jag efter min
kamera!

Detta verkade. Jag kunde kanske ha undvikit hårda
ord och klarat skivan med bara kameran. Den
fyrtioåriga Beata tog åldringen under armen och masade
i väg, som om hon haft en svärmare i sprundet
på sin promenadklänning. Stockholmare på
sommarnöje!

Efter ett par timmar hörde jag skratt och
flickröster från vägen som för till min port. Jag hörde
rösternas ungdomliga ägare stanna och diskutera faran
av att gå in och en mörk alt avgjorde det hela genom
att säga: — Det är nog inte så farligt. Vid den här
tiden är redaktören alltid ute på sjön. Vi gå in!

Jag gick en omväg och mötte damerna vid min
ladugård.

— Söker damerna någon?

— Nej, vi skulle gå och bada.

— Har inte damerna läst anslaget?

— Nej vi ha inte sett något anslag! ä, snälla
redaktörn, kan vi inte få gå in?

Det är svårt att hålla stången mot så många
bedårande och bevekande blickar, men jag var fast och
bestämd.

— Jag beklagar, men jag måste fasthålla min
princip. Om jag ger er tillåtelse, måste jag ge alla.
Jag hoppas, att ni respekterar min önskan i det här
fallet.

Men de vägrade, de unga sköna, och fortsatte
helt ogenerat. Vad återstod mig annat än att hämta
min kamera och ställa upp den vid badstället, innan
de sköna hunnit dit. Märkvärdigt nog gjorde de helt
om. Stockholmare på sommarnöje!

Någon stund efteråt hörde jag, att en elegant herre
i sportkostym och med vit hatt visslande gått igenom
min grind. Jag promenerade nedåt klipporna. Där
satt mannen i färd med att kläda av sig.

— Har ni inte sett anslaget?

— Jo, det har jag gjort. Får man inte bada här?

— Nej, det står tydligt på anslaget.

— Är det ni, som är ägaren?

— Ja, och jag ber, att ni klär på er och avlägsnar er.

— Vad fan har jag för garanti, att ni är ägaren.
Jag badar för resten här nu och skall sedermera ta
reda på, om ni är ägaren eller ej.

— Vad heter ni?

— Det angår er inte!

Varför jag närmade mig inkräktaren och tog ett
fast tag i hans öra samt vred det runt ett par gånger.

Han tycktes först ha för avsikt att försvara sig, men
lagen om hemgång framskymtade tydligen för hans
inre blick, varför han fann sig föranlåten att under
mitt överinseende dra på sig sina grannlåtspaltor och
vid min sida anträda återtåget. Vår konversation under
tiden relaterar jag inte, ej heller mina kroppsrörelser,
då han ej ville göra nog hastig fart vid passerandet av
grinden. Stockholmare (och därtill ämbetsman) på
sommarnöje!

På eftermiddagen körde jag ut en lika elegant
individ, som, sedan han kommit ut på landsvägen,
räckte ut tungan åt mig från sin bicykel. Om han
därmed trodde sig förolämpa mig, vet jag ej.
Stockholmare på sommarnöje.

Dagen var emellertid full av såväl kroppslig som
andlig motion.

Jag hoppas, att dessa rader måtte komma under
de utkörda sommargästernas ögon och dessutom varda
en lärdom för dem, som framdeles ämna sig hit. Här
har varit mycket fridfullt ett par månader, men den
här dagen skall jag utmärka med en svart sten. Snart
är dock hösten här, och vi urinvånare få njuta både
lugn och stormar ostörda. Höst och vinter är
Grisslehamn idealiskt, och om sommaren skall det nog bli
det också, om jag får leva och ha hälsan.

*

Alltså: Om någon skulle drömma, att han smugglar
kramsfågel i ringarna på en gammal bicykel, betyder
det, att han under dagens lopp får köra ut en ovanlig
massa sommargäster.
</chapter>
<chapter name="Herr Sjölins återkomst">
<h2><small>HERR SJÖLINS ÅTERKOMST.</small></h2>

Affärsmannen herr Sjölin hade gulaschat under
kriget, köpt en magnifik villa i skärgården och dito
motorbåt, gift sig och levde flott efter sitt stånd. Få
voro så schangtila som herr Sjölin. Men det visade sig
efter kriget att rikedomen var något ihålig. Visserligen
behöll herrskapet sin höga levnadsstandard och frun
levde fortfarande i tron på den jordiska lyckans
beständighet, men en dag försvann herr Sjölin under
besynnerliga omständigheter på en motorbåtsfärd.

Han hade helt enkelt dränkt sig och överlät åt
sina bolagsmän att reda upp affärerna.

Frun var otröstlig och utfäste en belöning av tusen
(1,000) kronor åt den som kunde ta reda på det
jordiska av Sjölin, ty i vigd jord skulle han. Man visste
ungefär var han försvunnit och skärgårdsborna blevo
intresserade. De började dragga och titta litet varstans
i stränderna.

Tiden gick och så småningom glömdes Sjölin av
gubbarna där ute. De hade tröttnat på att söka och
tusenlappen upphörde att hägra för dem — för alla
utom för en, den gamle fiskaren och vikingen Johan
Vesterbom. Denne hade helt enkelt givit sig Den Onde
på att han skulle ta reda på så mycket av Sjölin som
ål och märlor möjligen kunde ha lämnat kvar under
kampen för tillvaron.

Bortåt ett år gick. Sjölins firma levde fortfarande
men blev allt ihåligare och den nye direktören måste
ställa till lysande fester för att hålla det hela flytande.
Fru Sjölins sorg började mattas av och det saknades
icke giljare till hennes sagolika förmögenhet och
yppiga skönhet.

En vacker dag hittade Johan Vesterbom Sjölin. Han
låg och guppade i vassen i lä under Norrön, dit
strömmen brukar föra allt bråte och skräp. Det var inte
mycket kvar av Sjölin, men han kunde i alla fall
identifieras och kläderna kändes igen fast byxorna hade
förlorat pressningen och stärkelsen gått ur
skjortbröstet.

Vesterbom hällde Sjölin i en säck och seglade till
fru Sjölins villa, där friarna svärmåde liksom fordom
hos fru Odysseus. Vesterbom masade upp i köket
och bad att få tala med frun. Hon kom.

— Jaha, nu har ja liksom att hittat kärn hennes å
nu skulle ja välan ha den där tusenlappen! Ja har
Sjölin nere i ekan.

Fru Sjölin höll på att dåna. Det kom som en
överraskning, kan man förstå. Ty fru Sjölin hade nästan
glömt Sjölin. Åtminstone hade hans minne bleknat
betänkligt. Hon tyckte att hon varit något lättsinnig
med den där hittelönen.

— Ja — — hm — — det är nu så länge — sedan

— — det var inte precis meningen — — — 

Hon stod handfallen och visste inte riktigt vad
hon skulle säga.

— Hör nu Vesterbom — tusen kronor är mycket
pengar och det är som sagt så längesedan nu.
Skulle — — skulle inte Vesterbom kunna nöja sig
med femhundra kronor — — —?

Ty något skulle hon väl betala och inte ville hon
heller visa sig småaktig.

Men Vesterbom var en stolt man, en fiskare och
viking. Han ilsknade till. Jaså, hon var ett sådant
herrskapsfruntimmer! Som lovar en tusenlapp ooh
sen vill pruta ner belöningen till femhundra! Men
Vesterbom var inte en som lät lura sig och inte satt
han heller i sjön, vad pengar på banken anbelangar.

Pigorna hade hört samtalet och inom ett par
sekunder visste fru Sjölins gäster att Sjölin var återfunnen.

Vesterbom hade rest sig och gick rakryggad ut på
gården. Han ville inte resonera med en sådan som
fru Sjölin.

Alldeles bragt ur koncepterna följde hon den ärlige
upphittaren ut på gårdsplanen. Och gästerna följde
också med.

— Hör nu Vesterbom — nej, gå inte än! — vi
kan väl talas vid om saken! ropade frun. — Hör nu
Vesterbom! skrek hon.

Majestätiskt vände Vesterbom sig om och sade:

— Nehej, frun, ja prutar inte. Behåll hon sina
femhundra kronor, så behåller ja Sjölin.
</chapter>
<chapter name="Jakob och Rosa">
<h2><small>JAKOB OCH ROSA.</small></h2>

Efter nordlig storm hade ett par nyss sjösatta
ejderungar skilts från modern och drivit i land vid
gumman Erikssons brygga på Huvudskär. Gumman
var särskilt dan med djur och förbarmade sig över de
moderlösa. Det var mycket kallt den morgonen hon
upptäckte dem kravlande bland tång och skräp i
stranden. Knubbig och varm som hon var stoppade
hon dem innanför särken. Där lågo de fint och så
bar hon in dem i stugan, matade dem med gryn
och små strömmingsbitar och omhuldade dem på alla
sätt. Om nätterna hade hon dem hos sig i sängen.
Det var inte lätt att sköta dem i början och gumman
brukade säga:

— Jag har haft åtta barn, men jag har aldrig haft
så myckel besvär med något som med de här.

Ejderungarna blevo genast mycket tama och goda
vänner med alla på skäret, barn och kattor inte
undantagna. Särskilt höllo de sig till barnen. De bodde i
köket och osnyggade så färfärligt, att de måste köras
ut ideligen, ty de fingo mera mat än vilda ejdrar och
utvecklades hastigare än sådana. När de blevo
flygfärdiga flögo de ut om morgnarna med sina vilda
släktingar och fiskade med dem men summo alltid
tillbaka om kvällarna. Av den myckna maten blevo
de under sommarens lopp feta och stora »som
kalkoner» försäkrade den som berättat mig detta och 
slutligen kunde man urskilja könet. Gudingen döptes då
till Jakob och ådan till Rosa.

När skotar eller andra fiskebragder togos upp
infunno de sig alltid för att få sina godbitar. En gång
skulle man segla till Dalarö med strömming och Jakob
kom och slog ned vid båten och lät sig tagas ombord.
Ty Jakob blev något tamare än Rosa. Man brukade
fråga gumman Eriksson: — Nå hur mår ejdrarna?

— Jo bra. Rosa gav sig i väg klockan sju i morse,
men Jakob låg till klockan nio.

Den som inte behöver arbeta för födan blir
nämligen lätt lat och morgonsömnig.

— Ja, sade berättaren, de var så tama och fräcka,
att det var en riktig glädje åt'et. Men när det blev
höststräck och man skulle börja jaga för vettar, vart
det nödvändigt att måla dem med mönja i nackarna
för att inte skjuta dem av misstag. De höllo sig kvar
till långt in på senhösten. Men en dag voro de
alldeles borta. Vi tror att det var några jäkla
stockholmare som blev nyfikna på det nya ejderslaget med
röda nackar. Jaha, så var det med Jakob och Rosa!
Men nog Var det synd att skjuta dom!

— Ja, sade jag, stockholmare är ett särskilt släkte.
Men man kan ju inte undra på att de tyr sig hit,
så vackert som här är — ty jag låg för tillfället för
storm i hamnen. — Och friskt är det! Mycket friskare
än i Stockholm!

— Ja, nog är luften oförskämd alltid! Den är det
inget fel på!
</chapter>
<chapter name="Barndomsminnen">
<img><big><b><sc>Barndomsminnen</sc></b></big></img>

Det lider mot jul och morgnarna äro frostiga. Nyss
var jag nere i Småland, i min hembygd, och där hade
fallit snö redan i oktober. Men den ligger ju också
högst uppe i höglandet där man är närmare molnen.

Från min bil såg jag en glimt av min barndoms vilda
sjö och med ens blev hjärnan tung av minnen. Till
största delen är den kransad av tvärbranta berg och
få och små äro gårdarna på dess stränder. Den är
bottenlös på ett ställe, säger folket, och naturligtvis
har jag undersökt detta sakförhållande medan jag var
tillräckligt ung för att tro. Ett långt klädstreck, ett
draksnöre och tre metrevar räckte icke till botten.
För att vara på den säkra sidan och förberedda på
alla möjligheter hade jag med mina tre kamrater låtit
smeden göra i ordning en stor krok och på den satte


vi en fläskbit Ett ordentligt sänke hade vi också, en
väldig källarnyckel. Vi sutto andlöst väntande i ekan
anande napp av näcken eller andra vidunder som
befolkade djupet. Men slutligen tröttnade vi och drogo
upp. Fläskbiten var försvunnen. Det var högst mystiskt.
Alltså funnos djur där nere och vi föresatte oss att
fiska mera systematiskt och med bättre doningar. Men
till detta behövdes pengar. Vi behövde det längsta
snöre som fanns i Eksjö. Hur mycket kunde vi behöva
ungefär? Ett snöre av en mils längd borde vara lagom,
men detta var nog dyrt. Och huru skaffa pengar? Vår
sammanlagda kassa var bara trettio öre. Det är tungt
att vara fattig. Men vi skulle spara och försaka. Tänk
om vi finge upp näcken själv! Vi skulle förevisa honom
i ett tält på Eksjö marknad och ta en hel riksdaler
i inträdesavgift. Vi skulle bli rika karlar och resa
omkring på alla marknader med näcken, till Ingatorps
marknad och Brostugan och Vetlanda. Och så skulle
vi köpa alla tre herrgårdarna i socknen och äta
körsbär tills vi inte orkade mera — och detta i våra egna
trädgårdar, där man slapp vara rädd för stryk om man
klättrade upp i ett träd.

Ty vi hade blivit överraskade tillsammans i toppen
på det största bigarråträd som fanns på Östraby. Hur
vi kommo ned mindes ingen av oss, men vi förföljdes
långt in i skogen av statdrängen som kom efter oss
med en stor uppslagen fällkniv och svor på att han
skulle gälla oss — drängars vanliga hot mot
småpojkar på den tiden. Men han hade storstövlar och
vi voro barfota. Fördelarna voro på vår sida. Och för
resten hade vi hunnit äta oss nästan mätta, så att ingen
skada var egentligen skedd.

Mina tre kamrater hette Agust, Kalle och Emil. De
gingo i Eksjö lägre allmänna läroverk i tredje klassen.
Jag läste hemma för informator och skulle upp i fjärde
nästa år. Jag var yngst. Agusts far var bonde och
bodde vid sjön just där en av Emåns bifloder flyter
ut, en liten bäck visserligen, men nog kraftig att
nedanför oset draga ett kvarnhjul av blygsamt små
dimensioner, men nog stort för oss att springa som
ekorrar i, om man icke drog på för mycket vatten.
Det var en farlig lek, men full av levande spänning.

Kalles far var soldat vid Kalmar regemente och
Emil var son av en änka som bodde en halvmil från
sjön i en av de fattigaste men snyggaste backstugor
jag sett.

Agust var den mest företagsamme av oss, när det
gällde rackartyg. Han var nästan fullvuxen och
förfärligt stark. Hans näsa var mycket stor och vackert
böjd. Detta var ett släktdrag, men ganska besvärligt,
ty den var i vägen då det gällde slagsmål. Hon var
aldrig riktigt hel så länge jag minns henne.

Emellertid gick sommaren under arbete för mig och
gemensamma nöjen för oss alla fyra. Vi metade ofta
aborrar och höllo dagslånga överläggningar om sättet
att skaffa pengar till en tillräckligt lång lina att mäta
djupet i sjön med. Vi hade också varit lättsinniga,
ty allt det vi sparat hade gått åt på Ingatorps marknad.
Nu kom eftertankens kranka blekhet med ruelse och
ömsesidiga beskyllningar för överdådigt levnadssätt vid
marknaden. Men där hade funnits för många lockelser
för oss — en cirkus och en neger som kunde vända
ut och in på ögonen och vråla av hunger efter
bondkött.

Ingenting hade vi att omsätta i pengar. Ingen av
oss ägde en klocka, men jag hade en snusdosa av
silver, en vacker oval pjäs, som tillhört min morfar.
Det vill säga, den var icke riktigt min, men min mor
hade lovat att jag en gång skulle få ärva den. Jag
fick stundom låna den att ha pepparnejlikor i om
söndagarna, men den måste alltid återställas innan
jag gick till sängs. Kring den dosan rörde sig mina
kamraters tankar, ty den var förgylld inuti och måste
således vara ohyggligt dyrbar — och den var ju
egentligen min, fast — — — ja, detta med dosan var
ett verkligt problem för ett pojksamvete, tills problemet
löstes på följande sätt.

Agusts syster skulle gifta sig och det skulle bli
storbröllop i gården. Jag var också bjuden, ty det skulle
komma en massa andra ungdomar som jag kände,
bondpojkar från halva socknen, och det skulle dansas
på logen.

Alla dessa pojkar snusade eller tuggade snus, och
jag ville icke gå till allmänt åtlöje bland dem utan
dosa. Utan att fråga min mor tog jag dosan, gick till
handelsboden och fick dyrgripen fylld med snus för
en tvåöring. Jag var en man, en bjässe, med en mans
verkliga och viktigaste attribut i fickan. Jag gick på
bröllopet.

Jag var tolv år gammal, en långskranglig pojke som
väl kunde ha varit femton. Denna min längd var det
väl som åstadkom att jag blev bjuden på kaffekask för
första gången i mitt liv. Den kändes underlig i
smaken och man blev så märkvärdigt livad. Man ville bara
skratta och dansa och göra höjdhopp, brottas och
nojsa.
<img></img>
Efter vigseln, medan de fullvuxna åto middag, gingo
vi pojkar ut på logen. Där fanns en gunga gjord av
ett par oxtömmar. Den var fastgjord vid en takbjälke
och mycket lång. Man lade en hösäck i tömmen, satte
sig och började gunga. När man fått tillräcklig fart
och gungan låg nästan horisontalt framåt, släppte man
taget med armarna och lät sig slungas över logväggen
upp på höskullen. De äldsta pojkarna voro styva i
denna farliga övning och naturligtvis skulle jag också
försöka. Kasken hade gjort mig djärv, jag tog fart,
susade genom luften och kom ned i det mjuka höet.
Det gick utmärkt och jag fick stort anseende som
cirkusartist sedan jag upprepat flykten några gånger.


Och så småningom kom matbudet. Vi pojkar kastade
oss över kvarlevorna och gingo över bordet som
Egyptens gräshoppor. Sen skulle det dansas och alla
samlades på logen. Pojkarna började bjuda varandra på
snus och jag ville icke vara sämre. Men min fina
dosa, morfars vackra silverdosa, var borta!

Jag blev kall över hela kroppen.

Jag ville gråta, men jag var ju karl, visserligen utan
dosa, men med en karls alla egenskaper för övrigt.
Jag smet från bröllopsfesten och rusade hem, berättade
alltsammans för min mor och fick inga förebråelser,
men endast en lugn och allvarlig befallning: — Du
har tagit dosan utan lov. Gå tillbaka och tag reda på
dosan, där du tappat den!

Skamsen och förtvivlad smög jag genom skogen
tillbaka till bröllopsgården, vände mig till Agust och
klagade min nöd.

— Där sir du! Vi kunde ha sålt dosan till gullsmen
i stan, så hade vi haft linan, din dumbom! Själv göra
och själv ha. Men det ä klart att du har tappat dosan
på höskullen och lika gärna kan du försöka ta reda
på en knappnål i Ekebergsängen. Dosan kommer i
en komage i vinter, och där smälter hon.

Höskullen — ja, naturligtvis hade dosan ramlat ur
byxfickan när jag gungade mig upp i höet. Där måste
jag söka. Men det var som att ta reda på ett särskilt
bestämt sandkorn i sjön.

På logen dansades och skrattades, medan jag med
förtvivlan i hjärtat trängde mig mellan paren för att
klättra upp på höskullen, som nu låg i
sommarkvällsskymningens dunkel. Och om jag velat låna en lykta,
skulle man ha skrattat ut mig. För resten fanns inga
ljus. Man hade inte stöpt än så här års.

Jag klättrade upp och kröp fram i det doftande
höet. Jag hade icke krupit många alnar förrän jag
kände något kallt och hårt under min högra hand.
Där låg dosan.

Då först började jag gråta.

Och när jag gråtit ut och torkat mitt ansikte randigt
och smutsigt, klättrade jag ned och bjöd på snus.
Jag var karl med dosa igen.

Men att jag hittade dosan, betraktades som ett stort
under och alla ville snusa ur den, till och med gubbarna.

— Jaha, Albert, sade de, den som har tur, så har
han, dä jädringen förgeftat ett sant ord.

Även när jag kom hem, betraktades händelsen som
ett underverk. Men jag fick icke begagna dosan förrän
jag blev student. Den följde mig till Uppsala, då som
min verkliga egendom, och jag äger. den ännu, ett
kärt minne både av morfar och en verklig »Bröllops
Besvärs Ihugkommelse».

Men pengarna till linan!. Det blev höst och
kamraterna skulle snart i skolan igen. Då inträffade något.
Agusts föräldrar måste göra en resa på några dagar
och vi pojkar behärskade situationen, terroriserade
nejden och levde som herrar.

I sjön fanns mycket ål. Agust hade fått i uppdrag
att se till att ingen under faderns frånvaro tjuvvittjade
ålkistan som var inrättad nedanför oset. Hösten är
ålens tid och insjöålen blir då särskilt orolig. Under
storm och oväder har man de bästa utsikterna att
få ål. Och det blev en storm som varade ett par dagar,
den värsta i mannaminne.

En morgon kom Agust med andan i halsen
störtande hem till mig.

— Bed far din, att du får följa med mig till Eksjö
i morgon. Vi ska resa dit och sälja ål för tusen
riksdaler. Nu springer jag och hämtar Kalle och Emil.

Och han försvann flämtande.

På kvällen träffades vi vid gården och Agust
öppnade högtidligt ålkistan. Så mycket ål hade jag aldrig
sett på en gång. Det var ett myller av stora och små
slingrande ålar. Man såg icke kistans botten för ål.

— Det är torgdag i morgon och det kommer
uppköpare från långa håll. Vi tar hästen och dyngåket
och lassar på ålen och far in till stån. Det här räcker
till tie linor. Vi reser i dagningen så att vi är på
torget i god tid.

Vi samlades långt före dagningen ty det var nog så
besvärligt att rensa dyngåket och inreda det till bostad
åt den stora fiskfångsten. Och lätt var det inte heller
att få dit ålen, men efter ett par timmars svettigt
arbete voro vi äntligen färdiga.

Den nyköpta, eldiga unghästen spändes för med
förenade ansträngningar, och det bar i väg. Det var
ingen landsväg utan en smal, stenig och backig
byväg. En mil hade vi att köra.

Men vi hade icke kommit längre än till Hareryd,
då det hände. Ur diket reser sig Muffa-Lotta, käringen
som såg ut som ett troll och talade ett språk som ingen
begrep, ty hon hade fel i gommen. Hon skrek något
och viftade. Hon ville väl åka.

Unghästen skenade.
<img>AGUSTS FAR 96 ÅR...</img>

<img>AGUSTS MOR 90 ÅR</img>


Inom ett par sekunder voro vi slungade av
dyngåket. Hästen fortsatte och ekipaget försvann vid en
vägkrök.

När vi känt efter att armar och ben voro i behåll
och Agust torkat blodet av näsan — ty den var alltid
i vägen — började vi springa efter vår bortlupna
egendom.

Det dröjde inte länge förrän vi hunno i fatt några
ålar som vredo sig i vägsanden. Vi fortsatte. Snart
stötte vi på ännu mera ål som ormade sig fram i det
morgondaggiga gräset vid vägkanterna.

Det blev alltmera ål och snart hittade vi ett hjul.
strax därpå ett annat och nu massor av ål som sökte
sig fram i dikena. Strax innan vi kommo till Räveberg
låg resten av åket utom skacklorna och först vid
Hässelås funno vi hästen betande på dikeskanten. Han
började bråka, men Agust fick tag i tömmen och vi
anträdde återtåget.

Vi samlade ihop så mycket ål vi kunde i en av de
tomsäckar vi suttit på, men mycket fingo vi ej. Ålarna
hade gett sig till skogs. Bördan blev lätt, men stegen
tunga.

Vad är att säga mera? När Agusts far kom hem
blev det en förfärlig uppgörelse dem emellan, ty pojken
var nästan lika stark som gubben. Vi tre andra
medbrottslingar undgingo alla efterräkningar.

Men ännu är sjödjupet outforskat och näcken i
frihet, vilket jag vid mognare år funnit riktigast.

Det är alltid bäst som sker.

När jag sist var hemma träffade jag Agusts far,
som nu är nittiosex år gammal. Modern dog för några
år sedan vid omkring nittio års ålder. Jag påminde
honom om vår ålresa.

— Ja, I va ena redia rackarelua,<footnote>lua = pojkar.</footnote> men Agust va la
värst ändå. Men han stille ha hatt mer stryk den
gången, ja ankar<footnote>ankar = ångrar.</footnote> på’at än.

Av dessa fyra »rackarelua» är jag den ende
kvarlevande. Frid över de andras minne!

<img></img>


</chapter>

<chapter name="Innehåll">
<h2>INNEHÅLL.</h2>
<table o>
<td>En husar <td r>5

<td>Dykarliv <td r>24

<td>Älgjakt <td r>28

<td>På en herrgård <td r>35

<td>Sockerängeln <td r>37

<td>En konstdoktor <td r>41

<td>Rävungen <td r>43

<td>Ostvart <td r>50

<td>Box <td r>53

<td>Jägare <td r>57

<td>Dryaden <td r>60

<td>Smålandsmystik <td r>63

<td>Shakespeare <td r>82

<td>Påsk <td r>85

<td>Sälstudium <td r>88

<td>Podager <td r>90

<td>Ett besök på Harön <td r>93

<td>Kanot <td r>108

<td>En vårjakt <td r>112

<td>Bland revolutionärer <td r>115

<td>Julhistoria <td r>128

<td>Erfarenheter från havet <td r>132

<td>Järnvägen och jag <td r>137

<td>Knapparna <td r>155

<td>Könskampen <td r>159

<td>En utebliven bankett <td r>161

<td>Enfin seul! <td r>163

<td>Medesin <td r>168

<td>Avlyssnat i mässen <td r>172
</table>
<table o>
<td>En resa i Lappland <td r>174

<td>Med anledning av helgen<td r>187

<td>Stockholmare på sommarnöje <td r>189

<td>Herr Sjölins återkomst <td r>193

<td>Jakob och Rosa <td r>198

<td>Barndomsminnen <td r>200
</table>
</chapter>
