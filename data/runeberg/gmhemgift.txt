

<h2>GUY DE MAUPASSANT</h2>

<h1><big><big>HEMGIFTEN</big></big></h1>

<h2>OCH ANDRA NOVELLER</h2>

<img></img>

<table o>
<td c>=============================================================<br>STOCKHOLM 1910<tab>•<tab>HOLMQUISTS BOKTRYCKERIS FÖRLAG.
</table>

<table o>
<td c><small>STOCKHOLM 1910</small><br><small>LINKOLN BLOMS BOKTRYCKERI A. B.</small>
</small>


<chapter name="Hemgiften">

<h1>HEMGIFTEN</h1>

<big><big>D</big></big>et var ingen, som blef förvånad öfver Simon
Lebruments giftermål med fröken Jeanne Cordier.
Lebrument hade just köpt advokaten Papillons
klientel, följaktligen måste han skaffa pengar
att betala den med, och fröken Jeanne Cordier
representerade en summa af trehundratusen francs i
kontanter och obligationer, ställda på innehafvaren.

Advokaten Lebrument var icke blott en vacker karl,
det hvilade också något flott öfver honom, en litet
notarieaktig flotthet, en litet provinsaktig flotthet, men i alla
fall — flott var han, och det är någonting ytterst
sällsynt i Boutigny-le-Rebours.

Fröken Cordier var i besittning af både behag och
friskhet, ett något tafatt behag och en något dufven
friskhet, men som helhet betraktad kunde hon likväl sägas
vara en vacker och intagande flicka, som nog förtjänade,
att man lade märke till henne.

Bröllopet satte hela Boutigny på den andra ändan.

Det blef högeligen beundradt, och de nygifta
föredrogo att genast dölja sin lycka i sitt blifvande hem och
ersätta bröllopsresan med en helt vanlig liten resa till
Paris, hvilken skulle äga rum efter några dagars ensamhet.

Det blef härliga dagar, ty Lebrument hade vetat att
omgifva sina första närmanden till sin unga hustru med
en sällsynt takt och finkänslighet. Han hade tagit till
sitt valspråk: »Den, som kör med stutar, kommer också
fram.» Han förstod att på samma gång vara tålig och
beredd att handla. Hans seger blef snabb och
fullständig.

<img></img>

Då fyra dagar hade gått, tillbad fru Lebrument sin
man. Hon kunde icke längre undvara honom; hela
dagen måste han vara i hennes närhet, för att
hon skulle få smeka honom, kyssa honom,
klappa hans händer och draga honom i skägget
och i näsan. Hon satte sig på hans knä, fattade
tag i hans båda öron och sade: »Öppna munnen 
och igen med ögonen». Han öppnade
lydigt munnen, slöt igen ögonen till hälften och
fick en lång och kärleksfull kyss, som kom
honom att rysa i hela kroppen. Och han å
sin sida hade icke smekningar nog, icke läppar
nog, icke händer nog, icke nog i hela sig
själf att tillbedja sin hustru från morgon till kväll och
från kväll till morgon.

***

Då den första veckan hade gått, sade han till sin
unga ledsagerska genom lifvet:

»Om du har lust, så föreslår jag, att vi resa till
Paris nästa tisdag. Vi skola göra alldeles som ett par
älskande, som icke äro gifta, gå på restauranter, på
teatern, på varietéer, öfverallt, öfverallt.»

Hon hoppade högt upp i luften af glädje.

»Ack ja! Ack ja! Låtom oss komma i väg så fort
som möjligt.»

Han tilläde:

»Men för att vi icke skola glömma det, så säg å
din far, att han lagar, att han har din hemgift i ordning
så kan jag själf taga med mig den och på samma gång
betala advokat Papillon.»

Hon svarade:

»Jag skall nog komma ihåg att säga honom det i
morgon bittida.»

Och han tog henne i sina armar för att åter börja
den älskogslek, som under de svunna åtta dagarna hade
uppfyllt henne så helt och hållet.

Följande tisdag följde svärfar och svärmor sin dotter
och svärson till bangården för att säga de unga tu ett
sista farväl, innan de afreste till hufvudstaden.

Svärfadern sade:

»Jag försäkrar er, att det är mycket oförsiktigt att
gå med så mycket penningar i sin plånbok.»

Men den unge sakföraren log.

»Oroa er icke för den saken, svärfar, det är jag van
vid. Ni kan nog förstå att i min ställning händer det
ofta, att jag får bära ända till en million på mig. På
det sättet undgå vi åtminstone en hel mängd
formaliteter och dröjsmål. Ni behöfver visst icke oroa er.»

Konduktören ropade:

»Resande till Paris behagade stiga in!»

De kommo hufvudstupa in i en kupé, där det satt
två gamla damer.

Lebrument hviskade till sin hustru:

»Det var förargligt, nu kan jag icke röka.»

Hon svarade helt sakta:

»Ja, jag tycker också, att det är mycket förargligt,
men icke på grund af din cigarr.»
Tåget blåste och satte sig i gång. Under resan, som
drog en timma, yttrade de ingenting vidare till
hvarandra, ty de båda gamla sofvo icke.

Så fort de kommit ut från Saint-Lazare-bangården,
sade Lebrument till sin hustru:

»Tycker du icke, min skatt, att vi först skulle bege
oss ned på boulevarden och spisa frukost? Så kunna vi
senare komma helt lugnt tillbaka för att hämta kofferten
och låta bära den till ett hotell.»

Hon samtyckte genast:

»Ja, låtom oss gå bort till en restaurant och spisa
frukost. Är det långt?»

Han svarade:

»Ja, icke så alldeles i närheten, men vi taga väl
omnibusen.»

Hon blef förvånad:

»Hvarför skola vi då icke hellre taga en droska?»

Han började leende att gräla på henne:

»Är det på det viset, du visar din sparsamhet? En
droska för fem minuters väg, sex sous i minuten, det
generar dig minsann icke.»

»Det är sant,» sade hon en smula häpen.

En stor omnibus körde förbi, dragen af tre hästar i
rad. Lebrument ropade:

»Konduktör! Hej, konduktör!»

Den tunga vagnen stannade. Den unge advokaten
sköt fram sin hustru och sade helt hastigt till henne:

»Sätt dig inne vagnen, jag sätter mig ofvanpå, så
att jag åtminstone får röka en cigarrett före frukosten.»

Hon fick icke tid att svara, konduktören, som hade
fattat henne i armen för att hjälpa henne upp för
trappsteget, skuffade henne in i vagnen, där hon helt förvirrad
föll ned på sätet, medan hon genom bakfönstret såg sin
mans fötter klättra upp för stegen och försvinna.

Hon blef sittande utan att kunna röra sig mellan en
tjock herre, som luktade tobak, och en gammal fru, som
luktade hund.

Alla de öfriga passagerarna, som sutto i två stumma
rader — en kryddkramhandlarpojke, en arbeterska, en
infanterisergeant, en herre med guldbågsglasögon och hög
sidenhatt, hvars väldiga brätten voro böjda i form af en
takränna, två damer, som sutto med en öfverlägsen och
viktig min, som tycktes säga: »Vi sitta visserligen här,
men vi höra hemma på helt andra ställen», två nunnor,
en barhufvad jungfru och en likbärare — liknade en vald
samling karrikatyrer, ett museum af groteska masker, en
samling parodier på människoansikten, två rader af de
komiska dockor, som på marknader användas som mål
vid bollkastning.

Vagnens skakningar kommo deras hufvuden att nicka
och huden på deras kinder att dallra; bullret af hjulen
gjorde dem slöa och kom dem att se sömniga och
idiotiska ut.

Den unga frun satt fortfarande lika orörlig.

»Hvarför satte han sig icke här inne hos mig?» sade
hon för sig själf. En obestämd sorgsenhet bemäktigade
sig henne: »Han hade då verkligen kunnat undvara den
där cigaretten.»

Nunnorna gåfvo tecken, att man skulle stanna, och
så gingo de ut den ena efter den andra, i det att de
utbredde en fadd lukt af gamla klädningar.

Vagnen satte sig åter i rörelse och stannade ånyo.
En köksa steg upp, röd och andfådd. Hon satte sig och
tog sin stora korg med de inköpta varorna i på knäet.
En stark lukt af diskvatten fyllde plötsligt omnibusen.

»Det är längre, än jag trodde», tänkte Jeanne.

Likbäraren gick ut och blef aflöst af en kusk, som
luktade stall. Den barhufvade kvinnan aflöstes af ett
stadsbud, hvars fötter utsände lukten af svett.

Advokatfrun kände sig obehaglig till mods, hon fick
kväljningar och var nära att gråta utan att veta hvarför.

Andra passagerare stego ut och andra in. Omnibusen 
körde fortfarande vidare genom oändliga gator, höll
vid hållplatserna och körde vidare.
»Hvad det är långt!» sade Jeanne för sig själf.
»Bara han icke glömmer att stiga af! Eller har han
somnat! Han har nog anledning att vara trött efter de
sista dagarna.»

Småningom försvunno alla passagerarne. Hon blef
ensam, alldeles ensam. Konduktören ropade:

»Vaugirard!»

Då hon icke rörde sig, upprepade han:

»Vaugirard!»

Hon såg på honom och förstod, att det måtte vara
menadt åt henne, eftersom det icke fanns några flera i
vagnen. För tredje gången ropade mannen:

»Vaugirard!»

Då frågade hon:

»Hvar äro vi?»

Han svarade i snäsig ton:

»Vi äro i Vaugirard, för tusan. Nu har jag sagt
det minst tjugu gånger.»

»Är det långt från boulevarden?» sade hon.

»Hvilken boulevard?»

»Boulevard des Italiens, naturligtvis.»

»Ja, den äro vi förbi för länge sedan.«

»Ah — skulle ni vilja vara god och säga detta till
min man?»

»Er man? Hvar är han?»

»Ofvanpå.»

»Ofvanpå. Det har icke varit någon ofvanpå på
länge.»

Hon gjorde en åtbörd af förskräckelse.

»Hvad för något? Det är icke möjligt. Han steg upp
på samma gång som jag. Se efter, han måste vara där!»

Konduktören blef grof.

»Hör nu, lilla ni, nu är det pratadt nog om den här
saken; mister man en karl, står en tio åter. Är han
borta, så är han borta. Ni finner nog en annan, det
finns nog af dem på gatan.»

Tårarna stego henne i ögonen.
»Ni misstar er, jag försäkrar er, att ni misstar er.
Han hade en tjock portfölj under armen.»

Konduktören började skratta:

»En tjock portfölj. Ja, det minns jag verkligen,
han steg af vid Madeleine-kyrkan. Men det är detsamma,
smitit ifrån er, det har han, ha, ha, ha!» — —

Vagnen hade stannat. Hon steg ur och kastade
ovillkorligen en blick ofvanpå omnibusen; taket var
alldeles tomt.

***

Hon började gråta helt högt utan att tänka på, att
det var någon, som hörde eller såg på henne.

»Hvad skall blifva af mig? Hvad skall blifva af
mig?» ropade hon förtviflad.

Inspektören vid omnibusstationen närmade sig:

»Hvad är det, som står på?»

Konduktören svarade flinande:

»Det är ett fruntimmer, hvars man har smitit ifrån
henne på vägen.»

Den andra svarade:

»Ja, det angår icke oss. Sköt ni er plikt.»

Han vände sig om och gick in i väntsalen.

Hon började gå rätt fram, alltför förvirrad och
öfverväldigad för att riktigt kunna fatta, hvad som händt
henne. Hvart skulle hon gå? Hvad skulle hon göra?
Hvart hade han tagit vägen? Hur kunde en sådan
distraktion, en sådan glömska, ett sådant misstag vara möjligt?

Hon hade jämnt två francs på sig. Hvart skulle
hon vända sig? Plötsligt kom hon att tänka på sin
kusin Barral, som var underdirektör i marinministeriet.

Hon hade tillräckligt på sig för att kunna taga en
droska, och hon lät köra sig till honom. Hon mötte
honom ett stycke från hans port, han var på väg till
ministeriet. Liksom Lebrument hade han en tjock
portfölj under armen.

Hon for ut ur vagnen.
»Henry!» ropade hon.

Han stannade förvånad.

»Jeanne<sp> ...</sp> du här<sp> ...</sp> och ensam?<sp> ...</sp> Hvad betyder
detta? Hvar kommer du ifrån?»

Hon stammade, med ögonen fulla af tårar:

»Min man försvann för en stund sedan.»

»Försvann, hvar?»

»Ofvanpå en omnibus.»

»På en omnibus?<sp> ...</sp> Huru<sp> ...</sp>?»

Hon berättade honom gråtande, hvad som händt.

Han hörde på henne och funderade ett ögonblick.

»Var han alldeles lugn i morgse?» frågade han.

»Ja, det var han.»

»Godt. Hade han mycket penningar på sig?»

»Han hade hela min hemgift.»

»Din hemgift? Hel och hållen?»

»Ja, alltsammans<sp> ...</sp> han skulle upp fram på dagen
för att betala den där advokaten, som afstått sina
klienter åt honom.»

»Nåväl, min kusin, det gör mig ondt att säga dig,
men just nu torde din man vara på väg till Belgien.»

Hon förstod honom icke genast.

»Min man<sp> ...</sp> menar du, att<sp> ...</sp>?»

»Jag menar, att din man försvunnit med ditt<sp> ...</sp>
ditt kapital<sp> ...</sp> det är solklart.»

Hon stannade och kippade efter andan:

»Men då<sp> ...</sp> då är han<sp> ...</sp> då är han ju en skurk!»

Hon kände, att det svindlade för henne, lät sig falla
mot sin kusins väst och började snyfta.

Då de förbigående stannade för att se på henne,
drog han henne sakta in i porten till sitt hus, lade
sakta armen kring hennes lif och fick henne uppför
trappan. Då hans jungfru förvånad öppnade dörren för
honom, befallde han:

»Sophie, spring till restauranten midt öfver och
hämta frukost för två. Jag går icke till ministeriet i dag.»

*
</chapter>

<chapter name="Sängen N:r 29">
<h1>SÄNGEN N:R 29</h1>

<big><big>N</big></big>är kapten Epivent gick nedför gatan, vände alla
kvinnor sig om efter honom. Han var också
typen för en flott husarofficer. Därför ställde
han sig också alltid fram till beskådande, 
bröstade sig öfverlägset och var mycket noga med
att hans ben, hans figur och hans mustascher skulle
komma till sin rätt. Det var också något värdt att
visa, både mustascher, figur och ben. Det första var
blondt af samma färg som en mogen rågåker, mycket tjockt
och skuggade militäriskt, men fint och elegant snodt
öfver läppen och böjde sig därefter ned på båda sidor om
munnen i två svängningar, som voro någonting af det
käckaste, man kunde tänka sig. Hans figur var smärt,
som om han gick med korsett, och öfver den smala
midjan vidgade sig bröstet ut i svällande mandomskraft.
Hans ben voro beundransvärda, äkta dansör- och
gymnastben, hvilkas fasta muskler helt tydligt aftecknade
hvarje rörelse under de åtsittande trånga benkläderna.

Han gick med sträckta knän, fotterna utåt och
armarne i båge med en smula gungande gång, som är
egendomlig för alla ryttare, en gång, som ypperligt
framhäfver benens och öfverkroppens linjer och som till en
uniform blir alltbesegrande, men simpel till en
diplomatfrack.

Liksom så många officerare tog kapten Epivent sig rakt
ingenting ut såsom civil. Så fort han uppträdde i grå
eller svarta kläder, liknade han en söndagsklädd 
bodknodd. Men i uniform var han oemotståndlig. Han
hade för öfrigt också ett vackert ansikte, en smal, böjd
näsa, blå ögon och slät panna. Tyvärr var han skallig,
utan att han någonsin kunnat begripa, hvarför hans hår
fallit af. Han tröstade sig med, att en flott mustasch
och en litet skallig hjässa passa mycket bra
tillsammans.

Han föraktade hela mänskligheten i allmänhet, men
det fanns många grader i hans förakt.

Först och främst existerade alla civila alls icke för
honom. Han såg på dem på samma sätt, som man ser
på djur, utan att skänka dem större uppmärksamhet, än
man i regel låter komma sparfvar och höns till del.
Blott officerare räknades här i världen, men han hade
icke samma aktning för alla officerare. Öfverhufvud
taget respekterade han blott dem, som togo sig bra ut,
ett ståtligt yttre måste vara en militärs första och
väsentliga plikt. En soldat måste vara en hurtig karl af
bara tusan, en käck gynnare, skapad för krig och kärlek,
en man med solida nerver, stark skäggväxt och starka
händer, ingenting annat. Han delade den franska
arméns generaler i åtskilliga klasser, i förhållande till deras
växt, deras hållning och skäggprocenten i deras ansikte.
Bourbaki stod för honom såsom samtidens störste
krigare.

Han log hånfullt åt de korta och tjocka
infanteriofficerarna, som blifva andfådda af att marschera, men i
synnerhet hyste han en oöfvervinnelig, till motvilja
gränsande antipati för »kräken från polytekniska institutet»,
som han kallade dem. De små magra, tafatta, oviga och
glasögonförsedda männen voro efter hans åsikt lika litet
skapade att bära en uniform som en kanin till att läsa
en mässa. Det var honom en gåta, att i armén tåltes
sådana missfoster, som trampa omkring likt krabbor på
sina tunna ben, icke dricka, icke ha ordentlig aptit och
tyckas föredraga ekvationer framför vackra flickor.

Kapten Epivent hade alltid lyckan med sig hos det
täcka könet och inhöstade den ena segern efter den
andra.

Hvar gång, han spisade kväll tillsammans med ett
fruntimmer, betraktade han det såsom gifvet, att de
måste sluta natten på samma hufvudkudde, och om
oöfvervinneliga svårigheter hindrade honom från att nå
det tänkta resultatet samma kväll, var han alltid säker
på, att det skulle gå efter regeln »fortsättningen följer i
morgon». Kamraterna tyckte icke om att sammanföra
honom med sina älskarinnor, och de köpmän, som hade
en vacker hustru sittande vid kassan, kände honom,
fruktade honom och närde ett blindt hat till honom.

När han gick förbi, växlade den vackra kassörskan
ovillkorligen en blick med honom genom butikfönstret,
en af dessa blickar, som säga mera än de ömmaste ord,
och som innebära en kallelse eller ett svar, en önskan
eller en bekännelse. Och varnad af sin instinkt, vände
mannen sig gärna om och kastade en ursinnig blick
efter officerens stolta och raka silhuett. När kaptenen
så, leende och belåten med den verkan, han frambragt,
passerat förbi, förklarade mannen, medan han tilldelade
de föremål, som lågo framför honom på disken, några
ilskna knuffar:

»Se, hur han spankulerar i väg, alldeles som en
kalkontupp! När skall man väl få nog af att ge alla dessa
militära dagdrifvare, som släpa sitt järnkram rundt
gatorna, föda och kläder? Hvad mig angår, föredrager
jag vida en slaktare framför en soldat. Om han har
blod på sitt förkläde, så är det dock bara blod af djur; han
gör då åtminstone nytta, och hans knif är icke afsedd
att slakta människor med. Jag förstår icke, att man
finner sig i att se dessa officiella mördare traska
omkring på allmän väg med sina dödsverktyg. De äro
nödvändiga, det vet jag mycket väl, men de borde
åtminstone hållas dolda, i stället för att klädas ut som
till maskerad med röda byxor och blå tröjor. Bödeln,
för tusan, han går väl icke klädd i generalsuniform?»

Utan att svara ryckte hustrun omärkligt på axlarna,
och mannen, som gissade sig till rörelsen utan att se
den, skrek:

»Att någon gitter taga ett steg för att se på sådana
gynnare.»

Kapten Epivents anseende som kvinnoröfvare var
för öfrigt grundfast i hela franska armén.

År 1868 kom hans regemente, det 102:a
husarregementet, att ligga i garnison i Rouen.

Han blef snart känd af hela staden. Hvarje
eftermiddag vid femtiden infann han sig i teaterkaféet och
drack sin absint efter att först ha gjort ett slag ned för
promenaden för att visa sina ben, sin figur och sina
mustascher.

Rouens handlande plägade också gärna spatsera på
samma tid; de gingo med händerna på ryggen, ifrigt
upptagna af sina affärer och afhandlade med hög röst
kursernas stigande och fallande; likväl kunde de icke
underlåta att kasta en blick på honom och mumla:

»Det var en satans flott karl.»

Eller när de kände honom:

»Där ha vi kapten Epivent, tusan till karl, i alla
fall, eller hur?»

När kvinnorna mötte honom, gjorde de en liten lustig
rörelse med hufvudet, som om en blyg skälfning for
igenom dem, som om de kände sig motståndslösa eller
afklädda i hans närvaro. De slogo ned ögonen, medan
skuggan af ett leende lekte på deras läppar, och
önskade att han ville se på dem och finna dem bedårande.
När han gick tillsammans med en kamrat, underlät
kamraten aldrig, hvar gång samma manöver upprepades,
att svartsjukt och missundsamt mumla:

»Den åsnan Epivent har då alltid tur med sig!»

Bland stadens lätta flickor rådde en riktig
täflingskamp, om hvem som kunde locka honom med sig.
Klockan fem, när officerarna plägade infinna sig,
uppställde de sig alla två och två framför kaféet och släpade sina
kjolar från ena ändan af promenaden till den andra,
medan löjtnanter, kaptener och majorer, likaledes parvis,
läto sina sablar skramla fram och tillbaka öfver
trottoaren, innan de gingo in i kaféet.

***

En kväll lät den sköna Irma, som, efter hvad som
sades, var den rike fabriksägarens Templier-Papon
älskarinna, sin vagn hålla utanför teaterkaféet och låtsades, som
om hon gick in till bokhandlaren Poulard för att köpa
papper eller beställa visitkort blott för att komma förbi
officerarnas bord och tillkasta kapten Epivent en blick,
som helt tydligt sade: »När helst ni vill», att öfverste
Prune, som njöt den gröna drycken tillsammans med sin
öfverstlöjtnant, icke kunde underlåta att brumma:

»Den fördömde karlen! Har han icke lyckan med
sig, så säg!»

Öfverstens ord flögo vidare; och kapten Epivent,
som förstod att uppskatta detta öfverordnade erkännande,
vandrade dagen därpå i full uniform flera gånger förbi
den skönas fönster.

Hon såg honom, visade sig och log.

Samma kväll var han hennes älskare.

De dolde ingenting, visade sig tillsammans och lagade
att ömsesidigt kompromettera hvarandra, båda lika stolta
öfver en sådan förbindelse.

I hela staden talades snart icke om någonting
annat än om kaptenen och den vackra Irmas kärlekshistoria.
Den enda, som icke anade det minsta, var Templier-Papon.

Kapten Epivent strålade af triumf, hvarje ögonblick
insköt han:

»Irma har berättat mig<sp> ...</sp> Irma sade till mig i
natt, i går<sp> ...</sp> då jag spisade middag tillsammans med
Irma<sp> ...</sp>»

Öfver ett helt år prålade och skröt han i Ruoen öfver
detta förhållande liksom med en fana, som blifvit tagen
från fienden. Han kände sig större genom denna sin
eröfring, afundad och mera säker på sin framtid, mera
säker om det riddarkors, han så brinnande önskade sig,
ty allas ögon vore häftade på honom, och det är
tillräckligt att utgöra föremål för många blickar för att
icke blifva glömd.

***

Men så hände sig, att kriget bröt ut; kaptenens
regemente var ett af de första, som sändes mot gränsen.
Afskedet var uppslitande. Det varade en hel natt.

Det var vändt upp och ned på rummet som efter
ett slag, sabel, benkläder, kepi och dolma lågo kastade
tvärs öfver en stol, på mattan flöto klädningar, kjolar
och silkesstrumpor om hvarandra med olika
uniformspersedlar. Med upplöst hår och utom sig af förtviflan
hängde Irma sig kring officerens hals, hon tryckte honom
krampaktigt intill sig, därpå släppte hon honom, kastade
sig på golfvet, rullade sig omkring, välte möblerna, slet
fransarna från länstolarna och bet i stolsbenen, medan
kaptenen, djupt rörd, men utan att veta, hur han skulle
bära sig åt för att trösta henne, upprepade:

»Irma, lilla Irma, det är ingenting att göra åt
saken. Det är nödvändigt.»

Då och då aftorkade han med spetsen af fingret en
tår, som banade sig väg från hans ögon.

Vid daggryningen skildes de åt. Hon följde i
vagn sin älskare ända fram till sista provianteringsplatsen, 
och i afskedets ögonblick kysste hon honom nästan
inför hela regementet. Detta blef till och med befunnet
mycket riktigt, värdigt och rörande, och kamraterna
tryckte kaptenens hand och sade till honom:

»Din lyckliga åsna, hon hade likväl hjärta, den
lilla.»

De sågo rent af fosterlandskärleken lysa fram genom
hennes uppförande.

***

Regementet kom att genomgå mycket under
fälttåget. Kaptenen visade sig som en hjälte och fick
omsider sitt riddarkors. Då kriget var slutadt, blef han åter
förlagd i garnison i Rouen.

Så fort han kom tillbaka, frågade han efter Irma,
men ingen kunde lämna säkra upplysningar om henne.

Några sade, att hon hade fört ett lustigt lif
tillsammans med den preussiska generalstaben; andra, att hon
hade dragit sig tillbaka till några släktingar, smärre
jordbrukare i trakten af Yvetot.

Han sände till och med sin ordonnans bort till
rådhuset för att undersöka dödsprotokollen; men hans
älskarinnas namn stod icke bland dem. Förlusten af henne
vållade honom verklig sorg, och han tvekade icke att
visa den. Han skref sin olycka på fiendens räkning,
menade, att preussarna, som hade besatt staden, buro
skulden till den unga kvinnans försvinnande och
förklarade:

»Vänta bara till nästa krig, så skola de få betaldt,
de slynglarna!»

***

En morgon, då han vid frukostdags trädde i in
officersmässen, räckte ett gammalt blusklädt stadsbud
med vaxdukskaschett honom ett bref. Han slet upp det
och läste:

<tab>»Min egen älskade!

Jag ligger på sjukhuset och är mycket, mycket sjuk.
Vill du icke komma och besöka mig? Det skulle
bereda mig en sådan glädje!

<tab><tab><tab><i>Irma.</i>»

Kaptenen blef blek, och gripen af medlidande,
utbrast han:

»F—n i det, stackars flicka! Jag skall gå dit, så
fort jag spisat frukost.»

Och under hela frukosten berättade han till höger
och vänster, att Irma låg på sjukhuset, och att han, vid
den onde, nog skulle få ut henne. Det var ånyo de
preussiska djäflarnas skull. Hon hade naturligtvis stått
alldeles ensam utan ett öre och varit nära däran att dö
af svält, ty de hade säkert plundrat henne på alla
hennes penningar.»

»Ah, de gemena uslingarna!»

Alla officerarna blefvo helt rörda att höra honom.

Så fort han vikit ihop sin servet och lagt den i
ringen, steg han upp, tog sin sabel från klädhängaren, sköt
fram bröstet för att göra sig mager och få gehänget
häktadt kring lifvet, och skyndade sig bort med brådskande
steg för att begifva sig till kommunens sjukhus.

Han hade väntat att genast få tillträde, men det gick
icke så lätt för sig, man nekade honom bestämdt 
tillåtelse att komma in, och han måste vända sig till själfva
öfversten och förklara honom saken, hvarefter han fick
ett par rader med sig till direktören.

Efter att en stund ha låtit den vackra kaptenen stå
och vänta i sitt förmak, tog direktören slutligen emot
honom, utfärdade den begärda tillåtelsen och
öfverlämnade den åt honom med en kall och ogillande hälsning.

Så fort han kommit inom dörren till denna
eländets, lidandets och dödens tillflyktsort, kände han sig
oangenämt berörd. En sjuksköterska visade honom vägen.

Han gick, för att icke göra buller, på tåspetsarna
genom långa rader korridorer, som voro genomträngda af
en kvalmig lukt af mögel, sjukdom och medicin. Då
och då hördes ett mummel af röster, det enda ljud, som
störde sjukhusets stora tystnad.

Då och då kunde kaptenen genom en öppen dörr se
in i en sofsal, där det stod en rad sängar, under hvilkas
lakan kropparnas form tydligen aftecknade sig. Här och
där sutto konvalescenter på en stol vid ändan af sin
säng, de voro klädda i en uniform af grått lärft och hade
en hvit mössa på hufvudet.

Plötsligt stannade hans förare framför en af de salar,
som voro fulla med sjuka. På dörren stod med stora
bokstäfver: »Syfilis». En rysning skakade kaptenen, och
han kände, att han blef röd. En sjuksköterska stod
framför ett litet träbord alldeles vid ingången och höll på
att laga i ordning medicin.

»Jag skall visa er dit», sade hon, »det är sängen
n:r 29.»

Hon gick före officeren.

Så pekade hon på en säng:

»Där är det.»

Ingenting annat var att se än en upphöjning under
täcket, hufvudet var doldt under lakanet.

Öfverallt reste sig ansikten upp från sängarna, bleka
och förvånade ansikten, som alla voro riktade mot
kaptenens uniform, kvinnoansikten, gamla och unga kvinnor,
som alla tycktes vara lika fula och simpla i den
reglementerade osköna nattröjan.

Kaptenen, som blifvit alldeles förvirrad, stod med
sin mössa i ena handen och höll sabeln i den andra.

»Irma», mumlade han.

Det blef rörelse i sängen, och hans älskarinnas 
ansikte dök fram, så förändradt, så utslitet och så magert,
att han nästan icke kände igen henne.

Hon kippade efter andan, halfkväfd af rörelse, och
sade:

»Albert!<sp> ...</sp> Albert!<sp> ...</sp> Är det du<sp> ...</sp> Ah!<sp> ...</sp> Det
var snällt!<sp> ...</sp> Det var snällt!<sp> ...</sp>»

Och tårarna strömmade ur hennes ögon.

Sjuksköterskan satte fram en stol:

»Var god och tag plats.»

Han satte sig och stirrade på det bleka och
eländiga ansikte, som tillhörde samma kvinna, som han
lämnat så vacker och frisk.

Han frågade:

»Hvad fattas dig?»

Hon svarade gråtande:

»Det har du väl sett, det står ju på dörren.»

Hon dolde sina ögon under kanten af lakanet.

Han kände sig ytterst skamsen och förlägen.

»Men hvar har du fått det ifrån, stackars flicka?»

Hon hviskade:

»Det är de där banditernas till preussare fel, de
togo mig nästan med våld och förstörde mig helt och
hållet.»

Han fann ingenting mer att säga. Han satt och
såg på henne och vände mössan mellån sina knän.

De andra sjuka stirrade oafbrutet på honom, och han
tyckte sig märka en stank af förruttnelse, förpestade
kroppar och skändlighet, som fyllde hela denna sal, som
var full med kvinnor, alla angripna af den hemska och
vedervärdiga sjukdomen.

Hon mumlade:

»Jag tror icke, att jag går igenom det. Läkaren har
sagt, att det är mycket allvarsamt.»

Så fick hon syn på korset på officerens bröst och
utbrast:

»Ah, du har blifvit dekorerad. Hvad jag är glad
för det! Ah, om jag kunde kyssa dig!»

En skälfning af fruktan och vämjelse löpte utefter
kaptenens rygg vid tanken på denna kyss.

Han hade stor lust att gå sin väg, att komma ut
i fria luften för att slippa se mera på henne. Han blef
likväl sittande utan att veta, hur han skulle bära sig
åt med att resa sig upp och säga farväl till henne. Han
framstammade:

»Har du icke gjort något för att komma dig?»

En blixt sköt fram ur Irmas ögon:

»Nej, jag har velat hämnas mig, om jag så skulle ha
gått under på kuppen! Och jag har också förstört dem
alla, alla, så många jag kunde komma öfver. Så länge
de voro i Rouen, gjorde	jag ingenting för att bli frisk.»

Han förklarade i förlägen ton, hvari lyste fram en
smula nöje:

»Hvad det angår, så handlade du rätt.»

Hon blef efter hand upplifvad och fick röda fläckar
på kinderna.

»Ja, du kan tro, att flera än en har uppgifvit andan,
tack vare mig. Jag svär dig, att jag hämnats mig.»

Han sade återigen:

»Så mycket bättre.»

Därpå reste han sig:

»Nu måste jag lämna dig, klockan fyra skall jag
vara hos öfversten.»

Hon blef häftigt upprörd:

»Redan! Du går redan! Men du har ju nyss
kommit!<sp> ...</sp>»

Men han ville bort till hvad pris som helst och
sade:

»Du såg nog, att jag kom genast, men jag måste
absolut vara hos öfversten klockan fyra.»

Hon frågade:

»Är det fortfarande öfverste Prune?»

»Ja, det är fortfarande han. Han har blifvit sårad
två gånger.»

Hon frågade vidare:

»Och dina kamrater, är någon dödad af dem?»

»Ja, Saint Timon, Savagnat, Poli, Sapreval, Robert,
de Courson, Pasafil, Santal, Caravan och Poivrin äro
döda. Sahel har mistat ena armen och Courvoisin fått
ena benet krossadt; Pacquet har förlorat högra ögat.»

Hon lyssnade ifrigt.

Därpå framstammade hon plötsligt:

»Vill du kyssa mig? Vill du, innan du går din
väg? Sköterskan är icke här.»

Trots den afsky, som steg upp inom honom, tryckte
han sina läppar mot hennes blåbleka panna, medan hon
slog båda armarna kring honom och öfversållade det blå
klädet i hans dolman med vanvettiga, glödande kyssar.

Hon frågade åter:

»Du kommer igen? Icke sant, du kommer igen?
Lofva mig, att du skall komma.»

»Ja, det lofvar jag dig.»

»När då? Kan du om torsdag?»

»Ja, om torsdag.»

»Torsdag klockan två?»

»Ja, om torsdag klockan två.»

»Lofvar du mig det?»

»Det lofvar jag dig.»

»Farväl, du älskade.»

»Farväl.»

Och han gick sin väg helt förlägen under blickarna
från sofsalen; han böjde sin långa gestalt för att synas
mindre. Då han kom ut på gatan, drog han ett djupt
andedrag.

***

På kvällen frågade kamraterna honom:

»Nå, och Irma?»

Han svarade förlägen:

»Hon har lunginflammation, hon är mycket dålig.»

Men en liten löjtnant fick genom att se hans
förvirrade min korn på, att det låg något under. Han
skaffade sig underrättelser, och dagen därpå, då kaptenen
inträdde i officersmässen, mottogs han med en salva med
ekratt och hån. Ändtligen hade de fått tillfälle att
hämnas.

De hade ytterligare fått veta, att Irma hade fört
ett förskräckligt vildt lif tillsammans med hela den
preussiska generalstaben, att hon till häst hade farit hela
trakten rundt med en öfverste vid de blå husarerna och med
ännu många andra, och att hon i hela Rouen icke hade
gått under något annat namn än »Preussareflickan».

Under åtta dagars tid var kaptenen ett offer för hela
regementet. Med posten fick han sig tillskickade
förklarande anvisningar, recept, föreskrifter från specialister
och slutligen också läkemedel, hvilkas beskaffenhet stod
skrifven utanpå paketet.

Öfversten, som blifvit invigd i saken, förklarade i
sträng ton:

»Nå, det må jag då säga, var en förtjusande
bekantskap, kaptenen hade. Jag gratulerar honom till den.»

Då ett halft tjog dar gått, fick han ånyo ett bref
från Irma, hvari hon bad honom komma till henne. Han
ref ursinnig sönder det och svarade icke.

Åtta dagar senare skref hon igen, att hon var mycket
dålig och ville säga farväl till honom.

Han svarade icke.

Efter ytterligare några dagar fick han besök af
prästen, som var anställd vid sjukhuset.

Ogifta Irma Pavolin, som låg på sin dödsbädd,
bönföll honom att komma.

Han vågade icke neka att följa med prästen, utan
följde honom till sjukhuset med hjärtat svällande af et
hätskt groll, sårad fåfänga och kränkt stolthet.

Han tyckte icke, att hon var vidare förändrad och
trodde, att hon narrats för honom.

»Hvad vill du mig?» frågade han.

»Jag vill säga farväl åt dig. Det ser ut, som om
det vore nära slutet.»

Han trodde henne icke.

»Hör nu på en gång för alla, du gör mig till spott
och spe för hela regementet, och jag tål icke, att det
fortgår på detta sätt.»

Hon frågade:

»Hvad har jag väl kunnat göra dig för ondt?»

Han blef förargad öfver att icke ha något att svara.

»Inbilla dig bara inte, att jag tänker komma hit
för att göra mig till skottafla för alla människor!»

Hon såg på honom med sina slocknande ögon, hvari
vreden började glimma, och upprepade:

»Hvad har jag väl kunnat göra dig? Har jag
kanske icke alltid uppfört mig hyggligt mot dig? Om du
icke varit, hade jag fortfarande lefvat tillsammans med
Templier-Papon, och då skulle jag icke ha legat här nu.
Nej, ser du, om det är någon, som kan komma med
förebråelser till mig, så är det icke du.»

Han svarade med darrande röst:

»Jag gör dig inga förebråelser, men jag kan icke
fortsätta med att komma och hälsa på dig, när ditt
uppförande med preussarna utgjort en skandal för hela staden.»

Hon satte sig i en fart upp i sängen:

»Mitt uppförande med preussarna? Men jag har ju
sagt dig, att det var de, som togo mig, och jag har sagt
dig, att om jag icke gjort något för att komma mig, så
är det därför, att jag ville förstöra dem allesammans. Om
jag hade velat bli frisk, så hade det väl utan svårighet
gått för sig! Men jag ville döda dem, och jag har också
dödat åtskilliga af dem!»

Han hade rest sig upp:
»I alla händelser är det skamligt,» sade han.

Hon var nära att kväfvas, men fortsatte:

»Hvad är det, som är det skamliga i, att jag låter
mig själf dö för att göra slut på dem? Så talade du
minsann inte, när du kom och hälsade på mig på Rue
Jeanne d’Arc! Fy, det är skamligt! Du har minsann
icke uträttat så mycket med ditt riddarkors! Det har
jag gjort mig mycket mera förtjänt af än du, ty jag har
dödat flera af preussarna än du!»

Han kunde icke finna ord att svara henne, han
skakade af harm.

»Ah! Tig<sp> ...</sp> tig<sp> ...</sp> hör du<sp> ...</sp> ty sådana saker<sp> ...</sp>
ser du<sp> ...</sp> sådana saker<sp> ...</sp> dem tål jag icke<sp> ...</sp> att man
rör vid<sp> ...</sp>»

Men hon hörde nästan icke på, hvad han sade:

»Och sedan skall det heta, att ni gjort preussarna
något! Skulle allt detta ha skett, om ni hindrat dem
från att komma till Rouen, skulle det? Det var ni, som
skulle ha hejdat dem, hör du. Och jag har gjort dem
mycket mera skada än du, ja mycket, eftersom jag nu
skall till att dö, medan du bara kråmar dig för att göra
kvinnorna tokiga efter dig<sp> ...</sp>»

Ett hufvud hade stuckit upp ur hvar säng, och allas
ögon voro riktade mot den uniformsklädde mannen, som
icke kunde finna någonting annat att säga än:

»Tig då<sp> ...</sp>men så tig då<sp> ...</sp> tig<sp> ...</sp>»

Men hon teg icke. Hon skrek:

»Ja visst, du är minsann en fin herre, det är du.
Jag känner dig, må du tro. Och jag säger dig, att jag
har uträttat mycket mera än du, jag ensam har dödat
flera än hela ditt regemente tillsammans<sp> ...</sp> gå du bara<sp> ...</sp>
din fega usling!»

Han hade gifvit tappt och gick, flydde, så fort hans
långa ben kunde bära honom, mellan de båda raderna
sängar, hvari de sjuka nyfiket rörde på sig. Och han
hörde Irmas stönande och pipande röst, som förföljde
honom:
»Flera än du, ja, jag har dödat flera än du, flera
än du<sp> ...</sp>»

Han tog, alldeles yr i hufvudet, trappan i fyra språng
och sprang hem och stängde in sig.

Dagen därpå fick han veta, att hon var död.

*

</chapter>
<chapter name="”Frodiga Lisa”">

<h1>”FRODIGA LISA”</h1>

<big><big>F</big></big>lera dagar å rad hade spillror af den upplösta
hären dragit genom staden. Det var icke längre
trupper, utan endast oordnade hopar. Männen hade
långa, ovårdade skägg och trasiga uniformer och
marscherade med slapp hållning, utan fana och
utan ledning. Alla föreföllo de öfverväldigade, ur stånd
att tänka en tanke eller fatta ett beslut, de gingo blott
af vana och föllo omkull af trötthet, så fort de stannade.
De flesta voro preskriberade, fredliga människor, som
dragit sig tillbaka, för att lefva på pengar och nu dignade
under gevärets tyngd; men där funnos också de små,
hurtiga mobilgardisterna, som hade lika lätt att bli rädda som
hänförda, alla äro lika färdiga till anfall som till flykt;
midt ibland dessa syntes några rödbyxor, lämningar af
en division, som blifvit sprängd i ett stort slag; svarta
artillerister gingo i samma led som alla dessa olika slags
fotsoldater, och då och då lyste fram en hjälm, som
tillhörde en tungfotad dragon, som blott med möda kunde
följa fotsoldaternas lättare marsch.

Med vissa mellanrum kommo friskare afdelningar
med hjälteaktiga beteckningar, såsom: »Nederlagets
hämnare» — »Grafvens borgare» — »Dödens eftersträfvare»
— genom gatorna; de sågo ut som banditer.

Deras chefer, f. d. klädes- eller spannmålshandlande,
talg- eller såphandlande, som förhållandena hade gjort
till krigare och som blifvit utnämnda till officerare på
grund af sin förmögenhet eller längden af sina
mustascher, voro nedtyngda af vapen, yllepersedlar och
guldgaloner; de talade med dånande röster, diskuterade
fälttågsplaner och läto förstå, att ensamt de buro det döende
Frankrike på sina skvadronörskuldror. Men det hände
ofta, att de voro rädda för sina egna soldater, riktiga
galgfåglar, ofta till ytterlighet tappra, men
plundringslystna och utsväfvande.

Det hette, att preussarna redan stodo färdiga att
rycka in i Rouen. Nationalgardisterna, som i två
månaders tid varit ifrigt sysselsatta med att företaga
försiktiga rekognosceringar i de kringliggande skogarna och
då och då skjuta ned någon af sina egna skiltvakter,
och som gjort sig beredda till strid hvar gång en liten
kanin kommit buskarna att prassla, hade dragit sig
tillbaka till sina respektive hem. Deras vapen, deras
uniformer, hela den mordiska utrustning, hvarmed de ända
till för kort tid sedan spridt förskräckelse utmed
landsvägarna på tre mils omkrets, hade plötsligt försvunnit.

Omsider hade de sista franska soldaterna gått öfver
Seinen för att marschera vidare till Pont-Audemer öfver
Saint-Sever och Bourg-Achard; och efter dem allesammans
kom generalen till fots mellan två ordonnansofficerare;
han var förtviflad, ur stånd att kunna våga företaga
någonting alls med dessa olikartade rester af en stor här,
och själf bortryckt i den fullständiga upplösningen af ett
folk, som varit vant vid att segra, men som nu, trots
sin legendartade tapperhet blifvit ohjälpligt slaget.

Därpå sänkte sig en djup ro, en tyst och ängslig
bidan öfver staden. Många korpulenta borgare bland
stadens stöttepinnar, hvilkas mod affärslifvet för länge
sedan förslöat, afvaktade oroligt segrarnas ankomst,
darrande för, att deras stekspett eller deras stora
köksknifvar möjligen kunde betraktas såsom vapen.

Allt lif tycktes hafva upphört; butikerna voro stängda,
gatan tyst. Då och då smög sig en af invånarna, skrämd
af tystnaden, hastigt och tyst bort utmed väggarna.
Väntans ångest kom staden att nästan önska
fiendens ankomst.

Dagen efter de franska truppernas afmarsch sprängde
på eftermiddagen några ulaner hastigt genom staden,
utan att någon visste, hvarifrån de kommo. En stund
senare bredde sig därpå en svart massa ut öfver
Sainte-Cathérinehöjden, medan två andra växande böljor sköljde
fram öfver landsvägarna till Daretol och Boisguillaume.
De båda regementenas förtrupper möttes samtidigt på
torget framför rådhuset, och från alla de angränsande
gatorna vältrade den tyska hären fram, upprullande
bataljon efter bataljon, som kommo gatstenarna att genljuda
under deras hårda och taktfasta steg.

Kommandoord, framropade med främmande, sonora
röster, genljödo mot husen, som tycktes döda och öde,
men bakom hvilkas fönsterluckor ångestfulla ögon
stirrade ut på de segrande männen, som nu till följd af
»svärdets rätt» voro herrar öfver staden, dess välstånd
och dess människolif. I de förmörkade rummen
härskade den vanvettiga förskräckelse, som blott framkallas
af stora öfversvämningar och dödsbringande jordbäfningar, 
inför hvilka all klokhet och all kraft är onyttig.
Ty det är samma känsla, som uppstår, hvar gång
tingens vanliga ordning omstörtas, när all trygghet är förbi,
när allt, hvad människorna eller naturens lagar beskydda,
prisgifves åt en godtycklig och obarmhertig brutalitet.
Jordbäfningen, som under de sammanstörtade husen
krossar ett helt folk, floden, som stiger öfver sina bräddar
och rycker med sig drunknade bönder, döda kreatur och
lösryckta takbjälkar, eller en ärorik armé, som nedsablar
alla, som vilja försvara sig, och tager resten till fånga,
som plundrar i svärdets namn och tackar Gud under
kanonåskor — de äro lika förskräckliga gissel, som vända
upp och ned på hvarje tro på en evig rättfärdighet och
på den tillit, som finnes inpräntad hos oss, till himlens
beskydd och människornas förstånd.

Små afdelningar kommo och knackade på hvarje
dörr och försvunno sedan i husen. Det var inkvarteringen 
efter intåget. De öfvervunnas plikt att visa sig
förekommande mot segrarna tog sin början.

Efter någon tids förlopp, då den första oron var
öfverstånden, utbredde sig ett nytt lugn. Hos många
familjer spisade den preussiske officeren med vid bordet.
Han var många gånger väluppfostrad, beklagade af
höflighet Frankrike och uttryckte sin afsky öfver att
behöfva deltaga i kriget. Man var honom tacksam för
denna känsla; dessutom kunde den dag komma, då man
var i behof af hans beskydd. Genom att behandla
honom förståndigt, vann man kanske att få färre soldater
att mätta. Och hvarför förnärma en person, af hvilken
man i alla afseenden var beroende? En sådan handling
skulle stöta mera på tapperhet än på dumdristighet.
Men dumdristighet ansätter icke Rouens borgare som i de
dagar, då dess hjältemodiga försvar förskaffade det dess
berömmelse. Och slutligen sade man för sig själf såsom
den viktigaste orsaken, ett äkta utslag af den franska
belefvenheten, att det helt enkelt var en plikt att vara
höflig i sitt hem, om man blott icke offentligen visade
sig på förtrolig fot med den främmande officeren.
Utomhus kände man icke hvarandra, men inom sina egna
fyra väggar kallpratade man gärna, och för hvar kväll,
som gick, satt tysken kvar allt längre och längre för att
värma sig vid den gemensamma härden.

Efterhand återfick staden sitt vanliga utseende.
Fransmännen gingo ännu icke ut mycket, men de preussiska
soldaterna vimlade på gatorna. För öfrigt tycktes de
blå husarofficerarna, som vräkigt läto sina stora
mordredskap släpa fram på trottoaren, icke hysa så
öfvermåttan mycket större förakt för de menige borgarna än
jägarkårens officerare, som förra året hade suttit och
druckit på samma kafé.

Likväl låg det någonting i luften, något okändt och
genomträngande, en olidlig främmande atmosfär, liksom
en lukt, som utbredde sig öfverallt, lukten af fienden.
Den hvilade öfver de offentliga platserna och banade sig
väg in i husen, den förändrade smaken på maten och
bibragte en intrycket af att vara på resa långt borta
bland några farliga och barbariska stammar.

Segrarna fordrade penningar, mycket penningar.
Invånarna betalade oafbrutet; de voro för öfrigt rika. Men
ju större öfverflöd en normandisk köpman förvärfvar sig,
dess mera lider han af hvarje offer, af hvarje liten
bråkdel, som han ser öfvergå i en annans händer.

Likväl hände det då och då, att sjömän eller fiskare
två eller tre mil från staden nedemot Croisset,
Dieppedalle eller Biessart, allteftersom strömmen gick, på
bottnen af floden fann liket af en tysk, som var helt
uppsvälld i uniformen och som antingen blifvit dödad af
ett knifhugg eller af ett slag med en träsko eller också
hade fått hufvudet krossadt af en sten, eller också blifvit
knuffad i vattnet från en brygga. Flodens gyttja gömde
detta slags dystra och barbariska, men berättigade
utslag af hämnd, vittnesbörd om okändt hjältemod och
tysta angrepp, som äro farligare än ett slag på ljusa
dagen och som icke komma att stråla i ärans glans.

Ty det finnes alltid några oförfärade, i hvilkas
händer hatet mot främlingarna sätter vapen och som äro
färdiga att dö för en idé.

Då det emellertid visade sig, att fienderna, ehuru de
tvungo staden in under sin oböjliga disciplin, icke
begingo någon af de fasansfulla gärningar, som ryktet
beskyllt dem för att utöfva under sitt segertåg, fattade
borgarna efterhand mera mod, och behofvet efter
verksamhet inträdde på nytt hos stadens handlande. Några
af dem hade så viktiga intressen att tillvarataga i Havre,
som var besatt af den franska hären, att de beslöto sig
för att nå denna hamn genom att öfver land begifva sig
till Dieppe och därifrån fara vidare med båt.

De begagnade sig af de tyska officerarna, hvilkas
bekantskap de hade gjort, och erhöllo genom deras 
inflytande den högste befälhafvande generalens tillåtelse
att lämna staden.

En stor, med fyra hästar förspänd omnibus blef
beställd, och sedan tio personer antecknat sig hos
åkaren, bestämdes resan till tisdags morgon före
daggryningen för att undvika all folksamling.

Kölden hade redan länge gjort marken hård, och
på måndagen inemot klockan tre drogo täta, svarta skyar
upp i norr; de förde med sig snö, och hela aftonen och
natten snöade det oafbrutet.

Klockan half fem på morgonen samlades de resande
vid hotell Normandie, där de skulle stiga upp i vagnen.

Sömnen satt ännu i ögonen på dem, och de skakade 
af köld under sina resfiltar. I mörkret kunde de
icke riktigt se hvarandra; och de tunga vinterkläder, som
de hopat på sig, kommo dem allesammans att likna
välfödda präster. Men så igenkände två män hvarandra,
en tredje tilltalade dem, och samtalet kom i gång. »Jag
har min hustru med», sade en. »Det har jag också.»
»Jag med.» Den, som först hade talat, tilläde: »Vi ha
för afsikt att icke återvända till Rouen, och om
preussarne skulle närma sig Havre, resa vi öfver till
England.» De liknade hvarandra så mycket, att de alla
hade samma planer.

Emellertid spände man fortfarande icke för. Då
och då kom en stalldräng med en liten lykta ut ur en
mörk port för att genast på nytt försvinna i en annan.
Hästhofvarna stampade i golfven, men ströet i spiltorna
dämpade bullret. Inifrån stallet hördes en mansröst,
som grälade på djuren. Ett svagt pinglande med
bjällror förkunnade, att man sysslade med seldonen,
klingandet blef snart tydligare och mera ihållande, och ljöd
i takt med hästarnas rörelser, stundom upphörde det
dock för att ånyo börja med ett plötsligt ryck, som
åtföljdes af det dofva ljudet af en järnbeslagen hof, som
trampade mot stenläggningen.

Plötsligt öppnades porten. Allt buller dog bort. De
frysande borgarna hade slutat att tala och stodo stela
och orörliga.

En oafbruten följd af hvita snöflockar sänkte sig
utan uppehåll mot jorden, där de fyllde alla ojämnheter
och betäckte allt med ett lager af iskall sörja; och i den
under vinterns lugna stillhet hördes nu blott snöns tysta,
sväfvande fall; det var mera en känsla än ett ljud, en
sammanblandning af lätta atomer, som tycktes fylla
hela rummet och lägga sig öfver hela världen.

Mannen kom åter fram med sin lykta, med en
grimma drog han efter sig en tungsint häst, som
tydligen icke hade stor lust att komma ut ur det lugna
stallet.

Han ställde sig vid främre änden af vagnen, satte
fast skacklarna och sysslade länge med att få seldonen
i ordning, emedan han fortfarande hade lyktan i ena
handen och blott kunde använda den andra. Då han
skulle gå in i stallet igen för att hämta den andra
hästen, fick han syn på de resande, som stodo orörliga
och redan voro alldeles nedsnöade, och sade till dem:
»Hvarför sätter ni er icke i vagnen? Där hade ni
åtminstone skydd.»

Detta hade synbarligen icke fallit någon in, och man
skyndade sig att följa uppmaningen. De tre männen
placerade sina hustrur innerst i vagnen och stego
därefter själfva upp, hvarpå de öfriga obestämbara, insvepta
gestalterna utan att yttra ett ord intogo de sista
platserna.

Golfvet var betäckt med ett halmlager, som man
kunde sticka ned fötterna i. De fruntimmer, som sutto
innerst, hade medfört små värmenecessärer med lättantändligt 
kol; de tände dem, började uppräkna fördelarna med
dessa apparater och upprepade saker, som man redan för
länge sedan mycket väl visste besked om.

Småningom hade omnibusen blifvit förspänd med
sex hästar i stället för med fyra, emedan snön skulle
göra det svårare att draga den. En röst utifrån frågade:
»Ha alla passagerarna stigit upp?» En röst inifrån
svarade: »Ja», och vagnen satte sig i rörelse.

Långsamt, nästan i skridt, kröp den framåt.
Hjulen sjönko ned i snön, och hela vagnskorgen knarrade
och stönade; djuren halkade, pustade och ångade, och
kuskens jättelika piska smällde oafbrutet, svängde åt alla
sidor, snodde ihop sig, rullade åter ut sig som en
smal orm och föll så plötsligt snärtande ned på en af
hästarnas svällande länder och kom djuret att anstränga
sig ännu häftigare.

Småningom blef det ljusare. De lätta flockar, som
en af de resande, en äkta borgare i Rouen, hade liknat
vid ett bomullsregn, hade upphört att falla. En blek
ljusning framträngde mellan de mörka, tunga och tjocka
skyarna, som gjorde det hvita landskapet ännu mera
bländande; utmed vägen skymtade än höga, af rimfrost
beklädda träd och än en och annan koja, som snön hade
satt en mössa på.

Inne i vagnen använde de resande sig af den
tungsinta morgondagern till att taga hvarandra i
betraktande.

Längst bak i vagnen, på en af de bästa platserna sutto
herr och fru Loiseau; han var en af stadens största
vingrossörer.

Förr i tiden hade han varit anställd hos en man,
som gjort konkurs, därpå hade han köpt affären och
förtjänat sig en förmögenhet. För mycket billigt pris
sålde han mycket dåligt vin till småhandlarna ute på
landsbygden och gällde bland sina bekanta för att vara
en äkta normand, sprudlande af slughet och godt humör.

Hans rykte som affärsman var så kändt, att
stadens maire, som skref dikter och historier, och med sitt
fina och bildade vett var en lokal storhet, en kväll uppe
i mairens boställsvåning, då man lekte sällskapslekar
och Loiseau gjort sig skyldig till en öfverträdelse af
reglerna för leken, begagnade sig af tillfället att
högljudt förkunna: »Loiseau fuskar!» Detta uttryck hade
flugit vidare ut öfver staden och hade i en hel månads
tid fått alla invånare i staden och dess omgifning att
vrida sig i krampaktigt skratt.

Loiseau var därjämte en stor spektakelmakare, alltid
full af skämt eller mer eller mindre lustiga upptåg; det
var aldrig någon, som talade om honom, utan att
tilllägga: »Han är för kostlig, den Loiseau.»

Han var liten till växten med en mage, som stack
fram som en ballong, och ett rödbrusigt ansikte, som
var prydt med grånade polisonger. Hans hustru, som
var stor till växten, fetlagd, bestämd, med kraftig röst
och myndigt uppträdande, representerade ordningen och
räkenskaperna i firman, som han satte lif i genom sin
muntra företagsamhet.

Bredvid dem, värdig i sitt medvetande om att
tillhöra en högre samhällsklass, satt herr Carré-Lamadon, en
betydande person, som hade förvärfvat sin förmögenhet
på bomull, var ägare af tre spinnerier, hade hederslegionens 
kommendörskors och var medlem af municipalrådet. 
Under hela kejsardömet hade han varit ledare
för den moderata oppositionen, blott och bart för att
senare låta betala sig dess högre för att öfvergå till det
parti, som han, enligt sitt eget uttryck, så länge hade
bekämpat, »med ridderliga vapen». Hans hustru, som var
mycket yngre än han, hade varit en ständig tröst för
de officerare af god familj, som förlagts i garnison i
Rouen.

Hon satt midt emot sin man och kröp ihop, liten,
söt och vacker, alldeles insvept i pälsverk; hon sände
förtviflade blickar omkring sig i vagnens sorgliga inre.

Därefter kommo grefven och grefvinnan Hubert de
Bréville, ett af Normandiets äldsta och förnämsta
adelsnamn. Grefven var alltigenom en adelsman af gamla
stammen. Genom små konstgrepp ansträngde han sig
att ytterligare framhäfva sin naturliga likhet med salig
konung Henrik den 4:e, som, enligt en tradition, som
var släktens stolthet, skulle haft en förbindelse med en
fru Bréville och af denna anledning gjort hennes äkta
man till grefve och länsherre öfver en af sina provinser.

Grefve Hubert, hvilken liksom Carré-Lamadon var
medlem af municipalrådet, representerade traktens
orleanska parti. Huru det kommit sig, att han gift sig med
dottern till en obetydlig skeppsredare i Nantes, framstod
alltid såsom någonting gåtfullt. Men då grefvinnan såg
förnäm ut, förstod att uppträda som fulländad värdinna
och till och med hade ord om sig att ha stått i förbindelse
med en af Ludvig Filips söner, gjorde hela adeln väsen
af henne, och hennes hus ansågs vara det främsta i hela
trakten och det enda, där hela den gammaldags,
ceremoniella tonen hade bibehållit sig oberörd och dit det
var mycket svårt att få tillträde.

Familjen Brévilles förmögenhet, som uteslutande var
placerad i fastigheter, afkastade, enligt hvad som sades,
en million i räntor.

Dessa sex personer bildade bakgrunden i vagnen,
den del af samhället, som har penningar och känner sig
tryggt och starkt, som har rätt att kalla sig hederliga
människor, därför att de ha religion och sedliga
grundsatser.

Till följd af en slump sutto alla damerna på
samma sida. Efter grefvinnan kommo två nunnor, som sutto
och läto pärlorna på sina långa rosenkransar glida mellan
sina fingrar, medan de saktade mumlade Fader vår och
böner till jungfru Maria. Den ena af dem var gammal
och så vanställd af koppärr, att det såg ut, som om en
hel laddning kartescher hade exploderat midt i ansiktet
på henne. Den andra var mycket mager, hennes bröst
var synbarligen förstördt af lungsot, och hennes vackra, men
sjukliga hufvud uttryckte den brinnande tro, som skapar
martyrer.

Midt emot de båda nunnorna satt en man och en
kvinna, som båda tilldrogo sig allas uppmärksamhet.

Mannen, som hette Cornudet, var känd som en ifrig
demokrat och var hvarje ansedd kälkborgares fasa. Tjugu
<img></img>

år i rad hade han doppat sitt långa röda skägg i alla
folkliga värdshus’ ölglas. Jämte sina vänner och bröder
hade han förstört en nätt liten förmögenhet, som
han ärft efter sin far, en för detta sockerbagare, och
han väntade därför otåligt på republiken, som skulle
förskaffa honom den ställning, han trodde sig ha
förtjänat efter så många republikanska värdshusbesök. Den
fjärde september 1870 hade han, kanske till följd af
ett puts, som man spelat honom, på fullt allvar trott,
att han blifvit utnämnd till borgmästare, men då han
skulle tillträda sitt ämbete, hade vaktmästarna, de enda,
som stannat kvar på platsen, bestämdt vägrat att
erkänna honom, hvilket nödsakade honom att draga sig
tillbaka. Han var för öfrigt en hygglig karl, oskadlig
och tjänstvillig; med glödande ifver hade han tagit del
i organiserandet af försvaret. Han hade låtit gräfva
gropar ute på åkrarna, låtit fälla alla unga träd i de
angränsande skogarna och uppkastat försåt på alla vägar;
när fienden sedan närmade sig, hade han, nöjd med sina
förberedelser, så fort som möjligt dragit sig tillbaka till
staden. Han ansåg sig nu kunna vara mera till nytta
i Havre, där liknande förskanskningar skulle blifva
nödvändiga.

Kvinnan tillhörde de s. k. lösa fåglarna. På grund
af hennes tidigt utvecklade fetma hade hon fått
tillnamnet »Frodiga Lisa». Hon var liten, trind och
alltigenom knubbig, hennes tjocka fingrar, hvilka voro
liksom hopsnörda kring lederna, liknade små guirlander af
korta korfvar, hennes hud var slät och glänsande, och
en oerhörd barm svällde under korsetten; icke dess mindre
var hon ganska tilldragande och mycket eftersökt, därför
att hon såg så frisk ut, att det var ett riktigt nöje att
se på henne. Hennes ansikte påminde om ett rödmosigt
äpple, en bondros i knopp, som just tycktes på väg att
spricka ut; och upptill i ansiktet lyste två präktiga svarta
ögon, och nedtill log en liten kysslysten mun med små,
små glänsande råttänder. För öfrigt var hon, sades det,
i besittning af en hel mängd ovärderliga egenskaper.

Så fort hon blifvit igenkänd, lopp en hviskning
rundt bland de anständiga damerna, och orden »sköka»
och »en offentlig skandal» yttrades så högt, att hon lyfte
på hufvudet och kastade en så djärf och utmanande
blick på dem, som sutto henne närmast, att det genast
blef tyst, och alla slogo ned ögonen med undantag af
Loiseau, som stirrade på henne med uppmuntrande blickar.

Men plötsligt började samtalet på nytt mellan de
tre damer, som »den där kvinnans» närvaro plötsligt
gjort till vänner och nästan förtrogna. De hade en
förnimmelse af, att de måste sammansluta sina
äktenskapliga värdigheter som ett värn mot den skamlösa
kvinnan, som icke drog i betänkande att sälja sig själf;
ty den lagliga kärleken ser från sin upphöjda plats
alltid ned på den fria kärleken.

Äfven de tre herrarne hade vid åsynen af Cornudet
i känslan af att vara samhällets stöttepinnar ofrivilligt
dragit sig närmare hvarandra och börjat tala om pengar
i en ton, som uttryckte öfverlägset förakt gent emot dem,
som ingenting äga. Grefve Hubert berättade om allt,
hvad preussarna hade förstört för honom, om alla de
förluster, som skulle blifva följden af, att hans kreatur
blifvit stulna och hans skörd gått förlorad; hela tiden
märkte man, att det var den stora godsägaren, som detta
slags hemsökelser knappt skulle besvära i ett års tid,
mångmillionären, som hade ordet. Carré-Lamadon, hvars
bomullsfabrikation lidit ett högst betydligt afbräck, hade
varit nog förtänksam att i god tid skicka sexhundratusen
francs öfver till England för att alla händelser försäkra
sig om ett brödstycke. Hvad Loiseau angick, så hade
det lyckats honom att få sälja allt det dåliga vin, han
hade liggande i sin källare, till den franska härens
intendentur, så att staten var skyldig honom en väldig
summa pengar, som han var alldeles säker på att få
lyfta i Havre.

Alla tre gåfvo hvarandra snabba och vänskapliga
ögonkast. Ehuru de intogo olika ställningar i samhället,
kände de sig likväl besläktade till följd af sina pengar,
sammanknutna såsom medlemmar af det stora frimurarsällskap, 
som består af dem, som ha något, och som kunna
klinga med sina guldstycken, hvar gång de stoppa
händerna i byxfickorna.

Vagnen kröp så långsamt fram, att de klockan tio
på förmiddagen blott hade tillryggalagt fyra mil. Tre
gånger på vägen hade herrarna stigit ur för att gå
uppför backarna. De resande började bli oroliga, det var
nämligen bestämdt, att man skulle spisa middag i Tôtes,
och nu måste de uppgifva hoppet om att hinna fram
dit före mörkrets inbrott. De sutto allasammans och
spejade efter en krog vid vägen, då omnibusen plötsligt
satt fast i en snödrifva; öfver två timmar drog det om,
innan det lyckades få den igenom.

Matlusten växte och omtöcknade hjärnorna. Men
det visade sig fortfarande icke ett spår af en gästgifvaregård 
eller ett värdshus; preussarnas befarade ankomst och
de utsvultna franska truppernas genommarsch hade
skrämt alla näringsidkare.

Herrarna sprungo in i bondgårdarna, man for förbi,
för att fråga efter mat; men de fingo icke så mycket
som en bit bröd; de misstänksamma bönderna hade
dolt sina förråd af fruktan för att bli utplundrade
af soldaterna, som, när de icke hade något mera att
stoppa i munnen, bemäktigade sig allt, hvad de kunde
få tag i.

Då klockan blef ett, förklarade Loiseau, att han
alldeles bestämdt hörde tarmarna skrika i magen på sig.
Alla de andra hade liksom han länge suttit och lidit af
hunger, och behofvet af föda anmälde sig alltmer och
mer bjudande och gjorde till sist slut på hvarje samtal.

Tid efter annan var det någon, som gäspade, hans
exempel smittade genast en annan; och i tur och
ordning öppnade alla munnen, enhvar i öfverensstämmelse
med sin natur, lefnadssätt och samhällsställning,
antingen med ett ljudligt buller eller helt diskret med ena
handen döljande det mörka hål, hvarifrån andedräkten
strömmade ut som en tät ånga.

Flera gånger hade »Frodiga Lisa» böjt sig ned,
som om hon letade efter något under sina kjolar. Därpå
betänkte hon sig ett ögonblick, såg på sina medresande
och satte sig åter till rätta. Alla sutto med bleka och
förvridna ansikten. Loiseau försäkrade, att han ville
ge tusen francs för en liten skinka. Hans hustru gjorde
en rörelse liksom för att inlägga protest, men lugnade
sig genast. Det vållade henne alltid smärta att höra
talas om, att man ödslade med penningar, och på detta
område förstod hon icke ens skämt. »Jag kan icke neka
till, att jag känner mig en smula illamående», sade
grefven, »hvarför i hela världen tänkte jag icke på att taga
någon mat med mig?» Alla gjorde sig själfva samma
förebråelse.

Cornudet hade åtminstone en flaska rom; han bjöd
den rundt; men de afslogo den alla höfligt med 
undantag af Loiseau, som drack ett par droppar och anmärkte,
i det han tackande räckte flaskan tillbaka: »Det gör i
alla fall godt, det värmer och narrar hungern.»
Alkoholen försatte honom i godt humör, och han föreslog,
att man skulle göra som i visan om det lilla fartyget:
äta upp den fetaste passageraren. Denna beslöjade
hänsyftning på »Frodiga Lisa» stötte i högsta grad den
väluppfostrade delen af sällskapet. De svarade icke, blott
Cornudet drog på smilbandet. De båda nunnorna hade
upphört att mumla böner, och med händerna instuckna
i sina vida ärmar, sutto de orörliga med envist nedslagna
ögon och hemburo antagligen sina lidanden som en
offergåfva till himlen.

Ändtligen, då klockan blifvit tre, och man befann
sig ute på öppna slätten, där icke en enda by fanns att
se, böjde »Frodiga Lisa» sig hastigt ned och drog fram
under sätet en bred korg, betäckt med en stor hvit
serviet. Ur den tog hon först en liten porslinstallrik, därpå
en fin silfverbägare och en väldig skål, i hvilken i sitt
gelé lågo två höns, prydligt skurna i bitar. Dessutom
sågos ytterligare inpackade i korgen pastejer, frukter och
allehanda läckerheter, i korthet sagdt tillräckligt med
mat för att göra en resa på tre dagar utan att behöfva
anlita värdshusens kök. Fyra flaskhalsar stucko fram
mellan matpaketen. Hon tog en hönsvinge och började
helt belåtet spisa den jämte ett litet kuvertbröd.

Allas blickar voro vända mot henne. Matlukten
bredde ut sig, tvingade allas näsborrar att utvidga sig
och kom det bokstafligen att vattnas i allas munnar,
medan kinderna smärtsamt drogo sig tillsammans ända
upp under öronen. Damernas förakt för »den där»
urartade till en vild lust att slå ihjäl henne och kasta ut
henne i snön jämte hennes bägare, hennes korg och
hennes mat.

Men Loiseau satt och slukade skålen med ögonen.
Han sade: »Nå, det måste jag då säga, ni har varit mera
förtänksam än vi andra. Ja, det finnes en och annan,
som förstår att tänka på allting.» Hon såg upp på
honom: »Vill ni icke smaka en bit, min herre. Det är
svårt att fasta ända från morgonen.» Han hälsade och
svarade: »Det säger jag, min själ, icke nej till. Jag kan
icke hålla ut längre. Här lefva vi ju på fältfot, eller
hur?» Och i det han kastade en blick rundt omkring
på sällskapet, tilläde han: »Under sådana förhållanden
är man glad öfver att träffa på tillmötesgående
människor.» Han hade en tidning på sig, som han bredde ut
för att icke fläcka ned sina benkläder, därpå stack han
spetsen af sin fickknif genom ett lårben, som var
alldeles öfverdraget med gelé, bet itu det med tänderna och
tuggade lös på det med en så synbar tillfredsställelse,
att en djup afundens suck gick genom vagnen.

Med saktmodig och ödmjuk röst föreslog »Frodiga
Lisa» de båda nunnorna att likaledes deltaga i hennes
måltid. De mottogo ögonblickligen anbudet och började spisa
tyst och fort efter att först ha framstammat några ord
till tack. Icke heller Cornudet afslog sin grannes
inbjudan, och genom att utbreda tidningen öfver samtliga knän
improviserade man ett slags bord.

Munnarna öppnades och slötos utan uppehåll, slukade,
tuggade och sväljde maten med obehärskad glupskhet.
Bortifrån sitt hörn gjorde Loiseau ett väldigt inhugg i
korgens förråd och uppmanade sin hustru att följa hans
exempel. Hon krusade länge emot; först då hon kände
krampryckningar	i magen, gaf hon med sig. Därpå vände
hennes man sig med en väl tillsvarfvad fras till deras
»älskvärda följeslagarinna» för att bedja henne om
tillåtelse att bjuda fru Loiseau ett litet stycke. »Ja,
bevars väl, med största nöje,» svarade hon och räckte med
ett inbjudande leende fram skålen.

Det uppstod en viss förlägenhet, då den första
vinflaskan drogs upp. Det fanns nämligen blott en enda
bägare.	Men så lät man den gå från hand till hand
efter att först ha torkat noga af den. Blott Cornudet
satte, sannolikt för att ställa sig in, sin mun just på
det ställe, som ännu var fuktigt efter »Frodiga Lisas»
läppar.

Emellertid sutto grefven och grefvinnan de Bréville
samt herr och fru Carré-Lamadon omgifna af människor,
som spisade, utan att kunna värja sig från den
genomträngande matlukten och ledo de rysligaste tantaluskval.
Plötsligt utstötte fabriksägarens unga hustru en suck, som
kom alla att vända hufvudet mot henne. Hon hade blifvit
lika hvit i ansiktet som snön utanför, hennes ögon voro
slutna och hennes hufvud sjönk bakåt, hon hade förlorat
medvetandet. Hennes man blef alldeles utom sig själf
och bönföll hela sällskapet om att komma honom till
hjälp, men de hade alla tappat hufvudet, tills slutligen
den äldsta af nunnorna, som höll upp den sjukas hufvud,
tvingade »Frodiga Lisas» bägare in mellan hennes läppar
och fick henne att svälja några droppar vin. Den vackra
lilla frun rörde sig åter, slog upp ögonen, log och
förklarade med matt röst, att nu var hon mycket bättre.
Men för att hon icke skulle svimma igen, tvingade
nunnan henne att tömma en hel bägare vin, fylld till
randen och tilläde:

»Det är blott en följd af hungern.»

Då framstammade »Frodiga Lisa» förlägen och
rodnande, i det hon såg på de fyra resande, som ännu voro
fastande: »Jag vet icke riktigt, om jag vågar bjuda de där
herrarna och damerna<sp> ...</sp>» Hon tystnade af fruktan för
ett kränkande svar. Loiseau tog till ordet: »Det
fattades bara, under sådana förhållanden som dessa äro alla
syskon och böra hjälpa hvarandra. Seså, mina damer,
gören nu inga svårigheter, utan mottag anbudet. Vi veta
ju icke ens, om vi öfverhufvud taget komma under tak
i natt. Så sakta, som vi kuska framåt, hinna vi minsann
icke fram till Tôtes förrän i morgon middag.» De
betänkte sig fortfarande, ingen vågade påtaga sig ansvaret.

Men grefven gjorde slag i saken. Han vände sig
om mot den välfödda flickan, som satt alldeles förskrämd
öfver sin egen dristighet, och sade till henne med sin
förnämaste min: »Vi mottaga med tacksamhet ert
anbud.»

Det var blott det första steget, som föll sig svårt,
då Rubicon en gång var öfverskridet, gingo de på af
hjärtans lust. Korgen blef tömd. Utom alla förut
nämnda läckra saker innehöll den vidare en lefverpastej,
en lärkpastej, ett stycke rökt tunga, några päron, en
platt honungskaka, småkakor och en syltburk med
asiagurkor och inlagd lök, emedan »Frodiga Lisa» liksom alla
kvinnor tillbad allt, som var hårdsmält.

Det kunde dock icke gärna gå för sig att spisa
hennes mat utan att tala till henne, därför började de prata
med henne, först med en viss förbehållsamhet och
därefter, då hon uppträdde fullt korrekt, med större
otvungenhet. Fruarna de Bréville och Carré-Lamadon, som båda
voro vana att umgås med många olika slags människor,
visade sig taktfullt älskvärda. I synnerhet grefvinnan
var öfvermåttan nedlåtande såsom blott mycket förnäma
damer, som veta, att ingen smuts kan nå upp till dem,
våga vara det; hon var ytterst intagande. Men den tjocka
fru Loiseau, som i sitt sätt påminde om en gendarm,
fortfor att vara lika stum; hon talade föga och åt mycket.

Samtalet rörde sig naturligtvis om kriget, det
berättades förskräckliga saker om preussarna och
framdrogos hjältemodiga drag från fransmännens sida; och
samtliga höllo loftal öfver de andras mod. De
öfvergingo snart till personliga upplefvanden, och »Frodiga
Lisa» berättade med uppriktigt känd sinnesrörelse och med
den värme i sina ord, som detta slags kvinnor stundom
kunna lägga i dagen, när de gifva utlopp åt sin vrede,
hvarför hon hade lämnat Rouen: »Jag trodde att börja
med, att jag nog kunde stanna,» sade hon, »jag hade
dragit försorg om, att jag hade ett rikligt förråd, och
jag ville hellre ha några soldater inkvarterade än fly
bort, jag vet icke hvart. Men då jag väl fick se
preussarna, kunde jag icke härda ut. Blodet kokade i mig
af raseri, och jag grät af skam hela dagen. Ack, om
jag varit karl! Jag kunde från mitt fönster se de tjocka
hufvudena med deras pickelhufvor, och min tjänsteflicka
måste hålla i mina händer, för att jag icke skulle kasta
ned mina möbler i hufvudet på dem. Så kommo några
och skulle inkvartera sig hos mig; men jag flög rätt på
den första, som visade sig, och grep honom i strupen.
En tysk är icke svårare att strypa än hvilken annan
som helst, och jag skulle ha gjort slut på honom, om
man icke hade slitit bort mig vid håret. Efter denna
bedrift måste jag naturligtvis hålla mig undan, till dess
jag fick tillfälle att smyga mig bort, och nu är jag här.»

De komplimenterade henne allasammans. Hon steg
betydligt i sina medresandes aktning; det var ingen af
dem, som visat sig så dristig. Cornudet hade suttit och
lyssnat till hennes berättelse med ett bifallande och
välvilligt apostlaleende, ty demokrater med långt skägg anse
sig själfva ha privilegium på fosterlandskärlek liksom
män i prästkappa på religion. Och han började tala i
undervisande ton och med svulstiga vändningar, som han
lärt sig af de upprop, som dagligen blifvit uppslagna på
väggarna. Han slutade med ett stycke vältalighet, hvari
han gjorde alldeles slut på det »afskummet till kejsare».

Men då blef »Frodiga Lisa» på allvar ursinnig, hon var
nämligen bonapartist. Hon blef röd som en kalkon och
stammade af vrede: »Jag skulle just ha velat se er i
hans ställe! Ni skulle just ha tagit er präktigt ut! Det
är ni, som förrådt honom, er kejsare! Om sådana
karlar som ni skulle regera, kunde man lika gärna genast
lämna Frankrike!» Cornudet satt orörlig med ett
retsamt, hånfullt och öfverlägset leende kring läpparna, och
det var tydligt, att det icke skulle dröja länge, innan det
skulle öfvergå till okvädinsord, men så lade grefven sig
emellan och lugnade icke utan svårighet den förbittrade
kvinnan genom att helt myndigt förklara, att hvarje
uppriktig öfvertygelse alltid bör respekteras. Men grefvinnan
och fabrikörskan, som båda i sitt hjärta hyste
öfverklassens instinktmässiga hat mot republiken, och liksom
alla kvinnor buro en medfödd, omedveten svaghet för
den regering, som härskar despotiskt och smyckar sig
med fjäderbuskar, blefvo mot sin vilja gynnsamt stämda
mot denna kvinna, som satt inne med så mycken
naturlig värdighet, och hvars känslor i så hög grad
öfverensstämde med deras egna.

Korgen var tömd. Det hade icke fallit sig så svårt,
ty de hade ju varit tio om den; de voro blott ledsna
öfver, att den icke varit större. Samtalet fortsattes ännu
en stund, dock hade det nu, då maten var uppäten,
blifvit en smula kyligare.

Kvällen föll på, tätare och tätare lade sig mörkret
öfver den, och medan de sutto och smälte maten, blef
kölden alltmer och mer kännbar; »Frodiga Lisa» började
trots sin fetma att darra. Fru de Bréville erbjöd henne sin
värmenecessär, hvari kolen blifvit ombytta flera gånger
sedan morgonen. Hon tog genast emot den, emedan hennes 
fötter voro alldeles stelfrusna. Fruarna Carré-Lamadon 
och Loiseau lämnade sina åt nunnorna.

Kusken hade tändt lyktorna. De kastade ett lifligt
sken ut i imman, som steg upp från stånghästarnas
svettiga länder, och bort öfver snön, som på båda sidor
tycktes liksom rulla upp sig under ljusets glidande sken.

Det var icke längre möjligt att urskilja något inne
i vagnen, men plötsligt uppstod en rörelse mellan »Frodiga
Lisa» och Cornudet; och Loiseau, som forskande stirrade
in i mörkret, tyckte sig se mannen med det långa
skägget hastigt draga sig tillbaka, som om han helt ljudlöst
blifvit tilldelad en eftertrycklig knuff.

På vägen framför vagnen började några små ljus att
skymta fram. Det var Tôtes. Man hade kört i elfva
timmar, hvilket utgjorde tretton sammanlagdt med de två
timmars hvila, som i fyra repriser förunnats hästarna,
för att de skulle få pusta ut och äta hafre. Man körde
in i staden och höll utanför gästgifvaregården.

Vagnsdörren öppnades. Det välbekanta ljudet af en
sabelskida, som rasslade mot stenläggningen, kom alla
de resande att rycka till. Samtidigt ropade en röst
något på tyska.

Ehuru omnibusen höll alldeles stilla, var det ingen,
som vågade stiga ut, det föreföll, som om man varit rädd
för att ögonblickligen bli nedhuggen. Så visade sig
kusken i dörren: han bar en lykta, som plötsligt kastade
sitt sken in i vagnen på de båda raderna förvirrade
hufvuden, hvilkas munnar stodo öppna, och hvilkas ögon
voro uppspärrade af öfverraskning och förfäran.

Bredvid kusken stod, skarpt belyst, en tysk officer,
en lång, ljushårig och ovanligt mager ung man, som var
insnörd i sin uniform lika stramt som en flicka i sin
korsett; hans flata, lackerade kaskett satt på trekvart och
kom honom att likna springpojken på ett hotell. Hans
väldiga mustascher, som stucko rätt ut åt båda sidor,
blefvo tunnare och tunnare och löpte slutligen ut i en
lång spets, som var så smal och fin, att man icke kunde
säga, när den upphörde. Denna mustasch tycktes tynga
ned hans munvinkel så kraftigt, att kinden drogs ned i
en hängande fåra.

Med stark betoning uppmanade han de resande att
stiga ur genom att i en barsk ton säga till dem:
»Behagade herrarna och damerna stiga ur!»

De båda nunnorna efterkommo först uppmaningen
med den lydaktighet, som till följd af deras stånd
blifvit dem en vana. Därpå visade sig grefven och
grefvinnan, åtföljda af fabriksägaren och hans hustru, och
sedan Loiseau, som sköt sin tjocka hälft framför sig. Då
Loiseau väl kommit ned på marken, sade han, därtill
förmådd mera af klokhet än af höflighet: »God dag, herr
löjtnant!» Men officeren såg på honom med den
öfverlägsna oförskämdhet, som personer med oinskränkt
myndighet känna sig förpliktade att visa, och svarade icke.

Ehuru de hade suttit alldeles vid dörren, stego
»Frodiga Lisa» och Cornudet likväl sist ur. De förhöllo sig båda
allvarliga och tysta inför fienden, hon försökte behärska
sig och vara lugn, och han snodde med tragisk min sin
mustasch, utan att dock kunna hindra sin hand från att
darra en smula. De önskade bevara sin värdighet, ty de
förstodo, att under sådana omständigheter som de
förevarande uppträder hvar enskild person å sitt lands
vägnar, och då de båda voro i lika hög grad upprörda öfver
sina följeslagares eftergifvenhet, försökte hon visa sig
stoltare än de anständiga damer, hon var i sällskap med,
medan han, i känslan af att han borde föregå de andra
med godt exempel, i sin hållning fortsatte det motstånd,
han börjat mot fienden genom att göra vägarna ofarbara
för de tyska trupperna.

De blefvo visade in i gästgifvaregårdens rymliga kök,
där tysken lät förevisa sig de af den befälhafvande
generalen påtecknade passen, hvilka innehöllo hvarje
enskilds namn, stånd och signalement. Han förhörde och
utfrågade dem alla mycket länge för att förvissa sig om,
att deras uppgifter motsvarade de i passen.

Därpå sade han helt kort: »Det är bra!» och försvann.

Först då drogo de andan fritt. De voro fortfarande
hungriga och beställde kvällsmat. Det skulle draga om
en half timme för att få den i ordning, och medan två
tjänarinnor gjorde min af att vilja ombestyra detta, läto
de resande föra sig till de rum, som blifvit dem anvisade.
Dessa vette alla ut mot en lång korridor, som slutade med
en glasdörr, på hvilken stodo två mycket sägande nollor.

Omsider kunde de sätta sig till bords, men just som
de drogo fram stolarna, uppenbarade sig värden. Han
var en f. d. hästmånglare, en korpulent, astmatisk
man, som för att få fram sin hesa röst, oafbrutet måste
kippa efter andan och hosta upp slem. Hans far hade
efterlämnat åt honom namnet Follenoie.

»Elisabeth Rousset?» frågade han.

»Frodiga Lisa» ryckte till, vände sig om och
svarade:

»Ja, det är jag.»

»Den preussiska officeren vill tala med er ett
ögonblick.»
»Med mig?»

»Ja, om det är ni, som är Elisabeth Rousset.»

Hon blef förvirrad, besinnade sig en minut och
förklarade därpå rent ut:

»Det må så vara, men jag vill det icke.»

Nu blef det oro i lägret, alla började diskutera och
framkasta frågan, hvilken anledningen väl kunde vara
till denna befallning.

Grefven gick fram till henne:

»Ni handlar orätt, ty ert afslag kan icke blott bringa
er själf i betydande svårigheter, utan också skada hela
ert ressällskap. Man skall aldrig sätta sig upp mot dem,
som äro starkare. Dessutom är det knappt troligt, att
ni skulle utsätta er för någon risk; det är sannolikt
blott fråga om en eller annan formalitet, som skall
uppfyllas.»

Hela sällskapet slöt sig till honom. Man trängde sig
omkring henne, bad och förmanade henne och
öfvertalade henne slutligen; ty alla voro lika oroliga för, att
hennes obetänksamhet skulle medföra obehagliga följder.
Slutligen sade hon:

»Nå, så skall jag väl göra det då. Men det är
blott och bart för er skull, det kan ni vara öfvertygade
om!»

Grefvinnan tryckte hennes hand och sade:

»Vi äro er också tacksamma därför.»

Hon gick, och man väntade med att sätta sig till
bords, tills hon kommit tillbaka.

Enhvar af dem var förtviflad öfver, att det icke varit
han, som blifvit efterskickad i stället för den våldsamma
och hetsiga kvinnan, och förberedde i sina tankar
tillräckligt krypande fraser för det fall, att också han skulle
bli inkallad till preussaren.

Men efter ett halft tjog minuter kom hon tillbaka,
pustande och stönande, eldröd i ansiktet och fullkomligt
utom sig själf: »Ah, den uslingen! Den gemena uslingen!»
framstammade hon.

De trängde sig alla ifrigt tillsammans omkring henne
för att få veta, hvad som händt. Men hon ville
ingenting säga, och då grefven fortfor att fråga, svarade hon
ytterst värdigt: »Nej, det är en sak, som ni icke har
med att göra, jag kan och jag vill icke säga er, hvad
det är.»

Då upphörde man att fråga längre och satte sig ned
omkring en stor soppskål, hvarifrån spred sig en stark
lukt af kål. Trots den hotande faran blef stämningen
småningom munter. Det fanns god äppelsaft att tillgå,
hvilken makarna Loiseau och de båda nunnorna af
sparsamhetsskäl föredrogo. De andra rekvirerade in vin,
blott Cornudet drack öl. Han hade sitt eget sätt att
draga upp en flaska öl på och att få dess innehåll att
skumma i glaset, som han därefter höjde mot lampan
för att riktigt njuta af dryckens färg. När han drack,
tycktes hans långa skägg, hvilket hade alldeles samma
färg som hans älskade öl, att darra af hänförelse; hans
ögon skelade ned mot glaset för att icke förlora det ur
sikte, och det föreföll, som om han trodde sig på detta
sätt uppfylla en del af den mission, han var född till.
Man skulle nästan ha trott, att han i tankarna lät sitt
lifs två stora lidelser: öl och samhällsomstörtning uppgå
i en högre enhet. Han kunde med all säkerhet icke
njuta af det ena utan att tänka på det andra.

Värden och värdinnan spisade själfva med vid ändan
af bordet. Mannen stönade som ett sprucket lokomotiv
och hade alltför mycket slem i bröstet för att kunna
tala, medan han åt, men hustrun hade oafbrutet munnen
i gång. Hon berättade om sina intryck vid preussarnas
ankomst, berättade allt, hvad de hade sagt, och allt,
hvad de hade gjort, och förbannade dem, för det första
därför, att de kostade henne pengar, och för det andra
därför, att hon hade två söner med vid hären. Hon
vände sig i synnerhet till grefvinnan, emedan hon kände
sig smickrad öfver att få tala med en så förnäm dam.

Stundom sänkte hon rösten för att meddela saker,
som icke lämpade sig för att sägas högt, och mannen
afbröt henne då med orden:

»Du gjorde bättre i att hålla din mun, hustru», men
hon brydde sig icke om honom utan pratade vidare.

»Jo, ser ni, fru grefvinna, de där människorna ha
ingenting annat för sig än att äta potatis och fläsk och
fläsk och potatis. Och ni må minsann icke tro, att de
äro renliga af sig — och så skulle ni bara se dem
exercera hela timmar och dagar. De ställas upp
allesammans på en åker, och så går det lös: »Framåt,
marsch!» och »helt om, marsch!» och »höger om!» och
»vänster om!» — Om de ändå odlade jorden eller
arbetade på vägarna i sitt eget land! Men det göra de
icke, sådana där soldater göra intet gagn i världen, och
så skall till på köpet en annan fattig sate underhålla
dem, för att de skola lära sig att slå ihjäl folk! — Jag
är blott en gammal kvinna utan uppfostran, men när
jag ser dem pina och plåga sig själfva så där med att
traska rundt från morgon till kväll, så säger jag
verkligen för mig själf: »När det finnes så många, som
göra sig besvär med att upptäcka saker, som kunna
gagna människorna, hvarför finnes det så många andra,
som göra sig lika stort besvär att skada dem! Ty det
är väl ändock något afskyvärdt att slå ihjäl människor,
antingen dessa nu äro preussare eller engelsmän, eller
polacker eller fransmän? — Om man hämnas på
någon, som gjort en orätt, så är det galet, eftersom man
får straff därför; men när ens söner bli nedskjutna
som vilda djur, så är det riktigt, eftersom den, som
mördar de flesta, blir behängd med ordnar. — Nej, ni
får ursäkta mig, men det får jag aldrig i mitt hufvud!»

Cornudet tog högtidligt till orda:

»Kriget är ett barbari, när man angriper en fredlig
granne; men när man försvarar sitt fädernesland, är det
en helig plikt.»

Den gamla höjde hufvudet och sade:
»Ja, när man försvarar sig, är det en annan sak,
men jag vill fråga, om icke alla de kungar, som ställa
till krig för sitt nöjes skull, förtjänade att slås ihjäl?»

Cornudets ögon sköto lågor:

»Bravo, medborgarinna!» utbrast han.

Carré-Lamadon satt försjunken i djupa tankar. Ehuru
han hyste en fanatisk beundran för alla berömda
fältherrar, kom kvinnans sunda förnuft honom dock att
betänka, hvilket välstånd, så mycken obrukad och till
följd däraf ekonomiskt förstörande arbetskraft kunde
skapa i ett land, om den användes till sådana stora
industriella företag, som det fordras århundraden att
genomföra.

Loiseau hade rest sig från sin plats och satte sig
nu vid sidan af gästgifvaren för att språka med honom.
Den tjocke mannen skrattade, hostade och harklade sig:
hans stora mage småhoppade af glädje öfver hans grannes
kvickheter, och han slutade med att köpa sex fat
rödvin af honom, hvilka skulle levereras på våren, när
preussarna dragit sina färde.

Så fort man spisat, gick man till hvila, emedan alla
voro förbi af trötthet.

Men Loiseau, som hade gjort sina iakttagelser, lät
sin hustru först gå till sängs; därefter anbragte han
växelvis sitt öga och sitt öra vid nyckelhålet för att
försöka komma underfund med, hvad han kallade
»korridorens mysterier».

Efter ungefär en timmes förlopp hörde han ett svagt
buller, han skyndade sig att kika och fick ögonen på
»Frodiga Lisa», som föreföll ännu fylligare i en kamkofta
af blå kaschmir, kantad med hvita spetsar. Hon hade
ett ljus i handen och styrde kosan ned mot dörren med
de betecknande siffrorna i ändan af korridoren; men på
sidan öppnades ena dörren på glänt, och då hon några
minuter senare kom tillbaka, följde Cornudet efter henne
med hängslena dinglande ned från byxorna. De
hviskade ett ögonblick med hvarandra, därpå stannade de,

<img></img>
Det föreföll, som om »Frodiga Liga» kraftigt försvarade
ingången till sitt rum. Loiseau kunde olyckligtvis icke
höra, hvad som sades; först då de vid slutet af
samtalet höjde rösterna, lyckades det honom att uppfånga
några ord. Cornudet ansatte henne häftigt; han sade:

»Men så hör då. Det är ju dumheter, hvad skulle
det kunna göra er?»

Hon såg mycket förbittrad ut och svarade:

»Nej, och åter nej. Det finnes ögonblick, då man
icke tänker på något sådant, och här skulle det vara
en skam.»

Han förstod henne tydligen icke och frågade
hvarför. Då blef hon ond och talade ännu högre:

»Hvarför? Kan ni icke förstå hvarför? När det är
preussare i huset och kanske till på köpet i rummet
bredvid.»

Han teg. Att en sköka kunde vara i besittning af
ett så utveckladt fosterlandsginne och blygsamhetskänsla,
att hon icke ville låta smeka sig i fiendens närvaro,
föreföll honom tydligen så öfverväldigande, att det
ögonblickligen väckte den sviktande värdigheten	till lif i hans bröst.
Han nöjde sig med att gifva henne en kyss och smög
sig sedan försiktigt tillbaka till sin egen dörr.

Loiseau gick mycket upprymd bort från nyckelhålet, 
tog ett par danssteg in i rummet, tog på
sig sin nattmössa, drog täckena, hvarunder hans tjocka
maka låg och sof, åt sidan och väckte henne med en
kyss, i det han sade: »Älskar du mig, min skatt?»

Det hade blifvit alldeles tyst i huset. Men snart
höjdes från en eller annan plats iobestämd riktning,
som lika väl kunde vara källaren som vinden, ett hårdt,
entonigt, regelbundet snarkande, ett doft, långdraget
pustande, som ljöd, som om det kommit från en kittel
under ångtryck. Det var värden, som sof.

Som man kommit öfverens om, att resan skulle
fortsättas klockan åtta morgonen därpå, infann man
sig vid denna tid mangrant i köket; men vagnen stod
ensam midt på gården utan hästar och utan kusk, med
hela taket fullt med snö. Man sökte förgäfves efter
kusken i stallet, logen och vagnshuset. Då beslöto sig
herrarna att gå ut och söka efter honom. De kommo ut
på torget, där kyrkan syntes i bakgrunden, och låga
hus, omkring hvilka det vimlade med preussiska
soldater, sträckte sig åt båda sidor. Den första tysk, de
träffade på, stod och skalade potatis. Den nästa litet
längre bort, skurade en barberarstuga, en annan, som
hade skägg ända upp till ögonen, satt med ett gråtande
barn på knäet och försökte att vagga det i sömn; och
de tjocka bondhustrurna, hvilkas män voro vid hären,
gjorde genom tecken begripligt för de lydiga segrarna,
hvilket arbete de skulle utföra: hugga ved, hämta vatten
till soppan eller mala kaffe. En af soldaterna var till
och med ifrigt sysselsatt med att tvätta sin värdinnas,
en gammal, nästan lam kvinnas, linne.

Grefven var förvånad och började utfråga en
kyrkvaktare, som kom ut från prästgården. »Ah», svarade
han, »de där äro icke så dåliga; de äro icke preussare,
efter hvad det säges. De komma längre bortifrån, och
de ha allesammans måst lämna sina hustrur och barn
där hemma i sitt eget land. De gå minsann icke i krig för
sitt nöjes skull, det är då visst och säkert. Jag är
öfvertygad om, att där borta gråta de lika mycket för sina
män, och där kommer att bli lika mycket nöd och elände
som här hos oss. Här ha vi det till och med icke så
dåligt för ögonblicket, därför att de främmande
soldaterna icke göra oss något ondt, utan arbeta, som de
skulle kunna göra hos sig själfva. Ser ni, herre, det är
en gång så, att de fattiga måste hjälpa hvarandra<sp>...</sp> 
Det är de stora, som ställa till krigen.»

Cornudet gick sin väg, harmsen öfver det
vänskapliga samförstånd, som uppkommit mellan segrarna och
de öfvervunna; han föredrog att spärra in sig i
gästgifvargården; Loiseau kom med ett skämt: »De föröka
befolkningen».
Men kusken kunde fortfarande icke upptäckas.
Slutligen påträffade man honom i en liten ölstuga, där
han satt helt broderligt bänkad tillsammans med den
preussiska officerens kalfaktor.

»Hade ni icke fått befallning, att spänna för
klockan åtta?» frågade grefven honom.

»Jo, det är nog riktigt — men sedan fick jag en
annan befallning».

»Om hvad?»

»Om att jag alls icke skulle spänna för.»

»Hvem gaf er denna befattning?»

»Det gjorde minsann själfva den preussiska
befälhafvaren.»

»Hvad betyder detta?

»Det vet jag icke. Ni kan ju själf gå bort och
fråga honom. Jag har blifvit förbjuden att spänna för,
och då låter jag också bli. — Så hänger det ihop.»

»Var det han själf, som sade det till er?»

»Nej, det var gästgifvaren, som öfverbragte mig
befallningen från honom.»

»När skedde detta.»

»I går kväll, just som jag skulle lägga mig.»

De tre herrarna vände tillbaka i bekymrad
sinnesstämning.

De frågade genast efter värden, men tjänstflickan
svarade, att han på grund af sin astma aldrig steg upp
före klockan tio. Han hade till och med uttryckligen
förbjudit dem att väcka honom tidigare, så framt icke
huset höll på att brinna ned öfver hufvudet på dem.

Därpå ville de tala med officeren, men det var
alldeles omöjligt, ehuru han var inkvarterad i
gästgifvargården. Värden var den enda, som var bemyndigad att
vända sig till honom om saker, som icke rörde tjänsten.
De hade alltså ingenting annat att göra än att ge sig
till tåls. Damerna gingo upp på sina rum och
fördrefvo tiden, så godt de kunde.

Cornudet slog sig ned framför köksspisen, där ett
väldigt bål flammade. Han lät bära ut till sig ett af
småborden från gästrummet jämte en flaska öl och
tände sin pipa, som i det demokratiska broderskapet
åtnjöt ett anseende, som nästan motsvarade dess ägares,
som om den genom att bereda Cornudet en njutning
gjorde sig förtjänt av fäderneslandet. Det var en präktig
sjöskumspipa, beundransvärdt väl inrökt och lika svart
som dess ägares tänder, men den doftade och glänste, föll
lätt i handen och hörde med till hela hans yttre. Han
blef sittande orörlig, med ögonen växelvis hvilande på
den flammande elden och på det hvita skummet öfverst
i kruset; endast för hvar gång han tagit sig en klunk,
lät han med belåten min sina långa magra fingrar glida
genom sitt långa, fettglänsande hår.

Under förevändning att försöka bli varm om fotterna
begaf sig Loiseau ut på en rond till stadens
småhandlare för att afsätta sitt vin. Grefven och fabriksägaren
började prata politik och uttalade spådomar om
Frankrikes framtid. Den ene trodde på det orleanska huset,
den andre satte sin lit till en okänd frälsare, som skulle
dyka upp, när allt var rent förtvifladt: en du Guesclin
eller en Jeanne d’Arc, eller kanske en ny Napoleon.
Ja, om kejsarprinsen ändå icke varit så ung! Cornudet
satt stilla och lyssnade med ett lugnt leende, som
innebar, att han visste bättre besked om ödets afsikter.
Röken från hans pipa spred sin doft ut öfver köket.

Då klockan slog tio, kom värden ned och blef
genast öfverhopad med frågor; men han visste ingenting
och kunde blott upprepa samma ord: »Officeren sade till
mig: »Vill ni förbjuda, att man spänner för de
nyankomna gästernas vagn i morgon bitti. De få icke fara
härifrån utan min tillåtelse. Förstår ni mig? Så, det
är bra.»

Efter detta besked var ingenting annat att göra än
att vända sig till officeren själf. Grefven sände honom
sitt kort, hvarpå Carré-Lamadon hade tillagt sitt namn
och alla sina titlar. Preussaren lät svara, att de båda
herrarna kunde komma och tala med honom, när han
spisat frukost, d. v. s. inemot klockan ett.

Damerna kommo ned, och trots oron spisade man i
alla fall en liten smula. »Frodiga Lisa» tycktes
illamående och gjorde intryck af att vara mycket orolig.

Man höll just på att dricka kaffe, då uppassaren
kom för att hämta herrarna.

Loiseau	slöt sig till de båda andra, men då de
försökte locka Cornudet till att gå med för att	göra deras
uppträdande mera högtidligt, svarade han, att han aldrig
någonsin ämnade ha något som helst att göra med
tyskarna. Därefter satte han sig ned framför brasan igen
och begärde ännu en flaska öl.

De tre herrarna stego upp för trappan och visades
in i gästgifvaregårdens bästa rum, där officeren tog emot
dem, liggande i en länstol med fotterna uppe på
kakelugnsafsatsen. Han var insvept i en nattrock i skrikande
färger, tydligen ett byte från en eller annan öfvergifven
bostad, hvars bortflydda ägare måste varit i besittning af
synnerligen dålig smak. Han reste sig icke, hälsade icke
ens på dem. Han erbjöd på det hela taget ett utmärkt
exempel på den tölpaktighet, som sitter i blodet på
hvarje segrande militär.

Först efter någon tids förlopp nedlät han sig till att
fråga: »Was vill ni?»

Grefven tog ordet: »Vi önska resa vidare, herr
löjtnant —»

»Nej!»

»Vågar jag kanske fråga er om orsaken till detta
afslag?»

»Därför jag icke vilja det.»

»Jag tillåter mig att i all ödmjukhet göra herr
löjtnanten uppmärksam på, att befälhafvande tyske
generalen för oss utställt ett pass, som gäller till Dieppe. Jag
kan icke tänka mig, att vi gjort oss skyldiga till något,
som skulle kunna förtjäna den stränghet, hvarmed ni
behandlar oss.»
»Jag icke vilja — det är tillräckligt. Ni kan träd’ af.»

De bugade sig alla tre och drogo sig tillbaka.

Eftermiddagen blef ytterst otrefiig. Ingen af dem
kunde förstå, hvad som utgjorde anledningen till tyskens
nyck, och de besynnerligaste förklaringar tumlade rundt
om i deras hufvuden. De stannade allesammans kvar i
köket, vredo och vände på saken och hittade på de mest
osannolika förklaringar. Det var kanske meningen att
behålla dem såsom gisslan eller bortföra dem såsom
fångar, men för hvilket ändamål? Trodde man sig kunna
utkräfva en större summa i lösen för dem? Vid denna
tanke kände de sig gripna af en panisk förskräckelse,
de rikaste bland dem voro de mest förskrämda; de
sågo sig redan i andanom tvungna att, för att frälsa
sina lif, tömma hela påsar med guldmynt i den fräcke
officerens händer. De brydde sina hjärnor för att kunna
hitta på antagliga lögner, som kunde dölja deras
rikedom och få dem att gälla för fattiga, mycket fattiga.
Loiseau tog af sig sin klockkedja och gömde den i
fickan. Då mörkret började falla på, växte deras ångest.
Lampan blef tänd, och som det ännu fattades två timmar
till middagen, föreslog fru Loiseau, att man skulle spela
»half tolf» för att få tiden att gå. Man ingick på
förslaget; själfva Cornudet släckte helt höfligt sin pipa för
att deltaga i spelet.

Grefven blandade korten och gaf. »Frodiga Lisa» blef
»halftolf», och snart lade spänningen i spelet en sordin på
den fruktan, som hvilade öfver dem. Cornudet
upptäckte, att makarna Loiseau fuskade i samförstånd.

Då man skulle sätta sig till bords, kom värden in
till dem och frågade med sin hesa röst: »Den preussiska
officeren frågar, om Elisabet Rousset ännu icke betänkt sig.»

»Frodiga Lisa» blef ett ögonblick alldeles likblek;
därpå blef hon plötsligt blossande röd i ett anfall af raseri,
som var nära att kväfva henne. Det var henne nästan
icke möjligt att hämta andan för att säga något;
ändtligen utbrast hon: »Vill ni hälsa den uslingen, den 
åsnan, den svinpälsen till preussare från mig och säga
bo-nom, att jag aldrig, hör ni, aldrig i evighet går in på det.»

Den tjocka värden gick, och hela sällskapet samlade
sig omkring »Frodiga Lisa» för att utfråga henne och
förmå henne att afslöja hemligheten för dem. Hon gjorde först
litet motstånd, men slutligen fick raseriet öfverhand öfver
henne, och hon skrek: »Hvad han vill?<sp> ...</sp> Hvad han
vill? Jo, han vill tillsammans med mig!»

Den allmänna harmen var så stor, att ingen kände
sig stött öfver det osminkade uttrycket. Cornudet
satte sitt glas så häftigt mot bordet, att det sprang i
bitar. Alla voro inse om att uttala sin afsky och sitt
förakt för denna militäriska buse; man skulle kunnat tro,
att en del af det offer, som fordrades af henne, blifvit
utkräfdt af hvarje enskild. Grefven förklarade med ett
uttryck af den djupaste vämjelse, att forntidens barbarer
icke burit sig värre åt; och damerna betygade i kraftiga
och välvilliga ordalag »Frodiga Lisa» sin innerliga
medkänsla. De båda nunnorna, som blott visade sig vid
måltiderna, hade böjt sina hufvuden utan att säga något.

Då den första förbittringen någorlunda bade lagt sig,
satte man sig icke dess mindre till bords; men det
yttrades icke mycket, enhvar satt tyst och öfverlade med
sig själf.

Damerna drogo sig tidigt tillbaka, och herrarna
började röka och fingo ett parti ecarté till stånd. Värden
blef ombedd att deltaga, i spelet för att man på ett
behändigt sätt skulle kunna utfråga honom om, huru man
skulle öfvervinna officerens motstånd. Men han tänkte
blott på sina kort, han hvarken hörde eller svarade och
upprepade oafbrutet: »Vi måste passa spelet. Vi måste
passa spelet.» Han var i en sådan spänning, att han
glömde att hosta upp, hvilket gjorde, att hans bröst
arbetade som ett orgelverk. Hans pipande lungor återgåfvo
astmans hela skala, ända från de djupa och allvarliga
noterna till de skarpa och klanglösa höga toner, som
ljuda som unga tuppkycklingar, som försöka att gala.

Han ville icke ens gå med upp, då hans hustru,
som var nära att falla omkull af sömnighet, kom för
att hämta honom. Därför gick hon ensam och lade sig, hon
var nämligen morgontidig af sig och steg upp med
solen, medan hennes man däremot var en nattuggla, som
alltid var färdig att sitta länge uppe med goda vänner.
Han ropade efter henne: »Glöm icke att värma mitt
äggöl,» och vände därpå ånyo hela sin uppmärksamhet på
spelet. Då de andra omsider insågo, att man icke kunde
få något ur honom, förklarade de, att det var tid på att
komma i säng, och hvar och en gick till sitt.

Morgonen därpå stego de tidigt upp med ett
obestämdt hopp, en ännu större längtan efter att komma
vidare och en riktig fasa för att behöfva tillbringa ännu
en dag i den förskräckliga gästgifvaregården.

Men ack! Hästarna stodo fortfarande i stallet, och
kusken var fortfarande osynlig. Då de icke visste, hvad
de skulle taga sig till, fortforo de att trippa rundt
omkring vagnen. Frukosten blef mycket bedröflig;
stämningen beträffande »Frodiga Lisa» hade blifvit liksom
afsvalnad; ty efter att ha sofvit på saken, hade de blifvit
af en något annan åsikt. De voro nu icke långt ifrån
att hysa ovilja mot henne, därför att hon icke i all
hemlighet gått in till preussaren för att vid deras
uppvaknande kunna bereda dem en angenäm öfverraskning.
Detta hade ju varit den naturligaste sak i världen. Hvem
behöfde dessutom ha fått veta det? Hon kunde ju ha
räddat skenet genom att låta officeren säga, att han hade
fattat medlidande med deras ställning. För henne hade
det dock så litet att betyda.

Men ingen af dem vågade ännu tillstå sina tankar.

Efter frukosten, just då de voro nära att förgås af
ledsnad, föreslog grefven en promenad i stadens
omgifningar. De klädde sig omsorgsfullt, och hela det lilla
sällskapet begaf sig af med undantag af Cornudet, som
föredrog att blifva sittande framför brasan, och de båda
nunnorna, som tillbragte hela dagen i kyrkan eller hos
prästen.

Kölden, som blef skarpare för hvar dag, bet dem
i näsa och öron, deras fötter blefvo så smärtsamt stela, att
hvarje steg var dem en pina. De hade kommit ut ur
staden och sågo ut öfver åkrarna, som lågo framför dem
så trista och ohyggliga i sin hvithet utan gränser, att de
alla ögonblickligen vände om, genomisade till märg och
ben och med beklämda hjärtan.

De fyra damerna gingo före, herrarna kommo en
smula efter.

Loiseau, som hade en klar förnimmelse af
stämningen, framkastade med ens den frågan till herrarna,
om »den där kvinnan» månne hade för afsikt att låta
dem stanna länge ännu i denna håla. Grefven invände
fortfarande helt ridderligt, att man icke kunde fordra ett
så pinsamt offer af en kvinna, det måste komma från
henne själf. Carré-Lamadon anmärkte, att om
fransmännen, som det påstods, förberedde ett angrepp på Dieppe,
så skulle sammanstötningen ofelbart äga rum i Tôtes.
Denna betraktelse gjorde de båda andra ytterst
bekymrade. »Tänk, om vi skulle försöka slippa undan till fots?»
framkastade Loiseau. Grefven ryckte på axlarna: »Hvad
tänker ni på, i all denna snö? Med våra damer?
Dessutom skulle vi ögonblickligen bli förföljda och upphunna,
innan vi gått i tio minuter, för att därefter bli
behandlade som fångar efter soldaternas godtfinnande.» Detta
var sant nog, och det yttrades icke mera om den saken.

Damerna talade om kläder; men ett visst tvång
hvilade öfver dem alla och gjorde dem oense.

Plötsligt syntes officeren i slutet af gatan. Hans
långa uniformerade getingsgestalt aftecknade sig mot snön,
som stängde synkretsen. Han gick med skrefvande knän
och den egendomliga gång, som de flesta militärer vänja
sig vid för att undgå att smutsa ned sina omsorgsfullt
blankade stöflar.

I det han gick förbi, hälsade han på damerna och
kastade en föraktfull blick på herrarna, som dock
bevarade så mycket af sin värdighet, att de icke lyfte på
hatten, ehuru Loiseau, genom att lyfta handen mot
hufvudet, gjorde en ansats till en hälsning.

»Frodiga Lisa» rodnade upp öfver öronen, och de
tre damerna kände sig i hög grad förödmjukade öfver,
att officeren mötte dem i sällskap med den flicka, han
behandlat så skymfligt.

De började tala om honom, hans hållning och hans
ansikte. Fru Carré-Lamadon, som hade känt många officerare
och bedömde dem som kännare, fann, att han ingalunda
såg illa ut; hon beklagade till och med, att han icke var
fransman, därför att han kunnat bli en flott husar, som
alla damer säkert skulle ha blifvit tokiga efter.

Då man kommit hem, visste de icke längre, hvad
de skulle hitta på. Ganska häftiga ord yttrades om helt
obetydliga saker. Middagen, som afåts under tystnad,
varade helt kort, och alla gingo tidigt till sängs i
förhoppning, att man skulle kunna sofva bort tiden.

Morgonen därpå kommo de ned med trötta miner och
raseri i hjärtat. Damerna riktade nästan icke ett ord
till »Frodiga Lisa».

Kyrkklockorna började ringa. Det var barndop.

»Frodiga Lisa» hade ett barn, som var lämnadt i
vård hos en bondfamilj i Yvetot. Hon hälsade på det
blott en gång om året och tänkte aldrig på det; men
tanken på det, som skulle döpas, väckte en plötslig
och häftig ömhet hos henne för hennes egen lilla, och
hon ville absolut öfvervara akten.

Så fort hon hade gått, sågo de alla på hvarandra
och ryckte sina stolar närmare tillsammans, ty de kände,
att ett eller annat beslut måste fattas. Loiseau fick en
ingifvelse; han föreslog, att man skulle hemställa till
officeren att behålla »Frodiga Lisa» ensam kvar och låta
de andra resa.

Värden åtog sig att öfverbringa denna framställning,
men han kom genast tillbaka. Tysken, som alltför väl
kände den mänskliga naturen, hade visat honom på dörren.
Det var hans mening att behålla dem alla, ända till dess
han fick sin önskan uppfylld.

Så gaf sig fru Loiseaus tarfliga sätt att tänka
ett uttryck i: »Är det kanske meningen, att vi skola
stanna här, tills vi dö af ålderdom? När det är den där
slynans handtering att inlåta sig med manfolk, så kan
jag icke inse, att hon har mera rätt att säga nej till den
ene än till den andra. I Rouen var hon minsann icke
kräsmagad; hon var lika glad, hvem hon fick tag i, om
det så var kuskar. Det är sant, hvad jag säger, att hon
haft att göra med borgmästarens kusk. Ja, jag vet det
mycket väl, ty han köper sitt vin hos oss. Och nu, då
det gäller att hjälpa oss ur en förlägenhet, så spelar den
där tossan stram<sp> ...</sp> Det förefaller mig nu rent af, alt
officeren bär sig mycket fint åt. Han har kanske länge
måst umbära kvinnligt sällskap; men ehuru vi äro tre,
som han säkert skulle ha föredragit, så håller han dock
till godo med henne. Han respekterar oss, gifta hustrur.
Kom ihåg, att han är herre här. Han behöfde blott
säga: »Jag vill,» och med sina soldaters tillhjälp skulle
han kunna taga oss med våld.»

De båda damerna ryste. Den vackra fru Carré-Lamadons 
ögon strålade, och hon blef en smula blek, som
om hon redan blifvit tagen med våld af officeren.

Herrarna, som sutto en smula längre bort och
behandlade saken, kommo närmare. Loiseau skummade af
raseri och ville, att man skulle utlämna »den eländiga
kvinnan», bunden till händer och fötter, till fienden. Men
grefven, som var en ättlägg af tre släktled af sändebud
och som själf till sitt yttre liknade en diplomat, röstade
för, att man skulle gå slugt till väga. »Vi måste se till
att få henne att bestämma sig,» sade han.

Därpå stiftade man en formlig sammansvärjning.

Damerna ryckte ännu tätare tillsammans och sänkte
sina röster; samtalet blef allmänt, hvar och en gaf sin
mening tillkänna. Allt gick för öfrigt ytterst korrekt till.
I synnerhet förstodo de tre kvinnorna att finna behändiga
vändningar och eleganta uttryck, som i den behagligaste
form sade de djärfvaste saker. En främling skulle icke
ha kunnat förstå, hvad saken rörde sig om, så försiktigt
voro orden valda. Men då den lätta fernissa af
blygsamhet, som hvarje anständig dam är försedd med, blott
täcker ytan, fröjdade de sig högeligen öfver detta
slippriga äfventyr och gladde sig i grund och botten oerhördt,
kände sig riktigt i sitt element och behandlade ämnet
med samma sinnliga glädje, hvarmed en hungrig
läckergom till kock tillagar en annans kvällsmat.

Munterheten återvände af sig själf, ty så lustig
slutade hela historien att förefalla dem. Grefven kom
med ett par något vågade kvickheter, som han dock
yttrade så diskret, att han fick damerna att le. Sedan
kom också Loiseau med några tvetydiga anmärkningar,
som ingen tycktes känna sig stött öfver; den tanken, som
hans hustru brutalt hade uttryckt, då hon sade: »Efter
det nu en gång är hennes handtering, hvarför skulle hon
väl säga nej till honom mera än till någon annan?»,
behärskade dem alla.

Blockeringen blef omsorgsfullt förberedd, som om
det gällt en belägrad fästning. Det bestämdes hvilken
roll, hvar och en skulle spela, hvilka argument han skulle
använda och hvilka manövrer han hade att utföra. En
anfallsplan utkastades, krigsputs aftalades, och den
slutliga öfverrumpling uppgjordes, som skulle tvinga det
lefvande fästet att öfverlämna sig åt fienden.

Blott Cornudet höll sig fortfarande afsides.

De sutto alla så djupt upptagna, att de icke hörde
»Frodiga Lisa» komma tillbaka. Men grefven utstötte
ett sakta: »hysch», som kom dem att se upp. Där stod
hon. En plötslig tystnad uppstod, och en viss
förlägenhet skrämde dem alla från att genast tala till henne,
till dess grefvinnan, som bättre än de andra var van
vid att sno sig genom sällskapslifvets dubbelheter,
frågade: »Nå, var det ett roligt barndop?»

»Frodiga Liea», som ännu var lielt rörd, berättade
utförligt, hvilka som hade varit där, och huru de sågo
ut, och hvilket intryck kyrkan hade gjort på henne.
»Det gör i alla fall godt att en gång då och då få
komma i Guds hus», slutade hon.

Ända till frukosten inskränkte sig damerna till att
vara älskvärda emot henne för att föröka hennes tillit
och stämma henne välvilligt gent emot deras råd.

Så fort man satt sig till bords, började angreppen.
Först inleddes ett samtal om uppoffring i allmänhet.
Det hämtades exempel från forntiden: Judith och
Holofernes, så utan spår till anledning Lucretia och Sextus
och därpå Kleopatra, som i sin bädd tog emot alla de
fiendtliga generalerna och förvandlade dem till slafvar af
hennes nycker. Därefter upprullades ett fantastiskt stycke
historia, som blifvit utkläckt i dessa okunniga
millionärers hjärnor, som läto Roms medborgarinnor i Capua
vagga Hannibal, hans officerare och hans hela armé af
legotrupper i sömn i sina armar. Så anfördes alla de
kvinnor, som ha hejdat eröfrare genom att göra sin egen
kropp till en valplats, ett medel till att härska, ett
vapen, de kvinnor, som genom sina hjältemodiga
smekningar besegrat afskyvärda och förhatliga varelser, och
som offrat sin kyskhet åt hämnden.

Till sist talades också i beslöjade ordalag om den
förnäma engelskan, som låtit inympa på sig en
förskräcklig och smittosam sjukdom i af sikt att öfvertora den på
Bonaparte, som dock blef frälst som genom ett under,
därför att ett plötsligt illamående hindrade honom från
att komma till det ödesdigra mötet.

Och allt detta berättades på ett ytterst anständigt
sätt och med en viss måttfullhet, hvarigenom dock
skymtade en beräknad hänförelse, som var afsedd att väcka
lusten för efterliknelse.

En fördomsfri åhörare kunde mycket väl ha slutat
med att föreställa sig, att kvinnans enda bestämmelse
här på jorden måste vara att ständigt uppoffra sin egen
kropp och oupphörligt prisgifva sig åt råa soldaters nycker.

De båda nunnorna tycktes icke höra något, af hvad
som sades; de sutto försjunkna i djupa tankar.
»Frodiga Lisa» sade ingenting.

Hela eftermiddagen läto de henne vara i fred för
att tänka öfver. När de vände sig till henne, var det
med ett	starkt betonadt <i>fröken</i>,	utan att någon riktigt
visste hvarför; det var, som om de ville låta henne sjunka
en grad	i den aktning, hon ofrivilligt hade ingifvit 
dem, och låta henne känna skändligheten i hennes
ställning.

I samma ögonblick, som soppan serverades, visade
sig värden ånyo och upprepade sin fråga från dagen
förut; »Den preussiske officeren önskar veta, om
Elisabeth Rousset ännu icke har betänkt sig?»

»Frodiga Lisa» svarade torrt: »Nej, det har jag
icke.»

Men under middagen försvagades förbundets styrka.
Loiseau råkade yttra några olämpliga meningar. För
att försvaga intrycket af dessa, ansträngde de alla sina
hjärnor för att hitta på nya exempel, men de funno
intet. Därpå, kanske alldeles utan afsikt och blott
därför att hon kände ett obestämdt begär af att söka hjälp
hos religionen, vände sig grefvinnan till den äldsta af
nunnorna och ställde några frågor till henne om
berömliga gärningar i helgonens lif. Många af dem ha ju
begått handlingar, som i våra ögon skulle anses såsom
förbrytelser; men kyrkan förlåter utan minsta svårighet
sådana missgärningar, blott de ske till Herrens ära och
nästans väl. Detta kunde blifva en viktig bevisgrund,
och grefvinnan använde sig af den. Och nu, antingen
det nu skedde i kraft af tyst samförstånd eller till följd
af den beslöjade förmåga att ställa sig in, hvari hvar
och en som bär en andlig dräkt, är mästare, eller
det blott var på grund af en lycklig brist på
uppfattning eller insikt om saken, kom den gamla nunnan de
sammansvurna till verksam undsättning. De hade
ansett henne för blyg, men hon visade sig vara dristig,
vältalig och våldsam. Hon lät icke förvirra sig af fraser;
hennes åsikt var som en järnstång, hennes tro kände
icke någon tvekan, och hennes samvete ägde inga
skrupler. Hon fann Abrahams offer helt naturligt, ty hon
skulle själf ögonblickligen på en befallning från ofvan
ha dödat både sin far och sin mor; det fanns, enligt
hennes åsikt, ingenting, som kunde misshaga Herren,
om det skedde med ett prisvärdt syftemål för ögonen.
Grefvinnan drog fördel af den oväntade hjälparens
invigda myndighet och fick henne att framkomma med
upplyftande omskrifningar af den moraliska grundsatsen:
»Ändamålet helgar medlen».

Hon frågade henne:

»Ni menar således, syster, att Gud tillåter alla
medel, och förlåter handlingen, blott bevekelsegrunden
är ren?»

»Ja, hvem skulle väl kunna tvifla härpå, min fru?
En handling, som i och för sig vore tadelvärd, blir ofta
förtjänstfull på grund af den tanke, som ligger bakom.»

Och på detta sätt fortforo de att utreda Guds vilja,
förutse hans beslut och låta honom deltaga i saker, som
i sanning icke hade synnerligen mycket med honom
att göra.

Men allting försiggick med omskrifningar, klokt och
diskret. Hvarje ord, som sades under nunnedoket, sköt
en bräsch i »Frodiga Lisas» harmsna motstånd. Därpå
kom samtalet in på andra ämnen, och nunnan började
tala om de kloster, som tillhörde hennes orden, om
ordenspriorinnan, om sig själf och sin förtjusande
ledsagarinna, den kära Sankt Niképhoros syster. Man hade
sändt bud efter dem från Havre, där de på sjukhusen
skulle vårda hundratals soldater, som blifvit angripna af
kopporna. Hon skildrade målande de stackars eländiga
och utbredda sig angående sjukdomens enskildheter.
Men emedan de nu blifvit hindrade på sin väg af en
preussisk officers nycker, lågo en mängd fransmän och
dogo — och de kunde kanske ha frälst dem! Det var
hennes lifsuppgift att vårda soldater; hon hade varit
med på Krim, i Italien och Österrike, och allteftersom
hon berättade om sina fälttåg, växte hon för dem till
en af dessa barmhärtighetssystrar, som draga i krig med
trumman och trumpeten och förefalla som skapade att
följa med hären för att uppsamla de sårade midt i
siaktningens vimmel, och som bättre än någon officer
förstå att blott med några ord tämja de vildaste och
oregerligaste karlar; hon föreföll dem som en barsk veteran,
som var	klädd i nunnedräkt och hvars väderbitna, af
otaliga fåror genomkorsade ansikte föreföll som en bild
af krigets ödeläggelser.

Ingen yttrade något efter henne, så förträfflig
tycktes den verkan, hon hade frambragt.

Så snart måltiden var till ända, begåfvo de sig alla
hastigt till sina rum för att först visa sig igen
förmiddagen därpå.

Frukosten var lugn. Man ville gifva den säd, som
blifvit sådd dagen förut, tid att spira och sätta frukt.

Då de hade spisat, föreslog grefvinnan en promenad.
Efter aftal bjöd grefven armen åt »Frodiga Lisa» och
lagade att komma en smula efter de andra med henne.

Han talade till henne i den förtroliga, beskyddande
och en smula ringaktande ton, som de män, hvilka
intaga en särskild plats i samhället, pläga anslå gent emot
detta slags kvinnor; han kallade henne: »Mitt kära barn»
och behandlade henne med hela den öfverlägsenhet, som
hans rang och oomtvistliga heder förlänade honom. Han
gick genast rakt på saken:

»Ni är alltså fast besluten att låta oss stanna här,
utsatta liksom ni själf för de våldsamheter, som skulle
blifva en följd för oss, om de preussiska trupperna skulle
lida ett nederlag, hellre än att samtycka till att visa ett
tillmötesgående, som ni har gjort så många gånger förut
under ert lif?»

»Frodiga Lisa» svarade icke.

Han försökte taga henne med godo, talade förstånd
med henne och försökte att röra hennes känslor. Han
förstod att fortfarande vara »grefven», på samma gång
som han, när han ansåg det nödvändigt, sade henne
komplimanger och spelade galant och älskvärd. Han
talade i högstämda ordalag om hvilken tjänst, hon skulle
göra dem, och om deras tacksamhet. Därpå började
han helt plötsligt att säga du till henne: »Och vet du
hvad, min flicka, han kan, ta mig tusan, berömma sig
af att ha kännt en vacker flicka; han finner icke lätt
maken till dig hemma i sitt eget land.»

»Frodiga Lisa» svarade fortfarande icke, och de
slöto sig till de andra.

Så fort de kommit hem, gick hon upp på sitt rum
och visade sig icke mera. Oron var på sin höjdpunkt.
Hvad ämnade hon göra? Om hon fortfor att göra
motstånd, hur obehagligt skulle det icke vara!

Middagsklockan ringde; man väntade förgäfves på
henne. Men så kom värden in och meddelade, att
fröken Rousset kände sig illamående och bad, att man
skulle sätta sig till bords utan henne. De spetsade alla
öronen. Grefven gick bort till värden och fråga
hviskande: »Går det?» »Ja.» Af anständighetsskäl yttrade
han ingenting till sina följeslagare, utan inskränkte sig
till en menande nick. Genast banade en djup lättnadens
suck sig väg ur allas bröst, och alla ansikten lyste upp
af glädje. Loiseau ropade: »Död och pina! Jag bjuder
på champagne, om det finnes sådan på det här stället;»
och fru Loiseau fattades af oro, då värden kom tillbaka
med fyra flaskor i händerna. Alla hade med ens blifvit
meddelsamma och bullrande; en uppsluppen glädje höll
sitt intåg bland dem. Grefven tycktes plötsligt göra den
upptäckten, att fru Carré-Lamadon var utomordentligt
förtjusande, och fabriksägaren gjorde sig angenäm för
grefvinnan. Samtalet blef lifligt och frispråkigt och
kryddades med skämtsamma infall.

Plötsligt lyfte Loiseau med orolig min sin hand och
ropade: »Hysch, stilla!» De tystnade allesammans,
öfverraskade och helt förskräckta. Så låtsades han, som om
han lyssnade efter något, tystade dem på nytt, lyfte
ögonen mot taket och sade därpå med sin naturliga röst:
»Varen lugna, allt går bra.»

De visste icke riktigt, om de skulle erkänna, att
de hade förstått honom, men snart trängde leendet
sig fram.

Efter en kvarts timme upprepade han samma skämt
och sedan ganska ofta under kvällens lopp. Han
låtsades, som om han talade till någon i våningen ofvanför,
och gaf tvetydiga råd, som tydligen röjde, hvilken
handelsresande han var i tankegång och sätt. Då och
då anlade han en sorgsen min och suckade: »Stackars
flicka», eller mumlade han ursinnig mellan tänderna:
»Den åsnan till preussare.» Ett par gånger, när deras
tankar voro på annat håll, utstötte han med darrande
röst: »Sluta! Sluta!» och tillade, som om han talade för
sig själf: »Gud vet, om vi någonsin få se henne igen.
Bara den skurken icke tager lifvet af henne!»

Ehuru dessa kvickheter voro i hög grad osmakliga,
roade de likväl, och ingen kände sig sårad af dem, ty
sedlig harm beror som allt annat på omgifningen, och
här hade efter hand samlat sig en atmosfär, som var
laddad med slippriga tankar.

Vid desserten började till och med damerna komma
med spirituella och fint dolda antydningar. Allas
blickar tindrade, man hade druckit en hel del. Grefven,
som äfven i sina lättsinniga ögonblick bevarade sitt yttre
allvar, hittade på en vacker jämförelse, som gjorde stor
lycka, mellan deras ställning och slutet på en
öfvervintring vid nordpolen, när de infrusna se en väg öppna
sig mot söder.

Loiseau, som hade kommit i en öfverdådig stämning, 
reste sig med sitt champagneglas i handen: »Jag
dricker för en lycklig förlossning!» Hela sällskapet reste
sig och klappade händerna af hänförelse. Äfven de båda
nunnorna läto efter många öfvertalningar af damerna
förmå sig att väta sina läppar i det musserande vin,
som de aldrig förr hade smakat. De förklarade, att det
påminde dem om brus, men att det dock hade en finare
smak.

Loiseau fann ett betecknande uttryck för situationen:
»Det är förargligt, att vi icke ha ett klaver, så kunde
vi ha fått oss en sväng.»

Cornudet hade icke sagt ett ord och icke rört sig
ur fläcken; han föreföll till och med fördjupad i mycket
allvarliga tankar och drog då och då med en rasande
rörelse i sitt långa skägg, som om han ville göra det
ännu längre. Då man slutligen inemot midnatt bestämde
sig för att gå hvar och en till sitt, gaf Loiseau, som
icke kunde gå riktigt, honom en dask på magen och
sade med lallande röst:	»Ni är visst icke vid riktigt
godt humör i kväll; ni säger ingenting, medborgare?» —
Cornudet såg plötsligt upp och kastade en blixtrande
och hotande blick rundt sällskapet: »Jo, jag säger, att
ni allesammans har begått en nedrighet!» Han reste
sig, gick bort till dörren, vände sig om och upprepade
ännu en gång: »En nedrighet!» och försvann.

Detta lade i första ögonblicket en sordin på
stämningen. Loiseau blef förbluffad stående och såg dum ut;
därpå återfick han sin säkerhet, utbrast i ett skallande
skratt och upprepade gång på gång: »De äro sura, min
vän, de äro sura.» — Då ingen förstod anledningen till
hans munterhet, berättade han om »korridorens
hemligheter». Därvid utbrast ånyo ett häftigt utbrott af glädje.
Damerna skrattade som besatta. Grefven och Carré-Lamadon 
fick tårar i ögonen af skratt och ville knappt
tro, hvad han sade.

»Huru? Är ni säker därpå? Ville han?<sp> ...</sp>»

»Jag säger er ju, att jag såg det med mina egna
ögon.»

»Och hon sade nej<sp> ...</sp>»
»Ja, därför att preussaren låg i rummet bredvid.»

»Det är icke möjligt.»

»Jag kan svära därpå.»

Grefven var nära att kväfvas, och fabriksägaren
höll sig med båda händerna för magen. Loiseau fortfor:
»Ni kan sålunda mycket lätt förstå, att han icke finner
den här historien i kväll så vidare lustig.»

Och de skrattade om igen, så att de nästan blefvo
sjuka och knappt kunde hämta andan. Men fru Louiseau,
som kunde vara ganska giftig, frågade, då de gingo till
sängs, sin man, om han icke lagt märke till, att den
lilla fru Carré-Lamadons skratt hela aftonen icke låtit
riktigt äkta: »Du vet nog, att för de kvinnor, som icke
kunna motstå en uniform, är det likgiltigt, om det är
en fransman eller en preussare, som finnes i den. Är
det icke förskräckligt att tänka sig!»

Men hela natten hördes ute från den mörka
korridoren ett knarrande och ett trippande som af bara fötter
och knappt märkbara ljud, som om någon hviskade.
Och sällskapet föll säkert mycket sent i sömn, ty ännu
långt efteråt gledo ljusstrimmor inifrån rummen genom
dörrspringorna ut i korridoren. Detta slags verkningar
har champagne; den förstör sömnen, säges det.

Morgonen därpå kastade en hög, klar vintersol ett
bländande skimmer öfver snön. Ändtligen höll
omnibusen förspänd framför dörren; en flock hvita dufvor
med röda ögon med en svart prick midt i spankulerade,
bröstande sig i sin täta fjäderskrud, värdigt omkring
mellan de sex hästarnas ben och pickade efter föda i
den färska, ångande gödseln.

Kusken satt insvept i sin fårskinnspäls på bocken,
sysselsatt med att tända sin pipa. Alla de resande
visade en strålande uppsyn; i en hast fingo de en liten
matsäck iordninggjord för den återstående resan.

Man väntade nu blott på »Frodiga Lisa». Slutligen
kom hon.

Hon såg litet förlägen och skamsen ut. Då hon
förskrämd gick bort till sina reskamrater, vände de alla
på en gång ryggen åt henne, som om de icke sett henne.
Grefven bjöd helt värdigt armen åt sin hustru för att
aflägsna henne från denna orena beröring.

»Frodiga Lisa» blef stående helt mållös, därpå
samlade hon hela sitt mod och vände sig till fabriksägarens
hustru med ett ödmjukt frammumladt: »God morgon,
frun.»

Till svar fick hon blott en nästan omärklig nick,
åtföljd af en blick af djupt kränkt dygd. De tycktes alla
ha ytterst brådtom och höllo sig långt borta från henne,
som om hon varit besmittad. Därpå skyndade de sig
upp i vagnen och läto henne komma ensam efter. Helt
stilla intog hon den plats, hon suttit på under första
delen af resan.

De andra låtsades fortfarande, som om de icke kände
henne. Blott fru Loiseau tillkastade henne på afstånd
vredgade blickar och sade med dämpad röst till sin
man: »Det var tur, att jag icke kom att sitta bredvid
den där.»

Den tunga vagnen satte sig i rörelse.

I början var det ingen, som talade. »Frodiga Lisa»
vågade icke se upp. Hon kände sig på en gång
uppfylld af harm mot sina reskamrater och förödmjukad
öfver att ha gifvit efter och låtit sig besudlas af de
kyssar, hon måst tåla af preussaren, som man så hycklande
kastat henne i armarna på.

Men grefvinnan bröt snart den pinsamma tystnaden. 
Hon vände sig nämligen till fru Carré-Lamadon
och frågade:

»Ni känner, efter hvad jag tror, fru d’Étrelles?»

»Ja, det är en af mina väninnor.»

»Hvad hon är för en älskvärd person!»

»Förtjusande. Hon är verkligen en sällsynt kvinna;
hon är mycket kunskapsrik och konstnärinna ända ut i
fingerspetsarna; hon sjungar rent af bedårande och
tecknar alldeles utmärkt.»

Fabriksägaren kallpratade med grefven, då och då
hördes enstaka ord mellan fönsterrutornas rassel:
»Kuponger<sp> ...</sp> förfallotid<sp> ...</sp> premier<sp> ...</sp> på kredit.»

Loiseau, som på värdshuset lagt sig till med en
gammal kortlek, hvilken fetmat under fem års slit öfver
illa aftorkade bord, spelade bezique med sin hustru.

De båda nunnorna fattade den långa rosenkransen,
som hängde vid deras bälten, gjorde samtidigt
korstecknet och började plötsligt röra läpparna hastigare och
hastigare, som om deras otydliga mumlande betydde en
kapplöpning af böner; då och då höllo de andan ett
ögonblick för att antingen kyssa en medaljong eller
korsa sig och började därefter på nytt sin ändlösa
mumlande ramsa.

Cornudet satt orörlig och tänkte.

Då man åkt i tre timmar, samlade Loiseau ihop
sina kort och sade: »Det är visst matdags.»

Hans hustru tog fram ett paket, ombundet med
segelgarn, underifrån sätet. Det visade sig innehålla ett
stycke kokt kalfkött; hon skar det prydligt i tunna och
fasta skifvor, hvarpå de båda började att spisa.

»Tänk, om vi skulle göra detsamma?» frågade
grefvinnan, och efter att ha inhämtat det erforderliga
samtycket, började hon duka fram den mat, som blifvit
tillrustad för dem själfva och Carré-Lamadon gemensamt.
I en aflång skål, på hvars lock såsom ett kännetecken
på dess innehåll hvilade en porslinshare, låg en läcker
harpastej, hvars bruna innehåll var strimmigt af hvitt
späck och diverse slags fint hackad köttmat. En präktig
bit schweizerost, som varit insvept i en tidning, hade
ännu kvar på sin feta yta ett litet stycke papper, hvarpå
stod tryckt: »Olyckshändelse.»

De båda nunnorna halade fram en tjock korf, som
luktade hvitlök; och Cornudet stack med ens ned båda
händerna i båda sidofickorna på sin säckliknande kavaj
och drog fram fyra hårdkokta ägg ur den ena fickan
och en skifva bröd ur den andra. Han petade af
äggskalen och kastade i halmen vid sina fötter, därpå bet
han i äggen, så att små smulor af gulan föllo ned i
hans väldiga skägg, där de fastnade och sedan lyste som
gula stjärnor.

»Frodiga Lisa» hade kommit upp i sådan hast och
förvirring, att hon icke tänkt på något som helst, och
hon satt nu alldeles utom sig och nära att kväfvas af
raseri och stirrade på alla de andra, som i lugn
upphöjdhet togo för sig af rätterna. Hon arbetade sig efter
hand upp till en sådan hetsighet, att hon öppnade
munnen för att ge dem besked genom en ström
af skällsord, men hennes förbittring var så stark, att
den beröfvade henne målföret.

Ingen såg på henne, ingen ägnade henne en tanke.
Hon kände sig drunknad i den missaktning, som
utströmmade mot henne från alla dessa fina och hederliga
människor, som först hade uppoffrat henne för att sedan
kasta henne ifrån sig såsom någonting orent och onyttigt.
Hon kom att tänka på sin stora korg, som varit full
med så många goda saker, som de så glupskt hade slukat,
på sina båda präktiga höns i det glänsande geléet, på
sina pastejer, sina päron och sina fyra flaskor rödvin,
och plötsligt lade sig hennes raseri, liksom en alltför
spänd sträng, som brister, och hon kände, att hon var
färdig att gråta. Hon gjorde en våldsam ansträngning att
hindra och kvarhålla gråten inom sig liksom ett barn,
men den steg och steg och banade sig väg ut under
hennes ögonlock, och två stora, tindrande tårar lösgjorde
sig från ögonhåren, som förgäfves sökte hindra dem och
föllo sakta ned från hennes kinder. Flera följde efter
med allt starkare fart liksom vattendroppar, som sippra
ned ur en klippa, och föllo regelmässigt ned på hennes
brösts fylliga rundning. Hon blef sittande styf som en
pinne med hårdt och blekt ansikte och stirrade rätt ut
genom fönstret i förhoppning, att ingen skulle lägga
märke till henne.

Men grefvinnan såg det och blinkade till sin man.
Han ryckte på axlarna, som om han velat säga: »Hvad
angår det oss, jag kan ju icke göra något åt saken?»
Fru Loiseau log ett triumferande leende och hviskade:
»Hon gråter öfver sin förnedring.»

De båda nunnorna hade ånyo börjat att läsa sitt
radband och bedja efter att ha förvarat resterna af sin
korf i ett stycke papper.

Därpå sträckte Cornudet, som suttit och smält äggen,
sina långa ben under sätet midt emot, lutade sig
baklänges, lade armarna i kors, log som en man, som hittat
på ett riktigt godt skämt, och började hvissla
marseljäsen.

Allas ansikten mörknade; det var tydligt, att denna
folkliga frihetshymn icke smakade hans reskamrater. De
blefvo nervösa och irriterade och sågo ut, som om de
hade stor lust att börja tjuta liksom hundar, som få höra
ett positiv. Han märkte det mycket väl, men han
slutade icke.

Då och då gnolade han också orden:

<small>»Du kraft, som folkets hjärta äger,
o, led vår arms hämnande svärd!
Dyra frihet, för oss till seger,
styrk din tappra, kämpande här!»</small>

Som nu snön blifvit hårdare, körde vagnen
hastigare.

Men ända fram till Dieppe, under de långa
pinsamma timmar, som ännu återstodo af resan, medan det
led mot kvällen och senare, då det blifvit alldeles mörkt
inne i omnibusen, fortfor han under vagnens stötningar
med obarmhärtig ihärdighet sitt enformiga och
hämndfulla hvisslande, som tvang de trötta och förbittrade
sinnena att följa med melodien om och om igen och komma
ihåg hvart och ett af sångens ord, som de ofrivilligt
passade in i takten.

Men »Frodiga Lisa» fortfor att gråta, och då och
då höjde sig en snyftning, som hon icke kunnat
undertrycka, mellan två versrader ut i mörkret!

*
</chapter>
<chapter name="Lycka">

<h1>LYCKA</h1>

<big><big>D</big></big>et var tédags, strax innan lamporna buros in.
Villan låg med vidsträckt utsikt öfver hafvet;
solen, som försvunnit under horisonten, hade
efterlämnat en rosenröd himmel, som såg ut, som
vore den beströdd med guldpuder; och Medelhafvet 
låg utan en skrynkla, utan en krusning, blankt
och lysande i den döende dagen, likt en väldig,
blankpolerad metallplatta.

I fjärran till höger aftecknade taggiga berg sin svarta
profil mot solnedgångens bleknande purpur.

Man talade om kärlek, det gamla ämnet blef
utförligt behandladt, och det yttrades saker, som blifvit
yttrade många gånger förut. Skymningens milda vemod
gjorde orden mera dröjande och framkallade en
egendomlig, stilla stämning; och ordet »kärlek», som oupphörligt
kom igen, än uttaladt af en kraftig mansröst och än med
en kvinnostämmas ljusa klang, tycktes fylla hela
rummet, att fladdra där inne som en fågel och sväfva öfver
det som en ande.

»Kan man älska flera år i rad?»

»Ja,» påstodo några.

»Nej,» försäkrade andra.

Man särskiljde mellan olika förhållanden, uppdrog
gränslinjer och citerade exempel; alla, både män och
kvinnor, uppfylldes af förvirrade minnen, som trängde
sig fram till deras läppar, men som de icke vågade tala
om, och alla behandlade de detta på en gång utslitna
och högsta ting, den ömma och gåtfulla föreningen mellan
tvänne väsenden, med en djup sinnesrörelse och glödande
intresse.

Men plötsligt utbrast en, som suttit och stirrat ut i
fjärran.

»Nej, se dit! Hvad är det?»

En oerhördt stor, obestämbar och grå massa höjde
sig öfver hafvet långt borta vid horisonten.

Damerna hade rest sig och betraktade utan att kunna
förstå, hvad det kunde vara, den öfverraskande synen,
som de aldrig förr hade skådat.

En herre sade:

»Det är Korsika! Man kan få sikte på ön två eller
tre gånger om året i vissa atmosfäriska undantagsfall,
när luften blifvit fullkomlig genomskinlig och icke längre
döljer den bakom de ångor, som stiga upp från hafsytan
och inhölja det fjärran i en töckenslöja.»

Man kunde nu urskilja bergskammarna och trodde
sig se snön på deras ryggar. Och alla blefvo stående
öfverraskade, förvirrade och nästan förskräckta öfver det
plötsliga framträdandet, öfver det spöke, som sålunda höjde
sig ur hafvet. Måhända var det blott en af dessa
gyckelbilder, som visade sig för dem, som likt Kolumbus
seglade omkring på okända haf.

En gammal herre, som ännu icke yttrat något, tog
nu till orda:

»På samma ö, som här höjer sig framför oss
liksom för att gifva svaret på vår fråga genom att väcka
ett egendomligt minne hos mig, har jag mött ett
beundransvärdt exempel på varaktig kärlek, på en kärlek,
som tvärt emot all sannolikhet ägde lyckan. Nu skall
ni få höra.

***

För fem år sedan gjorde jag en resa till Korsika.
Denna vilda ö är mera okänd och mera aflägsen för oss
än Amerika, ehuru vi dock stundom kunna se den från
Frankrikes kust såsom nu i dag.

Föreställ er en värld, som ännu icke hunnit öfver
sitt kaos, en orkan af berg, skilda från hvarandra af
trånga klyftor, hvari brusa strida strömmar; icke en slätt,
blott oerhörda granitvågor och jättelika jorddyningar,
betäckta med ogenomträngliga småskogar eller med höga
kastanjeträd och furor. Det är ett jungfruligt,
ursprungligt och öde land, äfven om man då och då kan få syn
på en by, liknande en samling klippor, hvilka kastats
på toppen af ett berg. Aldrig stöter man på ett stycke
uppodlad skog eller ett stycke bearbetad sten, aldrig ett
minne af forna dagars barnsliga och förfinade smak för
vackra och behagliga föremål. Det är till och med detta,
som mest slår an på denna praktfulla och dystra ö: den
ärftliga likgiltigheten beträffande den åtrå efter vackra
former, hvilken kallas konst.

Italien, där hvarje palats, som är uppfylldt med
mästerverk, själft är ett mästerverk, där marmor, trä,
järn, metaller och sten vittna om mänskligt geni, där det
minsta föremål, som härstammar från svunna och
obemärkta tider, röjer den gudomliga skönhetssträfvan, är
för oss det heliga land, vi älska, därför att det framför
något annat visar oss den skapande andens frukt,
starkhet, makt och seger.

Och midt emot Italien ligger det vilda Korsika, så
som det låg i sina första dagar. Människorna där borta
lefva i sina plumpa hus likgiltiga för allt, som icke står
i beröring med deras egen tillvaro eller deras
familjetvister. Och de ha bibehållit de okultiverade
rasernas fel och egenskaper, de äro våldsamma, hätska,
omedmedvetet grymma, men också gästfria, gifmilda,
uppoffrande och trofasta, färdiga att öppna sin dörr för hvar
och en, som går förbi och till att gifva en trofast
vänskap i utbyte för det minsta tecken på sympati.

Men för att återkomma till min historia, i en hel
månad hade jag genomströfvat den härliga ön med en
känsla af att jag befann mig vid världens ända. Inga
krogar, inga värdshus, inga landsvägar. På stigar, som
äro trampade af mulor, når man upp till byarna, som
klamra sig fast vid bergsidorna, och blickar ut öfver
afgrunder, ur hvilkas djup man om aftonen hör ett
ihållande larm, bergströmmens djupa och dofva röst. Man
knackar på dörren till ett hus och ber om mat och skydd
för natten. Och man sätter sig vid det torftiga bordet
och sofver under det fattiga taket; och på morgonen
trycker man blott till afsked handen, som värden
sträcker fram mot en, sedan han följt en till slutet af byn.

En afton nådde jag efter tio timmars marsch en liten
hydda, som låg alldeles	ensam på bottnen af en trång
dal, som en mil längre bort slutade vid hafvet.	Dess
båda branta sluttningar, som voro beklädda med småskog, 
nedstörtade klippstycken och höga träd, slöto sig
likt två svarta murar kring den ohyggliga och ängsliga
dalen.

Kring hyddan låg en liten trädgård, hvari växte
några vinstockar, och längre bort stodo några
kastanjeträd, kort sagdt tillräckligt för lifvets uppehälle, en ren
förmögenhet i detta fattiga land.

Hustrun, som tog emot mig, var gammal och sträf,
men mot vanligheten renlig. Mannen, som satt på en af
halm flätad stol, reste sig för att hälsa på mig och satte
sig igen. Det var hon, som tog ordet:

»Ni torde ursäkta honom; han är alldeles döf. Han
är åttiotvå år».

Hon talade franska, som man talar det i Frankrike.
Det öfverraskade mig.

Jag frågade henne:

»Ni är väl icke från Korsika?»

Hon svarade:

»Nej, vi äro båda från fastlandet. Men vi ha bott
här i femtio år.»

En känsla af skräck och beklämning fattade mig vid
tanken på dessa femtio år, som försvunnit i denna dystra
dal, så långt från städer, där människor lefva. En
gammal herde kom hem, och vi satte oss ned att spisa
middagens enda rätt, en tjock soppa, hvari potatis, fläsk och
kål kokts tillsammans.

Då den korta måltiden var slutad, satte jag mig
utanför dörren; det mörka landskapets dysterhet gjorde
mig beklämd om hjärtat, och jag kände mig som ett
byte för den modlösa stämning, som då och då på vissa
vemodiga kvällar och på vissa tröstlösa platser kunna
bemäktiga sig den resande. Det förefaller en då, som
om allt höll på att upphöra, tillvaron och hela
universum. Lifvets förskräckliga elände står plötsligt helt
skarpt för en, och man ser med ens, huru alla stå
ensamma, huru allt är intet, och huru hjärtat i sin svarta
ensamhet vaggar sig själf in i drömmar, som blott föra
till döden.

Den gamla kvinnan kom ut till mig, och i det hon
tydligen gaf vika för den nyfikenhet, som alltid lefver
på botten af den själ, som har uppgifvit det mesta,
frågade hon mig:

»Ni kommer således från Frankrike?»

»Ja, jag reser för mitt nöje.»

»Ni är kanske från Paris.»

»Nej, jag är från Nancy.»

Det föreföll mig, som om hon skakades af en stark
sinnesrörelse, men om jag såg det eller snarare kände
det, vet jag icke.

Hon upprepade sakta:

»Ni är från Nancy.»

Mannen visade sig i dörren, obekymrad om sin
omgifning såsom alla döfva.

»Det gör ingenting, han kan icke höra oss», tillade
hon. Efter några sekunders förlopp frågade hon igen:

»Då känner ni kanske någon i Nancy?»

»Ja, jag känner nästan alla.»

»Också familjen Saint-Allaize?»

»Ja, mycket väl; de voro min fars vänner.»
»Hvad heter ni?»

Jag sade mitt namn. Hon stirrade på mig, därpå
sade hon med den egendomliga röst, som dämpas af
gamla minnen:

»Ja, ja, nu kommer jag ihåg det. Och Brisemares,
hvad har blifvit af dem?»

»De äro allesamman döda.»

»Ah!<sp>  ...</sp> Och Sirmonts, kände ni dem?»

»Ja, den yngste af dem är nu general.»

Härtill sade hon, skälfvande af rörelse och ångest
och därtill drifven af, jag vet icke hvilken förvirrad,
mäktig och helig känsla, af, jag vet icke hvilket behof
att tillstå, att säga allt och tala om de ting, hon tills
nu hade hållit inneslutna på djupet af sitt hjärta, och
om de människor, hvilkas blotta namn satte hennes själ
i rörelse:

»Ja, Henri de Sirmont, det vet jag nog, det är min
bror.»

Jag såg upp på henne helt öfverraskad. Och plötsligt
kom jag helt tydligt ihåg alltsammans.

Det hade på sin tid förorsakat en stor skandal i
hela Lothringen. En ung, vacker och rik flicka,
Suzanne de Sirmont, hade blifvit enleverad af en
underofficer vid det regemente, som stod under hennes fars
befäl.

Den soldat, som sålunda förfört öfverstens dotter,
var en vacker karl, bondson, men helt ståtlig att se på
i sin blå dolma. Hon hade förmodligen lagt märke till
honom och börjat älska honom, när skvadronerna
defilerade förbi. Men hur hade hon kommit åt att tala
med honom? Hur hade de burit sig åt för att träffa
hvarandra, och huru hade de kommit till ett samförstånd?
Och hur hade hon vågat låta honom förstå, att hon
älskade honom? Allt detta fick ingen någonsin veta.

Ingen hade gissat något, och ingen hade haft en
aning om, hvad som förestod. Den kväll, hans
värfningstid var ute, försvann han tillsammans med henne.
Man sökte dem, men utan framgång. Man fick aldrig
mera någon underrättelse om henne, och hon betraktades
som död.

Nu återfann jag henne således här i denna
ohyggliga dal. Jag svarade henne:

»Ja, jag kommer mycket väl ihåg det. Ni är
fröken Suzanne.»

Hon nickade. Ett par tårar runno ned för hennes
kinder. Därpå visade hon med en blick bort mot gubben,
som förblifvit orörligt stående på tröskeln till hyddån:

»Det är han.»

Jag förstod, att hon fortfarande älskade honom, att
hon fortfarande såg på honom med tillbedjande ögon.

Jag frågade:

»Är ni åtminstone lycklig?»

Hon svarade med en röst, som kom från hennes
innersta hjärta:

»Ack ja, mycket lycklig. Han har gjort mig
mycket lycklig. Jag har aldrig ångrat något.»

Jag såg på henne, bedröfvad, öfverraskad, förundrad
och betagen öfver kärlekens allmakt! Den rika flickan
hade följt denne man, som blott var en bonde. Hon
hade stigit ned till honom. Hon hade vigt sig till ett
lif utan lockelser, utan lyx, utan någon som helst
förfining; hon hade fogat sig efter hans primitiva vanor.
Och hon älskade honom fortfarande. Hon hade tagit
på sig hufva och linnekjol och blifvit arbetarehustru.
Hon spisade ur ett lerfat på ett träbord, sittande på en
halmstol, helt förnöjd ett hopkok på kål, fläsk och
potatis. Hon sof på en halmmadrass vid hans sida.

Hon hade aldrig tänkt på något annat än honom!
Hon hade hvarken saknat smycken, tyger och eleganta
toaletter eller bekväma stolar, mattbeklädda rums lugna,
svagt doftande trefnad och mjuka kuddar, i hvilka
kroppen sjunker ned i hvila. Hon hade aldrig känt sig
dragen till något annat än honom; om blott han fanns till,
saknade hon ingenting.

Hon var helt ung, då hon lämnat lifvet och
världen och alla dem, som uppfostrat henne och älskade henne.
Hon hade kommit ensam med honom till denna vilda
klyfta. Och han hade blifvit allt för henne, det, man
drömmer om, och det, man längtar efter, det, man
väntar utan att upphöra, och det, man hoppas utan rast och
ro. Hela hennes tillvaro hade han fyllt med lycka.

Hon hade icke kunnat bli lyckligare.

Och hela natten, medan jag hörde den gamle
soldatens hesa snarkningar bort från det usla lägret, där
han sof vid sidan af henne, som följt honom så långt,
låg jag och tänkte på detta egendomliga och
anspråkslösa lif, som var så helt och skapadt af så litet.

Då solen gick upp, begaf jag mig på väg igen efter
att ha tryckt de båda gamla makarnas händer.

***

Berättaren tystnade. En af damerna sade:

»Det är lika godt. Hennes ideal var alltför
osammansatt, hon har haft alltför okonstlade böjelser, alltför
enkla fordringar. Hon måtte ha varit en liten gås.»

En annan svarade långsamt:

»Hvad gör det! Hon var lycklig.»

Men långt borta vid horisonten sjönk Korsika in i
natten, drog sig långsamt tillbaka bortom hafvet och
utplånade sin stora skugga, som visat sig liksom för att
själf berätta historien om de båda ödmjuka älskande,
som lefvat i skydd af dess berg.

*
</chapter>
<chapter name="Arfvet">

<h1>ARFVET</h1>

<h2><small><small>I.</small><small></h2>

<big><big>E</big></big>huru klockan ännu icke slagit tio, strömmade
likväl tjänstemännnen redan till stora porten till
marinministeriet. Från alla håll och kanter af
det väldiga Paris skyndade man till byrån.
Nyårsdagen nalkades, en tidpunkt, då man med
hänsyn till de väntade befordringarna ådagalade en alldeles
särskild ifver. Öfverallt hörde man i den vidsträckta
byggnaden, en enda labyrint af intrasslade korridorer,
från hvilka otaliga dörrar förde in till de olika byråerna,
bullret af brådskande steg.

Man skyndade in i sitt arbetsrum, tryckte händerna
på de kolleger, som redan anländt, tog af sig
promenadrocken, iförde sig sin gamla arbetsrock och satte sig vid
bordet, där en hög akter och handlingar redan väntade.
Längre fram på dagen gick man in i grannbyråerna för
att få höra nyheter. Först och främst skaffade man sig
underrättelser angående chefen och hans humör, samt
huruvida de inkomna målen varit talrika.

Herr Cachelin, förste registrator, en f. d. underofficer
vid marininfanteriet, hvilken avancerat till en
bokhållarebefattning, införde i en stor bok alla akterna, som en
vaktmästare lade fram för honom. Midt emot honom
satt den gamle Savon, expedienten, en gammal förslöad
man, som var känd i hela ministeriet för sitt olyckliga
äktenskap. Han renskref långsamt en depesch från 
chefen och bemödade sig därvid om att genom att böja
kroppen åt sidan antaga den stela hållningen hos en
skrifvare till yrket.

Herr Cachelin, en tjock man, hvars kortklippta hvita
hår höjde sig som borst på hjässan, pratade, under det
han skötte sitt dagliga arbete: »Trettiotvå telegram från
Toulon. Den hamnen bereder en lika mycket arbete
som de fyra andra tillsammans.» Därpå frågade han
Savon, såsom han plägade hvarje morgon:

»Nå, pappa Savon, hur står det till med er fru?»

Gubben svarade utan att afbryta sitt arbete:

»Ni vet mycket väl, herr Cachelin, att detta ämne
är mig pinsamt.»

Registratorn började skratta, såsom han skrattade
hvarje dag, när han erhöll detta svar.

Dörren öppnades, och herr Maze inträdde. Han var
en vacker karl med mörk ansiktsfärg, en smula
öfverdrifvet elegant klädd, som om han här icke tyckte sig
befinna sig på sin rätta plats, emedan han fann sitt yttre
och sitt sätt alldeles för förnäma för sin ställning. Han
bar stora ringar, en väldig urkedja, monokel, ehuru blott
för utseendets skull, ty när han arbetade, tog han af
sig den. Och han hade ett visst sätt att vända på
handleden, så att man riktigt skulle få syn på hans
manschetter med de stora, blänkande guldknapparna i.

Redan i dörren frågade han:

»Är det mycket att göra i dag?»

Herr Cachelin svarade:

»Toulon gör en alltid besvär. Man märker, att
nyåret står för dörren. Man utvecklar en nästan fabulös
verksamhet därborta.»

En annan tjänsteman, herr Pitolet, byråns
kvickhufvud och »Schöngeist», visade sig nu och frågade
leende:

»Men äro kanske icke också vi flitiga?»

Därpå drog han fram sin klocka och frågade:

»Tjugu minuter öfver tio och alla redan här. Maze,
hvad Bäger ni om den saken? Och jag vill dock hålla
vad om, att hans högvördighet herr Lesable hunnit hit
redan klockan nio på samma gång som vår upphöjde
chef.»

Registratorn upphörde att skrifva, stack pennan
bakom örat och lutade sig mot pulpeten:

»Ja, han! Tänk, om det icke skulle lyckas honom.
Besvär har han då åtminstone gjort sig.»

Herr Pitolet satte sig på bordshörnet, svängde med
benen och svarade:

»Nå, pappa Cachelin, honom skall det nog gå bra
för. Var bara inte orolig. Jag vill hålla tjugu francs
mot en sou på, att han inom tio år för länge sedan är
chef.»

Herr Maze, som värmde sig vid kaminen och
därunder rullade en cigarrett, inföll:

»Jag för min del skulle hellre gå med tvåtusenfyrahundra 
francs hela mitt lif, än slita ut mig som han.»

Pitolet vände sig om på klacken och svarade
hånfullt:

»Hvilket för öfrigt icke hindrat er, min bäste, att
i dag, den tjugonde december, vara här redan före
klockan tio.»

Men den andre ryckte på axlarna med likgiltig min:

»Jag kan väl, för tusan, icke låta alla gå om mig
heller Då ni kommer hit för att få se solen gå upp,
så gör jag så också, ehuru jag är mycket förargad öfver
ert nit. Det är för öfrigt på långt när icke detsamma
som att kalla chefen för »Ers nåd», som Lesable gör
och att gå härifrån klockan half sju och ändå ta arbete
med sig hem! Jag lefver för öfrigt med mycket i
sällskapslifvet och har också andra saker för mig, som ta
tid.»

Herr Cachelin hade upphört att skrifva och stirrade
drömmande framför sig. Slutligen frågade han:

»Tror ni, att han kommer att avancera redan i år?»

Pitolet utbrast:
»Det tror jag visst, det är väl icke förgäfves, som
han legat i så, som han	gjort.»

Och man började behandla de eviga frågorna om
befordringarna och gratifikationerna, som sedan en
månad oroade hela denna svärm af tjänstemän från
jordvåningen ända upp till taket. Man vägde möjligheterna,
uttryckte förmodanden och var redan på förhand
upprörd öfver de orättvisor, som tvifvelsutan skulle komma
att äga rum. Ändlösa samtal vidtogo, hvilka redan
förut afhållits och som skulle komma att upprepas dagen
därpå med alldeles samma grunder, samma slutsatser
och samma ord.

En ny tjänsteman inträdde, en liten, blek man med
sjukligt utseende: herr	Boissel, som lefde i en 
fantasivärld, i hvilken allt tillgick som i en roman af Dumas
d. ä. Allting blef för honom till oerhörda händelser,
och hvarje morgon berättade han för sin kamrat Pitolet
högst underbara äfventyr, som han skulle haft dagen
förut: rysansvärda historier, som enligt hvad han
inbillade sig, försiggingo i hans hus, t. ex. ett fruktansvärdt
skrik nattetid på gatan, som förmått honom att öppna
sitt fönster klockan tjugu minuter öfver tre. Dagligen
hade han skilt stridande åt, hejdat skenande hästar,
räddat kvinnor ur lifsfara, och ehuru han var
kroppsligen svag, berättade han oafbrutet i släpande, men
öfvermodig ton om de hjältedater, som hans arm utfört.

Så fort han förstått, att det var tal om Lesable,
förklarade han:

»Om ett par dagar skall jag säga den där lismaren
sanningen. Om den där karlen kommer i min väg, skall
jag minsann ta och rycka honom i öronen, så att han 
mister lusten att börja om igen.»

Maze sade leende:

»Det skulle vara bäst, om ni började genast i dag,
ty jag vet ur säker källa, att ni blifvit förbigången i år
för att lämna plats för Lesable.»

Boissel höjde handen:
»Jag svär er, att om<sp> ...</sp>»

Dörren öppnades, och en ung man inträdde hastigt
och med beskäftig min. Han var liten till växten, med
polisonger som en marinofficer eller advokat, bar en styf,
hög krage och hade ett sätt att tala, som om det
fattades honom tid att bli färdig med, hvad han hade att
säga. Han tog alla i hand som en person, som har
brådtom, och frågade registratorn:

»Min käre Cachelin, får jag be er ge mig akten
Chapelon angående kabelgarn Toulon A. T. V. 1875.»

Tjänstemannen steg upp, tog fram en kartong
ofvanför sitt hufvud och tog därur fram ett antal akter i
blått omslag, som han räckte honom med följande ord:

»Se här, herr Lesable, ni vet väl, att chefen i går
tog tre telegram ur akten.»

»Ja, jag vet det, tackar.»

Och den unge mannen skyndade ut.

Knappt var han ute, förrän Maze förklarade:

»Hvilket sätt att uppträda, som om han redan vore
chef.»

Och Pitolet svarade:

»Tålamod, tålamod, han kommer att gå om oss
allesammans.»

Herr Cachelin hade icke börjat skrifva igen, det
föreföll, som om han behärskades af en fix idé. Han
frågade ännu en gång:

»Har den där unge mannen goda utsikter?»

Maze brummade föraktfullt:

»Ja, för dem, som anse en karriär på
ämbetsmannabanan vara någonting att stå efter, men knappast för
andra.»

Pitolet afbröt honom:

»Ni vill väl bli sändebud?»

Maze gjorde en rörelse af otålighet:

»Det är icke alls fråga om mig, jag struntar i allt
sånt där. För öfrigt är väl icke en byråchefs ställning
någonting så märkvärdigt.»

Den gamle Savon, expedienten, hade fortfarande
arbetat, men sedan några ögonblick tillbaka doppade han
oupphörligt pennan i bläckhornet och torkade den
oafbrutet på den med vatten genomdränkta svampen, som
låg i en liten skål, utan att det dock lyckades honom
att få en enda bokstaf färdig. Den svarta vätskan gled
ned från metallspetsen och flöt i runda, stora droppar
ned på papperet. Den gode mannen var utom sig och
såg på pappersarket, som han ännu en gång måste skrifva
om liksom sedan någon tid tillbaka så många andra.
Han sade sakta och sorgset:

»Nu är bläcket återigen förfalskadt.»

<img></img>

Ett allmänt skratt hördes från alla sidor. Cachelin
stötte magen i bordet af skratt. Maze vände sig blott
så, att man trodde, att han skulle falla baklänges i
kaminen. Pitolet stampade med foten, hostade och
svängde med högra handen, som om den vore våt, och själfva
Boissel var nära att kväfvas, ehuru han annars vanligen tog
saken mera från den tragiska än från den skämtsamma
sidan.

Men gubben Savon torkade ändtligen pennan på
rockskörtet och sade:

»Det är ingenting att skratta åt, jag måste göra om
hela arbetet två eller tre gånger.»

Han tog fram ett nytt pappersark ur portföljen, lade
det framför sig och började ännu en gång:

»Herr minister och bästa kollega<sp> ...</sp>»

Nu stannade bläcket i pennan, och han kunde
obehindradt skrifva. Och nu intog den gamle sin vanliga
stela hållning och raspade vidare.

De andra skrattade fortfarande af alla krafter.
Sedan ett halft år tillbaka spelades den gode mannen
alltjämt samma spratt, som bestod däri, att man hällde
några droppar olja på svampen, som var afsedd att torka
pennan på. Den på detta sätt inoljade stålpennan behöll
icke längre bläcket, och expedienten beklagade sig
timtals, förbrukade hela askar med pennor, hela flaskor
med bläck och förklarade slutligen, att leveranserna till
byrån sedan någon tid tillbaka voro mycket
bristfälliga.

Nu hade gycklet nästan urartat till förföljelse och
marter. Man blandade krut i gubbens tobak, göt
hvarjehanda läkemedel i en butelj, ur hvilken han då och
då drack en klunk vatten, och hade bibragt honom den
åsikten, att alltsedan kommunens dagar de flesta
nödvändighetsartiklar blifvit förfalskade af socialisterna för
att skada regeringen och bereda marken för en revolution.

Han hade fattat ett fruktansvärdt hat mot
anarkisterna och menade, att de lågo i bakhåll öfverallt, höllo
sig dolda öfverallt, hvarför en egendomlig fruktan
bemäktigade sig honom. Plötsligt ringde en klocka i
korridoren. Man kände allmänt denna chefens, herr Torchebeuf,
ursinniga ringning, och alla sprungo på dörren för att
skynda till sina platser.

Cachelin började på nytt sitt registreringsarbete. Men
efter en stund lade han ånyo från sig pennan och stödde
hufvudet i händerna för att tänka efter. En tanke
mognade inom honom, hvilken sedan någon tid tillbaka oroat
honom. I egenskap af en f. d. underofficer vid
marininfanteriet, hvilken efter att ha blifvit sårad på
Senegal och två gånger i Cochinchina fått sitt afsked och
genom en alldeles ovanlig slump ha blifvit anställd i
ministeriet, hade han under sin långa lefnadsbana såsom
underordnad tjänsteman fått röna många obehag och
motgångar. Därtill kom, att han höll öfverheten för att
vara det härligaste på jorden. En byråchef var för
honom en utomordentlig varelse, som lefde i en högre sfär,
och en tjänsteman, om hvilken han hörde sägas:	»Det
är en slug karl, som kommer att göra karriär!» tycktes
honom tillhöra en annan ras, vara en helt annan
människa än han. Därför hyste han också för sin kollega
Lesable den största högaktning, hvilken nästan gränsade
till vördnad, och närde i tysthet den förhoppningen,
att han skulle kunna bringa det därhän, att han gifte
sig med hans dotter.

En dag skulle hon bli rik, mycket rik, det visste
hela ministeriet. Ty hans syster, fröken Cachelin, ägde
en hel million, hvilken hon, enligt hvad som påstods,
förtjänat genom »kärlek», hvilket hon likväl nu sökte
utplåna genom fromhet.

Den gamla mön, som en gång vandrat på afvägar,
hade dragit sig tillbaka med femhundratusen francs.
Under aderton års tid hade det lyckats henne att genom
den gränslösaste sparsamhet och de blygsammaste
anspråk på lifvet fördubbla sin förmögenhet. Sedan lång
tid tillbaka bodde hon hos sin bror, som var änkling
och hade en enda dotter vid namn Coralie. Men hon
bidrog i högst ringa mån till hushållet, behöll sina
pengar och förökade dem och upprepade oafbrutet gent
emot Cachelin:

»Det gör ingenting, det är ju för din dotter. Men
laga blott, att hon snart blir gift, ty jag vill se mina
brorsbarn. Genom henne skall den stora lyckan komma
mig till del att få sluta ett barn af vårt kött och blod
i mina armar.»

Detta var allmänt bekant i hela ministeriet, och
friare saknades ingalunda. Man påstod, att själfva Maze,
den vackra Maze, byråns lejon, närmade sig Cachelin med
omisskännliga afsikter. Men den forne sergeanten var en
förståndig karl, som farit vida omkring i världen och
som ville ha en man med framtiden för sig, en man,
som en gång skulle blifva chef och som på detta sätt
skulle låta ett återsken af anseende falla också på
honom, Caesar Cachelin, den forne underofficeren. Lesable
passade utmärkt härtill, och han försökte sedan länge
tillbaka draga honom till sig.

Plötsligt rätade han på sig och gnuggade sig i
händerna. Han hade fått en idé.

Han kände mycket väl till hvarje särskilds
svagheter. Lesable kunde blott fångas med tillhjälp af sin
fåfänga, sin yrkesmässiga fåfänga. Han skulle helt
enkelt en dag kunna bedja honom om sitt förord, liksom
man vänder sig till en senator eller något annat högdjur.

Som han icke fått någon befordran sedan fem år
tillbaka, så ansåg Cachelin för alldeles gifvet, att han skulle
komma i turen denna gång. Han skulle alltså låtsas,
som om han hade att tacka Lesable för detta, och därpå
af tacksamhet inbjuda honom till sitt bord för att visa
denna.

Så fort han var på det klara härmed, skred han till
utförande af saken. Han tog fram sin promenadrock ur
skåpet, tog af sig den gamla, samlade ihop alla
nyregistrerade akter, som tillhörde hans kollegas fack, och
begaf sig till dennes rum. Lesable var alldeles ensam om
det, en särskild förmån, för hvilken han hade sin ifver
och vikten af sitt arbete att tacka.

Den unge mannen satt och skref vid ett stort bord
midt emellan en hop akter och lösa blad, som voro
numrerade med blått och rödt bläck.
Så fort han såg registratorn inträda frågade han i
vänskaplig ton, hvari förmärktes en viss aktning:

»Nå, min bäste vän, har ni med er mycket att göra
för mig?»

»Åhja, ganska mycket. Och så skulle jag vilja
begagna mig af tillfället att få språka med er.»

»Tag plats, käre vän, jag är idel öra.»

Cachelin satte sig, hostade, antog en förlägen min
och sade med osäker röst:

»Jag skall säga er, herr Lesable, hvad som fört mig
hit, och det ändå rakt på sak, ty jag är ju en gammal
soldat. Jag skulle vilja bedja er om en tjänst.»

»Och det skulle vara?»

»Jo, i få ord: Jag måste i år få min befordran, och
jag har ingen, som skulle kunna inlägga ett godt ord
för mig, och därför har jag kommit att tänka på er.»

Lesable rodnade en smula. Han var förvånad,
belåten och kände en viss äregirig blygsel. Likväl
svarade han:

»Men, min bäste vän, jag har ingenting att säga
här. Jag innehar ju en lägre befattning än ni, som ju
kommer att avancera nästa gång. Jag kan visst icke
göra någonting. Naturligtvis skulle jag<sp> . .</sp> »

Cachelin afbröt honom hastigt:

»Ack, tala icke så där! Ni står så väl hos chefen,
att om ni inlade ett ord för mig, så får jag befordran.
Ni torde besinna, att jag är pensionsmäsig inom
halftannat år, och om jag icke blir befordrad den första
januari, så erhåller jag femhundra francs mindre i pension.
Jag vet mycket väl att man säger, att den där Cachelin
icke behöfver det, emedan han har en syster, som är
millionärska. Och det är också mycket riktigt sant, min
syster har verkligen en million, men hon förräntar sina
penningar, och jag får ingenting med af dem. Förhållandet 
är nämligen det, att pengarna äro afsedda för min
dotter. Men min dotter och jag äro två olika personer,
och hvad båtar det väl mig, om min dotter och min
svärson åka i ekipage och jag icke har någonting att bita
i. Ni kan sätta er i min ställning, eller hur?»

Lesable instämde:

»Ja, det är alldeles riktigt, alldeles riktigt, alldeles
riktigt, er svärson skulle möjligen icke alltid behandla
er honett, och det är alltid bra att icke vara beroende
af andra människor; kort sagdt, jag lofvar att göra, hvad
jag kan. Jag skall tala med chefen och framställa saken
för honom och vara riktigt enträgen. Ni kan räkna på mig.»

Cachelin reste sig upp, fattade sin kollega i båda
händerna och tryckte dem, i det han med militärisk
stramhet skakade dem, därpå stammade han:

»Tack, tack! Ni kan vara öfvertygad om, att om
jag någonsin kommer i tillfälle<sp> ...</sp> om jag någon gång
skulle kunna, så<sp> ...</sp>»

Han kom icke längre, emedan han icke kunde finna
något slut på meningen och gick därifrån med sina
taktfasta soldatsteg, som genljödo i korridoren.

Men han fick på långt håll höra en häftig ringning
och började springa, ty han visste, hvad detta hade att
betyda. Det var chefen, herr Torchebeuf, som ringde på
sin sekreterare.

Åtta dagar senare fann Cachelin en dag på sitt
skrifbord ett försegladt bref, som lydde på följande sätt:

»Min bästa kollega! Jag är glad öfver att kunna
meddela er, att ministern under gårdagens lopp, på
förslag af vår direktör och vår chef, undertecknat er
utnämning till sekreterare. I morgon erhåller ni den
officiella bekräftelsen härpå. Till dess torde saken få stanna
oss emellan.

<tab><tab>Eder förbundne

<tab><tab><tab><tab><tab><tab><i>Lesable</i>.»

Cæsar skyndade genast till sin unge kollegas tjänsterum, 
tackade honom, ursäktade sig, försäkrade honom om
sin tillgifvenhet och lämnade honom med uttryck af den
största tacksamhet.

Och morgonen därpå erfor man också, att både herr
Lesable och Cachelin fått befordran. De öfriga
tjänstemännen måste afvakta ett gynnsammare år och erhöllo
såsom en ersättning en gratifikation från tre- till
femhundra francs.

Herr Boissel förklarade, att han inom de allra
närmaste dagarna en midnatt skulle lura ut Lesable i ett
gathörn och slå honom, så han genast blef liggande. De
andra tjänstemännen tego.

Morgonen därpå gick Cachelin, så fort han kommit
till ministeriet, till sin beskyddares rum, steg högtidligt
in och sade:

»Jag hoppas, att ni vill fira nyåret hos oss och
förtära de sedvanliga konungskakorna. Skulle ni vilja vara
af den godheten att säga ifrån, när det passar er?»

Den unge mannen blef en smula förvånad och såg
sin kollega i ögonen. Därpå svarade han, utan att taga
sin blick ifrån honom, för att kunna utforska den
andres tankar:

»Tyvärr är jag upptagen alla kvällar under närmaste
tiden.»

Men Cachelin lät icke afspisa sig:

»Ack, gör oss den glädjen<sp> ...</sp> Efter den tjänst, ni
bevisat oss, får ni icke säga nej. Jag ber er därom i
min och min familjs namn.»

Lesable var förvånad och tvekade. Han hade
förstått, men han visste icke, hvad han skulle svara,
emedan han icke haft tid att väga sakens för och mot
hvarandra. Slutligen tänkte han: »Om jag antar bjudningen,
så förpliktar det mig ju till ingenting,» och han
mottog inbjudningen till lördags kväll, hvarvid han leende
tilläde:

»Emedan jag då icke behöfver stiga upp så tidigt
dagen därpå.»

*


<h2><small><small>II.</small></small></h2>

Herr Cachelin bebodde fem trappor upp vid Rue
Rochechouart en liten våning, till hvilken hörde en
större balkong, från hvilken man kunde öfverblicka hela
Paris. Den hade tre sofrum: ett för systern, ett för
dottern och ett för honom själf. Matsalen tjänade
tilllika som salong.

Under hela veckan hade han varit i uppror för den
kommande middagen. Ordningsföljden mellan rätterna
behandlades länge, ty allt skulle visserligen försiggå i all
enkelhet, men på samma gång med vissa anspråk. Slutligen 
beslöt man sig för följande: buljong med ägg, en
förrätt, hummer, höns med legymer, gåslefverpastej, sallat,
glace, dessert.

Gåslefverpastejen köptes i en delikatesshandel i
närheten med förmaning att leverera den bästa, som fanns.
Terrinen kostade i förbigående 3 francs 50 centimer. För
vinet begaf sig Cachelin till handlanden i hörnet, hvilken
plägade förse honom med den röda dryck, hvarmed han
vanligen släckte sin törst. Han ville icke vända sig till
en stor firma, emedan han resonerade på följande sätt:
de smärre handlandena ha färre tillfällen att sälja sina
goda viner, och få därför behålla dem så länge i källaren, 
att de blifva goda. På lördagen kom han tidigare
hem för att se efter, om allting var färdigt. Flickan,
som öppnade för honom, var röd som en tomat, spisen,
som hon, af fruktan att icke hinna bli färdig, eldat ända
sedan middagen, hade hela dagen brännt henne i
ansiktet. Härtill kom dessutom oron.
Han trädde in i matsalen för att taga allting i
betraktande. Midt i det lilla rummet lyste det runda
bordet, belyst af det klara skenet från lampan, dämpadt af
en grön skärm, som en hvit fläck mot honom.

Bredvid de fyra talrikarna, på hvilka fastern,
fröken Cachelin, vikit serveter i form af biskopshättor, lågo
pläterade knifvar och gafflar, framför hvar och en stodo
två glas, ett stort och ett litet. Cæsar fann detta
otillräckligt och ropade:

»Charlotte!»

Dörren öppnades, och en hopkrympt, gammal dam
visade sig. Hon räknade tio år mer än sin bror och
hade ett smalt ansikte, som var inramadt af hvita,
konstgjorda lockar. Hennes tunna röst tycktes för svag för
den lilla, hoptryckta kroppen. Hennes gång var släpande
och det låg något sömnigt öfver alla hennes rörelser.

I hennes ungdom hade man dock kallat henne en
»liten förtjusande unge».

Nu var hon en mager, gammal gumma, som af
gammal vana höll mycket på renlighet, var anspråksfull,
egensinnig, en smula inskränkt, ängslig och lätt upprörd.
Hon hade blifvit mycket from och tycktes alldeles ha
förgätit sitt förflutna.

Hon frågade:

»Hvad vill du?»

Han svarade:

»Jag tycker, att två glas icke göra någon vidare
stor effekt. Hur skulle det vara, om vi bjödo på
champagne? Det kostar allra högst tre eller fyra francs mer,
och då kunde man också ställa fram spetsglasen. Det
skulle genast göra en helt annan effekt.»

Fröken Charlotte svarade:

»Jag kan icke inse det nödvändiga i denna utgift;
men det är ju du, som betalar, och mig angår det
icke.»

Han tvekade och sökte öfvertyga sig själf:
»Du kan vara säker på, att det tar sig bättre ut,
och bidrar också till, att man blir mera upprymd.»

Detta ekäl var afgörande. Han tog sin hatt,
skyndade ned för trappan och kom efter fem minuter
tillbaka med en flaska, på hvilken satt fastklistrad en stor,
hvit etikett med jättevapen och följande inskrift: »<i>Grand
vin mousseux de Champagne du comte de Chatel-Rénovau</i>».
Cachelin förklarade:

»Den kostar blott tre francs och förefaller vara
utmärkt. »

Han tog själf fram spetsglasen ur ett skåp och
ställde dem på deras plats.

Dörren till höger öppnades. Hans dotter trädde in.
Hon var stor, rund och rödblommig, en vacker, kraftig
flicka med brunt hår och blåa ögon. Under en mycket
enkel klädning aftecknade sig hennes runda, vackra figur.
Hon hade en kraftig, nästan manlig röst. Hon ropade:

»Herre Gud, champagne! Nej, så roligt!» Därvid
slog hon helt hastigt ihop händerna.

Fadern sade till henne:

»Du måste framför allt visa dig synnerligen
älskvärd mot den där herrn, han har visat mig stora
tjänster!»

Hon skrattade, som om hon ville säga: »det
förstår jag.»

I detsamma ringde klockan i tamburen. Dörren
öppnades och stängdes. Lesable inträdde. Han var klädd
i frack med hvit halsduk och hvita handskar. Han
gjorde ett storartadt intryck. Cachelin gick helt lycklig
och förlägen emot honom:

»Men, min käre vän, vi äro ju alldeles för oss
själfva. Ni ser, att jag själf går klädd i rock.»

»Det visste jag, ni har ju själf sagt mig det. Men
jag är van vid att om kvällarna aldrig	gå ut annat än
i frack.»

Nu hälsade han med chapeau-claquen under armen
och en blomma i knapphålet på damerna, och Cæsar
presenterade honom:

»Min syster, fröken Charlotte, min dotter Coralie,
som vi inom familjen kalla för Cora.»

Alla bugade sig, och Cachelin fortfor:

»Vi ha ingen salong, det är visserligen en smula
obekvämt, men man vänjer sig därvid.»

Lesable svarade:

»Det är förtjusande.»

Därpå tog man af honom hatten, som han nödvändigt 
ville behålla. Han började draga af sig handskarna.

Man hade satt sig. Ingen yttrade ett ord. Slutligen
frågade Cachelin:

»Stannade chefen länge kvar? Jag gick min väg
tidigt för att hjälpa mina fruntimmer.»

Lesable svarade i lätt ton:

»Nej, vi gingo på samma gång, emedan han ville
språka med mig om den där historien angående den
nedtjärade segelduken i Brest. Det är en mycket invecklad
sak, som kommer att kosta ännu mycket mera besvär
att utreda.»

Cachelin trodde sig böra gifva sin syster en
förklaring och vände sig till henne:

»Saken är nämligen den, ser du, att herr Lesable
får behandla alla svårare mål, som förekomma hos oss.»

Den gamla mön bugade sig artigt och förklarade:

»Ja, jag vet, att herrn är mycket talangfull.»

Tjänsteflickan inträdde, sedan hon med knäet stött
upp dörren, emedan hon med båda händerna bar en stor
soppterrin. Därpå ropade herrn i huset:

»Till bords! Till bords! Sätt er där, herr Lesable,
mellan min syster och min dotter. Jag gissar, att ni
icke är rädd för fruntimmer.»

Och middagen tog sin början.

Lesable uppträdde en smula själfmedvetet, nästan
nedlåtande och blickade förstulet på den unga flickan,
hvilkens friska, behagliga ansikte mycket behagade honom.
Fröken Charlotte gjorde sig stort besvär att visa sig
älskvärd, ty hon kände sin brors afsikter. Hon höll
samtalet, som rörde sig om alldagliga saker, i full gång.
Cachelin strålade, talade mycket högljudt, och slog i
vinet, som för en timme sedan stått hos handlanden i
hörnet, i det han yttrade:

»Herr Lesable, ett litet glas burgunder? Jag påstår
icke, att det är något vidare fint märke, men det är godt,
väl lagradt och äkta, det går jag i borgen för. Vi ha
nämligen fått det från vänner i vår hemtrakt.»

Den unga flickan sade ingenting, men hade blifvit
en smula röd och förlägen, ty grannskapet till denne
man, hvilkens tankegång hon anade, generade henne:

Då hummern serverades, förklarade Cæsar:

»Det är en person, hvilkens närmare bekantskap jag
gärna gör.»

Lesable berättade leende, att en skriftställare kallat
hummern för »hafvets kardinal», emedan han icke visste,
att detta djur är svart, innan det blifvit kokt.

Cæsar skrattade af alla krafter och upprepade
oupphörligt :

»Ack, det är för lustigt.»

Men fröken Charlotte blef allvarsam och vred:

»Jag kan icke inse, hvad det ligger för kvickt häri!
Detta skämt är icke på sin plats! Jag förstår alla skämt,
alla, men jag vill icke, att man förlöjligar prästerna i
min närvaro.»

Den unge mannen, som ville ställa sig in hos den
gamla mön, begagnade tillfället att omtala, att han
bekände sig till katolska läran, och förklarade, att det
utgjorde bevis på dålig smak att uttrycka sig lättfärdigt
om de stora sanningarna. Han slutade:

»Jag aktar och ärar mina fäders religion. Jag är
uppfödd däri, och skall blifva den trogen till min död.»

Cachelin skrattade icke längre. Han gjorde
brödkulor och mumlade:

»Det är alldeles riktigt! Alldeles riktigt! Därpå
lämnade han det obehagliga samtalsämnet och frågade,
följande den tankegång, som är gemensam för alla
människor, som dagligen sysselsätta sig med samma sak:

»Blef den vackra Maze icke ursinnig öfver, att han
icke fick befordran?»

Lesable skrattade:

»Hvarför skulle han det? En hvar efter hans förtjänst.»

Och man talade om ministeriet, hvilket intresserade
alla, ty de båda fruntimren kände samtliga
tjänstemännen nästan lika bra som Cachelin, emedan de hvarje
kväll hörde honom tala om dem. Fröken Charlotte
sysselsatte sig mycket med Boissel för hans hjältedaters skull,
och fröken Cora intresserade sig i hemlighet för den
vackra Maze. För öfrigt hade ingen af dem själf sett
herrarna i fråga.

Lesable utlät sig en smula högdraget om dem,
ungefär såsom en minister, som talar om sina underordnade.

Han sade:

»Maze besitter visserligen en viss portion duglighet,
men om man vill framåt en smula, måste man dock
arbeta mer än han. Han ägnar sig allt för mycket åt
sällskapslifvet, detta förstör honom, och därför kommer han
icke heller att gå långt. Kanske kommer han på grund
af sina förbindelser att nå fram till en chefsplats, men
knappast hellre längre. Hvad slutligen Pitolet angår, så är
han en mycket god arbetare, det måste man medge, och
han besitter också en mycket god formalistisk begåfning,
det kan heller icke bortresoneras; men han är alldeles
för ytlig, och någon sak af större betydenhet skulle man
icke gärna kunna anförtro honom. Måhända skulle han
dock bli en ganska god chef, om man riktigt väl
förberedde hans dagliga arbete åt honom.»

Fröken Charlotte frågade:

»Och herr Boissel?»

Lesable ryckte på axlarna:

»En ledsam historia! En mycket ledsam historia!
Han håller sig ju aldrig till sanningen och hittar på
historier, så att man kan somna på fläcken. För oss är
den där karlen af noll och intet värde.»

Chachelin började skratta och sade:

»Den bäste är i alla fall gubben Savon.»

Alla skrattade. Därpå började man tala om teater
och om den sista teaterpjäsen. Lesable bedömde ånyo
med all tänkbar säkerhet den dramatiska litteraturen,
anvisade utan tvekan författarna deras plats, och fastslog
deras styrka och svaghet med säkerheten hos en man,
som anser sig för ofelbar.

Man var färdig med steken. Nu lyfte Cæsar locket
af gåslefverpastejen och detta så försiktigt, att man
däraf kunde sluta sig till värdet af dess inre. Han sade:

»Jag vet just icke, om den är vidare god, men
vanligen pläga de vara utmärkta. Vi få dem från en kusin
i Strassburg.»

Och alla åto med respektfull långsamhet läckerheten,
som låg i den gula terrinen.

Då glacen skulle serveras, inträffade ett missöde.
Den hade blifvit förvandlad till sås, till soppa, till en klar
vätska, som skummade i en geléskål. Tjänstflickan
hade bedt budet från konditorn, som vid sjutiden
kommit med den, att själf taga glacen ur formen, emedan
hon icke vågade sig därpå.

Cachelin var utom sig. Han ville skicka tillbaka
glacen igen, men med tanke på konungstårtan lugnade han
sig och skar högtidligen för denna. Alla riktade blickarna
på det symboliska bakverket, och man skickade omkring
det, hvarvid man höll styft på, att hvar och en skulle
sluta ögonen, medan han förtärde sin bit.

Hvem skulle väl få bönan? Ett enfaldigt leende
sväfvade på allas läppar. Herr Lesable utstötte ett sakta
förvånadt »ah» och visade mellan tummen och
pekfingret fram en stor, hvit böna, vid hvilken degen ännu
klibbade fast. Cachelin klappade händerna och ropade:
»Ni måste välja er en drottning. Välj er en drottning.

Lesable, som nu genom bönan blifvit konung,
tvekade ett ögonblick och öfverlade. Skulle det måhända
icke vara politiskt, om han valde fröken Charlotte? Hon
skulle känna sig mycket smickrad och för alltid vara
vunnen för honom. Men därpå betänkte han, att man
ju egentligen inbjudit honom för fröken Coras skull, och
att han skulle göra sig löjlig, om han valde fastern.
Han vände sig därför till sin unga granne och räckte
henne bönan, som förlänade honom kunglig myndighet:

»Min fröken, tillåter ni, att jag erbjuder er den?»

Och de sågo för första gången hvarandra i ögonen.

Hon svarade:

»Tack min herre!» — och erhöll tecknet till sin
värdighet.

Han tänkte för sig själf: »Flickan är verkligen
vacker, hon har underbara ögon och är en riktig
hjärtklämma.»

En smäll kom fruntimren att fara i höjden.
Cachelin hade just dragit korken ur champagnebuteljen
och innehållet flödade skummande ur flaskan och
strömmade ut på bordduken. Därpå fylldes glasen, och herrn
i huset förklarade:

»Det är godt, det ser man genast.»

Men när Lesable hastigt ville dricka, på det att
hans glas icke skulle rinna öfver, ropade Cæsar:

»Konungen dricker! Konungen dricker!»

Fröken Charlotte hade blifvit helt uppspelt och skrek
med sin gälla röst:

»Konungen dricker! Konungen dricker!»

Lesable tömde sitt glas i enda drag och sade, i det
han satte det på bordet:

»Ser ni, hur det rinner ned.» — Därpå vände han
sig till fröken Cora:

»Nu, fröken, är det er tur!»

Hon ville dricka, men då alla ropade:
»Drottningen dricker! Drottningen dricker!» rodnade
hon och började skratta samt måste sätta glaset ifrån
sig.

Vid slutet af måltiden gick det muntert till.
Konungen ägnade sin uppmärksamhet nästan uteslutande åt
sin drottning. Sedan man slutligen klingat med
hvarandra, förkunnade Cachelin:

»Nu skall man duka af, så att vi få plats.
Eftersom det icke regnar, kunna vi för ett ögonblick stiga ut
på balkongen.»

Ehuru det var mörkt, ville han gärna visa
utsikten.

Glasdörrarna slogos sålunda upp, en fuktig
luftström trängde in. Luften var mild som i april. Och
alla stego upp för trappstegen, som från matsalen förde
ut på den breda balkongen. Man varsnade ingenting
annat än ett obestämdt sken, som hvilade öfver den
stora staden, liknande den gloria, som man placerar på
hufvudet på helgonbilder. Här och där skimrade
ljusskenet starkare, och Cachelin förklarade:

»Ser ni där borta, det är Eden, som lyser så, och
där gå boulevarderna fram. Ni ser, hur man kan skilja
dem från hvarandra. Om dagen är utsikten härifrån
underbar. Ni kan få resa långt, innan ni får se något
liknande.»

Lesable hade stödt sig mot järnräcket vid Coras
sida. Hon blickade tyst och förströdd ut öfver staden,
plötsligt gripen af denna melankoliska trötthet, som
många gånger uppfylla själarna. Fröken Charlotte gick
tillbaka in i salen. Hon fruktade att förkyla sig.
Cachelin fortfor att tala, med utsträckt arm visade han
den riktning, hvari Invalidkyrkan, Trocadéro och
Triumfbågen befunno sig.

Lesable frågade halfhögt:

»Fröken Cora, blickar också ni gärna ut härifrån
öfver Paris?»
Hon ryckte till, som om han hade väckt henne,
och svarade:

»Jag? Ja, framför allt om aftnarna. Jag tänker på,
hvad som tilldrager sig där nere inför oss alla. Huru många
lyckliga och olyckliga människor finnas icke i dessa hus!
Hvad skulle man icke få veta allt, om man kunde se allt.»

Han hade närmat sig henne, till dess deras armbågar
och skuldror vidrörde hvarandra:

»Vid månsken måste detta vara en förtrollande
anblick!»

Hon rodnade:

»Ja, som en teckning af Doré. Ack, huru härligt
skulle det icke vara att länge, länge få promenera
omkring på taken.»

Därpå börjado han fråga henne om hennes tycken,
hennes önskningar, hennes nöjen. Och hon svarade utan
förlägenhet som en klok och förståndig flicka anstår,
hvilken icke drömmer mer än nödvändigt. Han tänkte
för sig själf, huru skönt det skulle vara att få slå sin
arm kring denna fasta midja och få kyssa dessa friska
kinder med små, långsamma kyssar, liksom när man
smuttar på ett glas fin likör. Han kände sig dragen till
henne, emedan hon stod så nära honom. Hennes mogna
jungfrulighet berusade honom, och det föreföll honom,
som om han skulle ha kunnat stå bredvid henne så där
timtal, hela nätter, ja, i veckor, för att känna henne vid
sin sida. Och någonting liknande en poetisk stämning
kom öfver honom inför detta väldiga Paris, som låg där
upplyst framför honom i sitt nattliga nöjes- och
yrsellif. Det föreföll honom, som om han sväfvade öfver
jättestaden, och han tänkte, huru härligt det skulle vara att
hvarje afton här uppe på balkongen kunna luta sig
mot en kvinna, älska henne, kyssa hennes läppar, sluta
henne i sina armar ofvanför detta oändliga haf af hus,
ofvan all den kärlek, det inneslöt, ofvan allt hvardagligt
slit, ofvan alla låga lidelser; här, nära stjärnorna.

Det gifves tillfällen, då äfven de nyktraste sinnen
börja drömma, som om vingar växte ut på dem. Kanske
hade han druckit ett glas för mycket.

Cachelin gick för att hämta sin pipa, kom tillbaka
och yttrade, medan han tände den:

»Jag vet, att ni inte röker, därför bjuder jag heller
icke på någon cigarett, och dock finns det ingenting
härligare än att få röka här ute. Om jag vore tvungen
att bo där nere, skulle jag icke kunna lefva. Vi skulle
visserligen mycket väl kunna göra det, ty såväl det här
huset som de båda angränsande, det här till höger och
det där till vänster, tillhöra min syster. De gifva henne
en vacker inkomst. Under hennes tid ha husen icke
kostat henne mycket.»

Därpå vände han sig in mot salongen och ropade:

»Säg, Charlotte, hur mycket har du betalt för de
här egendomarna?»

Därpå hördes den gamla möns gälla röst. Lesable
urskiljde blott lösryckta ord: 1863 <sp>...</sp> 35 francs <sp>...</sp>
senare byggd <sp>...</sp> de tre husen <sp>...</sp> en bankir <sp>...</sp> åter såldt,
åtminstone en half million.»

Hon berättade om sin tur lika gärna som en soldat
om sina fälttåg. Hon berättade om sina köp, om de
anbud, man senare gjort henne, om sina inkomster o. s. v.

Lesable lyssnade, vände sig om och stödde sig nu
med ryggen mot balkongräcket. Men då han alltjämt
blott kunde uppsnappa brottstycken af hennes förklaringar, 
lät han plötsligt sin unga granne stå där ensam och
gick in för att kunna höra bättre. Han satte sig
bredvid fröken Charlotte och underhöll sig länge med henne
om utsikterna till hyrornas stigande, öfver förmånliga
kapitalplaceringar, angående värdepapper och egendomar.

Vid midnatt gick han under löfte att snart återkomma.

En månad senare talade man i hela ministeriet icke
om någonting annat än om Jacques-Léopold Lesables
förestående giftermål med fröken Céleste-Coralie Cachelin.

*


<h2><small><small>III.</small></small></h2>

Det unga paret flyttade in i en lägenhet i samma
våning som Cachelin och fröken Charlotte, hvars förra
hyresgäst blifvit uppsagd.

Emellertid kunde Lesable icke frigöra sig från en
viss känsla af oro. Fastern hade icke velat tillförsäkra
sin brorsdotter arfvet genom någon otvetydig handling.
Hon hade blott svurit vid Gud, att hennes testamente
var uppgjordt och deponeradt hos notarien, herr
Belhomme. Dessutom hade hon försäkrat, att hela
hennes förmögenhet skulle tillfalla hennes brorsdotter under
ett enda villkor. Då man nu enträget anmodat henne
att nämna detta villkor, hade hon visserligen vägrat att
ingå på någon närmare förklaring, men med ett välvilligt
leende försäkrat, att villkoret vore lätt uppfylla. Efter
denna försäkran och i betraktande af den gamlas envishet
trodde sig Lesable kunna bortse därifrån, och då den unga
kvinnan i hög grad behagade honom, hade begäret blifvit
herre öfver hans obeslutsamhet, och han hade ändtligen
gifvit vika för herr Cachelins envisa försök att infånga honom.

Nu var han lycklig, ehuruväl alltjämt ett tvifvel
tyngde på hans själ. Han älskade sin hustru, som i
intet afseende svikit hans förhoppningar. Hans lif förflöt
lugnt och enformigt. För öfrigt hade han inom få veckor
funnit sig i sin nya värdighet såsom äkta man och
förblef samma duktiga tjänsteman, han alltid varit.

Året förrann. Nyårsdagen infann sig åter, men till
sin stora förvåning erhöll han icke den befordran, hvarpå
han räknat. Blott Maze och Pitolet blefvo befordrade.
Och Boissel förklarade i förtroende för herr Cachelin, att
han en kväll skulle klå upp dessa båda inför alla de
andra, just när de kommo genom stora porten. Men
han gjorde det icke.
Under åtta dagars tid kunde Lesable icke sofva, så
gick det rundt i hufvudet på honom öfver, att han trots
sin ifver icke fått befordran. Han mådde som en hund.
Han innehade likväl fortfarande förordnande för
underchefen, herr Rabot, som nio månader om året låg på
sjukhuset des Val de Grace. Han infann sig hvarje
morgon klockan half nio på sitt tjänsterum och lämnade
det först klockan half sju på kvällen. Hvad kunde man
mera begära? Om man icke räknade till godo en sådan
ifver och arbetsamhet, skulle han blott arbeta lika mycket
som de andra. Hvar och en efter hans förtjänst. Men
hur kunde det komma sig, att herr Torchebeuf, som
förut behandlat honom som sin son, nu lät honom falla
i sin bevågenhet. Han ville åtminstone ha klarhet i
saken och företog sig därför att uppsöka chefen och tala
med honom.

Han knackade därför en morgon, innan kamraterna
kommit, på den allsmäktiges dörr. En skarp röst
ropade :

»Stig in!» — Han trädde in. — Herr Torchebeuf,
en liten man med jättestort hufvud, som nästan tycktes
hvila på skrifportföljen, satt vid ett bord fullt med papper
och skref. Då han fick se sin gunstling, sade han:

»God morgon, Lesable, hur står det till?»

»God morgon, ers nåd. Mycket bra. Och ni?»

Chefen upphörde att skrifva och vände stolen rundt;
hans klena, bräckliga, magra kropp var iförd en lång,
svart rock med allvarligt snitt och han försvann nästan
i den stora, läderbeklädda länstolen. Ett väldigt
ordensband, tillhörande hederslegionen, hvilket också var mycket 
för bredt för mannen, som bar det, lyste som ett
glödande kol på hans smala bröst, som tycktes öfvertäckt
af jättehufvudet, så att den gode mannen liknade en svamp.

Han hade spetsiga tänder, ihåliga kinder, utstående
öron och en oproportionerlig panna, på hvilken det
tillbakakastade hvita håret växte ned.

Herr Torchebeuf sade:
»Sätt er, käre vän, och säg mig, hvad som för er
hit.»

Mot alla andra tjänstemän iakttog han en militärisk
stramhet och tyckte sig som en kapten på sitt fartyg, ty
ministeriet var för honom ingenting annat än ett stort
krigsskepp, alla franska flottors amiralsskepp.

Lesable stammade en smula osäkert och blef blek:

»Ers nåd, jag skulle vilja fråga, om jag möjligen i
något afseende begått någon felaktighet.»

»Nej, visst icke, min bästa vän, men hvarför frågar
ni det?»

»Jo, jag blef en smula förvånad öfver att jag icke i
år liksom alla föregående år erhöll någon befordran.
Tillåter ers nåd, att jag ytterligare tillfogar några ord. Jag
ber på förhand om ursäkt för min stora djärfhet. Jag
vet, att ni varit utomordentligt välvillig mot mig och
låtit mig erhålla fördelar, dem jag aldrig vågat hoppas.
Men jag vågar måhända åberopa mig på, att jag inom
byrån uträttar åtminstone fyra gånger så mycket arbete
som en vanlig tjänsteman och sitter vid mitt arbete
åtminstone dubbelt så lång tid. Jag tror, att om man
jämför summan af mina bemödanden med belöningen, det
skall visa sig, att den senare står långt tillbaka för den
förra.»

Denna mening, som han ansåg vara synnerligen väl
afrundad, hade han omsorgsfullt lärt sig utantill.

Herr Torchebeuf var förvånad och sökte efter ett
svar. Slutligen yttrade han i en smula kylig ton:

»Ehuruväl det i princip icke torde vara riktigt
lämpligt att dylika ting behandlas mellan chef och
underordnade, så vill jag likväl denna gång af hänsyn till edra
föregående goda tjänster gifva ett svar. Jag har liksom
föregående år föreslagit er till befordran, men direktören
har strukit ert namn, därför att ert giftermål
tillförsäkrar er en vacker framtid, därför att ni ernår ett större
välstånd, ja, förmögenhet, än som någonsin kan komma
edra anspråkslösare kolleger till del. Jag frågar, om det
nu icke endast sker rättvisa, om någon hänsyn tages till
den enskildes förhållanden? Ni kommer en gång att
blifva rik, ja, till och med mycket rik! Tre hundra
francs årligen i större inkomst skulle icke betyda
någonting för er, under det att denna lilla förhöjning skulle
spela en betydande roll i de andres budget. Detta är,
min käre vän, anledningen, hvarför ni detta år icke
erhållit någon befordran.»

Lesable drog sig tillbaka förlägen och ursinnig.

Vid middagen var han snäsig mot sin hustru. I
vanliga fall var hon munter och vid tämligen godt
humör, om också egensinnig. Hon ägde icke längre den
första tidens trollkraft, och ehuruväl hon alltjämt
fortfarande behagade honom, ty hon var frisk och vacker,
så kände han dock många gånger ett nästan till äckel
gränsande tillnyktrande, som tvänne personers
gemensamma lif snart framkallar. Tillvarons tusentals triviala
och löjliga småsaker, en viss vårdslöshet i hennes
morgontoalett, den gamla slitna nattrocken af simpelt ylle,
den skrynkliga kamkoftan — ty rika voro de icke —
och alla små enskildheter, som han alltför mycket
skådade i sömmarna, kommo honom att betrakta
äktenskapet nyktrare, och hvarje doft af poesi, sådan den yttrar
sig för förlofvade, var som utplånad.

Faster Charlotte gjorde också hemlifvet otrefligt för
dem, ty hon lämnade dem aldrig i fred, hon blandade
sig i allt, ville bestämma allt, gjorde sina anmärkningar
angående allt, och som de hyste den förskräckligaste oro
för att såra henne i minsta afseende, så fördrogo de det
med undergifvenhet, ehuru deras förtviflan i tysthet
tillväxte.

Hon trippade med sina långsamma steg genom
våningen och oaflåtligt hördes hennes skarpa röst:

»Detta måste ni göra så och detta så.»

När de båda makarna voro ensamma, ropade
Lesable, som blifvit nervös:

»Det är omöjligt att längre härda ut med din faster.
Jag vill icke mer veta af henne, jag vill icke se henne
vidare, hör du. Jag vill icke se henne vidare!»

Och Cora svarade lugnt:

»Ja, hvad skall jag väl göra åt den saken?»

Då blef han ursinnig:

»Det är äckligt att ha en sådan familj.»

Och hon svarade honom helt lugnt:

»Ja, familjen är äcklig, men arfvet smakar nog,
eller hur. Var inte dum! Det ligger lika mycket i ditt
eget som i mitt intresse att behandla faster Charlotte
väl.»

Och han teg, emedan han icke visste något svar.

Nu pinade fastern dem oafbrutet med den fixa idén,
att de borde ha ett barn. Hon drog Lesable in i en
vrå och ansatte honom:

»Min kära nevö, jag fordrar, att du blir far, jag
vill se mina arfvingar. Du skall aldrig få mig att tro,
att Cora icke duger till att bli mor, man behöfver blott
se på henne för att förstå det. Min bästa nevö, min
bästa nevö, när man gifter sig, gör man detta för att få
familj och för att fortplanta sitt namn. Vår heliga
kyrka tillstädjer inga ofruktbara äktenskap. Jag vet
mycket väl, att ni icke är rik, och att ett barn
förorsakar utgifter. Men när jag en gång väl är död, skall
det icke fattas er det minsta. Jag vill se en liten
Lesable, jag vill, hör du!»

Då de nu varit gifta i femton månader, och hennes
önskan ännu icke gått i fullbordan, blef hon orolig och
började försöka påskynda saken, genom att i tysthet
gifva Cora allehanda råd, såsom en kvinna, som en gång
i tiden själf kunnat åtskilligt och vid tillfälle också vet
att påminna sig det.

Men en morgon kände hon sig illamående och
stannade till sängs. Som hon aldrig förr varit sjuk,
knackade Cæsar mycket upprörd på sin svärsons dörr:

»Spring genast efter doktor Barbette och glöm för
all del icke att säga chefen, att jag under dessa
omständigheter icke kan komma till byrån i dag.»

Lesable tillbragte dagen full af ångest, ur stånd att
arbeta och sysselsätta sig med sina göromål. Herr
Torchebeuf frågade honom förvånad:

»Hur kommer det sig, att ni är så förströdd, herr
Lesable?»

Och Lesable svarade upprörd:

»Jag är mycket trött, ers nåd, jag har vakat hela
natten hos vår faster, hon är nämligen mycket sjuk.»

Men chefen svarade helt kallt:

»Det förefaller mig, som om det skulle vara alldeles 
tillräckligt, om herr Cachelin befinner sig hos henne.
För personliga orsakers skull kan jag icke låta hela
byråarbetet komma på sned.»

Lesable hade lagt sitt ur framför sig på bordet och
väntade med feberaktig otållighet på, att det skulle
visa på fem. Så snart den stora klockan på gården slog,
skyndade han därifrån. För första gången lämnade han
byrån på reglementerad tid.

Han var så upprörd, att han tog en droska för att
fara hem. Han sprang uppför trappan. Tjänsteflickan
öppnade, och han frågade genast:

»Hur står det till?»

»Doktorn har sagt, att det är fasligt illa med
henne.»

Hjärtat bultade i honom. Han var helt gripen.
Ack, verkligen. Tänk, om hon skulle dö! Han vågade
icke gå in i sjukrummet, utan lät ropa Cachelin, som
satt inne hos gumman. Svärfadern visade sig genast, i
det han försiktigt öppnade dörren. Han var klädd i
nattrock och bar nattmössa på hufvudet, alldeles som han
plägade vara klädd, när han om aftnarna satt vid
kakelugnen. Han hviskade helt sakta:

»Det är illa, mycket illa. Sedan klockan fyra är
hon utan medvetande. På eftermiddagen har hon till
och med mottagit sista smörjelsen.»

Då sviktade benen under Lesable, och han satte
sig:

»Hvar är min hustru?»

»Hon är hos henne.»

»Hvad sade doktorn?»

»Han sade, att det är ett anfall. Hon kan hämta
sig, men hon kan lika väl gå hädan redan i natt.»

»Behöfver du mig? Om du icke gör det, skulle
jag helst icke vilja gå in, ty det är mig pinsamt att
återse henne i detta tillstånd.»

»Nej, gå du in till ert; om någon ändring inträffar,
skall jag genast låta kalla dig.»

Och Lesable återvände till sitt rum. Våningen föreföll 
honom förändrad, större och ljusare, men som han
icke kunde förbli sittande på samma fläck, steg han ut
på balkongen.

Det var i slutet af juli, och solen kastade, innan
den försvann mellan de båda tornen på Trocadéro, ännu
en gång sin strålglans öfver hela takhafvet.

Himlen var röd rundtomkring, blef därefter matt
gyllne, därpå gul, grönaktig, svagt lysande grön, därpå
blå, djupt blå vid zenit.

Svalorna sköto, knappt synbara, förbi som pilar, så
att man såg de skarpa konturerna af deras vingar
afteckna sig mot himmelen, och öfver det oändliga
hushafvet, öfver det vida landskapet låg ett rosigt skimmer
som af elddunst, hvarur likt en teaterdekoration,
spetsiga kyrktorn och smärta gaflar höjde sig. Triumfbågen
aftecknade sig jättelikt svart mot horisontens guldhaf,
och invalidkyrkans kupol glödde som en andra sol, som
från firmamentet fallit ned på byggnadens tak.

Lesable höll sig fast med båda händerna i
järnräcket och insöp luften, liksom när man dricker vin.
Och en lust kom öfver honom att hoppa, att skrika,
att sträcka ut armarna mot rymden. Därpå uppfylldes
han af den högsta lycksalighet. Lifvet log mot honom,
framtiden tycktes honom full af lycka.  Hvad skulle
han göra. Och han drömde. 

I detsamma ryckte han till. Han hade hört ett
buller bakom sig. Det var hans hustru. Hon hade röda
ögon, en smula svullna kinder och såg trött ut. Hon
höll fram pannan, för att han skulle kyssa henne, och
sade:

»Vi skola äta inne hos pappa, så att vi äro
närmare henne. Medan vi spisa, får jungfrun vara inne
hos henne.»

Och han gick in i den angränsande lägenheten.

Cachelin satt redan till bords och väntade på sin
dotter och måg. En kall höna, potatissallat och en skål
med jordgubbar stodo på serveringsbordet, och soppan
rykte i terrinen.

Man satte sig. Cachelin förklarade:

»En sådan dag till skulle jag icke ofta vilja
genomlefva. Roligt är det icke.» — Han yttrade detta i en
viss likgiltig ton och med belåten min. Därpå började
han äta likt en, som är mycket hungrig, fann hönan
utmärkt och sallaten förträfflig. Men Lesable kände
sig icke riktigt bra i magen, han var orolig, åt knappt
och lyssnade oafbrutet mot rummet bredvid, allt under
det han förhöll sig så, som om ingen hade varit där.
Icke heller Cora var hungrig. Hon var djupt rörd, grät
sakta, torkade sig då och då med spetsen af serveten i
ögonen.

Cachelin frågade:

Hvad sade chefen? Och Lesable berättade
hvarjehanda smått och godt, medan hans svärfar alltjämt ville
höra mera och lät honom upprepa än det ena, än det
andra ännu en gång. Vid dessa smådetaljer hängde han
sig fast, som om han icke under minst ett år varit på
ministeriet.

»Det måtte ha väckt ett väldigt uppseende, då man
fick höra, att faster var sjuk.» — Och han tänkte på,
huru strålande han skulle stå bland sina kolleger, så
fort hon väl var död. Liksom om han velat slå bort
vissa samvetsförebråelser, sade han:

»Jag önskar henne visst ingenting ondt, den stackars
gumman! Gud må veta, att jag önskar, att vi ännu
längre finge behålla henne: men uppseende kommer det
dock att väcka. Den gamla Savon skulle till och med
kunna glömma kommunen för den skull.»

Just som man hunnit till jordgubbarna, öppnades
dörren till rummet. Detta gjorde ett sådant intryck på
sällskapet vid bordet, att alla tre på en gång förskräckta
reste sig upp. Jungfrun inträdde, alltjämt med samma
orörliga, dumma utseende och sade helt lugnt:

»Hon rör sig icke längre».

Cachelin kastade stolen åt sidan och störtade som
en vansinnig därifrån. Cora följde honom med
klappande hjärta. Men Lesable blef stående vid dörren
och spejade på långt afstånd mot bädden, som knappt
syntes i skymningen. Han såg ryggen på sin svärfar,
som böjt sig öfver sängen och orörligt betraktade den
däri liggande. Plötsligt hörde han hans röst, att det
föreföll honom, som om den kommit långt bortifrån,
mycket långt bortifrån, från världens ända, som i en
dröm:

»Det är slut, man hör ingenting mer.»

Han såg, hur hans hustru böjde knä och snyftande
dolde ansiktet i kuddarna. Då beslöt han sig för att
träda närmare, och då Cachelin åter rest sig upp, såg
han på den hvita hufvudkudden faster Charlottes
ansikte med slutna ögon, så hopfallet, så stelt, så
askgrått, att det liknade ansiktet på en vaxdocka.

Han frågade beklämd:

»Är det slut?»

Cachelin, som också betraktade sin syster, vände sig
om, och deras blickar möttes. Han svarade:

»Ja!» På samma gång ville han gifva sitt ansikte
ett sorgset uttryck, men de båda männen hade med en
blick förstått hvaranda, och ovillkorligen tryckte de 
hvarandras händer, som om de måste tacka hvarandra.

Nu började de utan tidsförlust ordna allt.

Lesable åtog sig att hämta läkaren och uträtta de
andra mest brådskande ärendena. Han tog sin hatt och
skyndade ned på gatan kännande sig i behof af att
komma ut, att få vara ensam, att få andas, att få tänka
och i ensamhet få njuta af sin lycka.

Då han uträttat sina ärenden, ställde han kosan, i
stället för att återvända hem, bort mot boulevarderna.
Han ville se människor, blanda sig bland massorna, som
om kvällarna trängas af och an. Helst skulle han ha
tillropat de förbigående:

»Jag har femtiotusen francs i räntor!» Och han
gick framåt, med händerna i fickorna, och stannade
framför hvarje fönster för att betrakta de dyrbara tygerna,
ädelstenarna, de luxuösa möblerna med den lycksaliga
tanken:

»Allt det där kan jag lägga mig till med!»

Så kom han till ett fönster med sorgsaker, och en
plötslig tanke bemäktigade sig honom: »Tänk, om
hon icke skulle vara död! Tänk, om hon blott narrat oss!»

Och då denna tanke icke ville lämna honom,
skyndade han hem. Då han trädde in, frågade han:

»Har doktorn varit här?»

Cachelin svarade:

»Ja, han har konstaterat dödsfallet och skall
utfärda dödsattesten.»

De inträdde åter i den dödas kammare. Cora satt
i en stol och grät fortfarande. Sakta och utan ansträngning, 
nästan utan smärta runno nu hennes tårar, lätt,
såsom kvinnorna kunna gråta.

Då de alla tre stodo i rummet, sade Cachelin med
sakta röst:

»Nu, då jungfrun gått och lagt sig, kunna vi väl
se efter, om vi icke finna något i möblerna.»

Och de båda männen skredo till verket. De tömde
alla lådor, genomsnokade alla fickor och vecklade upp
alla papper. Ännu vid midnatt hade de icke påträffat
någonting. Cora hade slumrat in och snarkade en smula
med regelbundna andedrag. Cæsar frågade:

»Skola vi stanna här ända till i morgon bitti?»

Lesable var envis. Han ansåg detta vara det mest
passande.

Svärfadern fortsatte då:

»Då skola vi hämta hit ett par stolar.» Och de
gingo in efter ett par hvilstolar från det unga parets
våning.

En timme senare sofvo de tre anförvanterna, snarkande 
i kapp invid den stela kroppen, som låg där i sin
eviga orörlighet. Då det blef dag, vaknade de, emedan
jungfrun inträdde i rummet. Cachelin gnuggade sig i
ögonen och yttrade:

»Jag slumrade in ett tag, kanske sedan en
halftimme.»

Men Lesable, som genast var fullt vaken, förklarade:

»Ja, jag märkte det. Jag har icke sofvit ett
ögonblick. Jag har blott slutit ögonen för att få hvila
riktigt.»

Cora gick tillbaka till sin våning.

Då frågade Lesable med skenbar likgiltighet:

»När passar det dig, att vi gå till notarien för att
taga del af testamentet?»

»Om du så vill redan i dag på morgonen.»

»Är det nödvändigt, att Cora följer med?»

»Kanske det är bäst, eftersom ju hon i alla fall är
arfvingen.»

»Då skall jag säga åt henne, att hon gör sig i
ordning.»

Och Lesable lämnade rummet med snabba steg.

Notariens byrå hade just öppnats, då Cachelin,
Lesable och hans hustru, alla i djup sorgdräkt och med
bedröfvade ansikten, inträdde.

Notarien mottog dem genast och lät dem sitta ned.
Cachelin tog ordet:

»Herr notarie, ni känner mig, jag är bror till
fröken Charlotte Cachelin. Här är min dotter och måg.
Min stackars syster dog i går. Vi skola begrafva henne
i morgon. Som hennes testamente blifvit deponeradt hos
er, komma vi för att fråga er, om hon möjligen träffat
någon bestämmelse angående sin begrafning, eller om ni
har något annat meddelande att göra oss.»

Notarien drog ut en låda, tog fram ett kuvert, skar
upp det, drog fram ett papper därur och sade:

»Här har jag en afskrift af testamentet, som jag
genast kan öfverlämna till er. Originaltestamentet, som
är af alldeles samma ordalydelse som detta, måste förbli
i min vård.» Och han läste:

»Jag, undertecknad Victorine Charlotte Cachelin,
förordnar härmed såsom min yttersta vilja följande:

Jag testamenterar hela min förmögenhet, uppgående
till omkring en million två hundratusen francs, åt de
barn, som födas i min brorsdotters, Céleste Coralie
Cachelin, äktenskap, skolande likväl räntorna tillfalla
föräldrarna, intill dess det äldsta af deras barn uppnått
myndig ålder.

Här nedan bestämmes, huru förmögenheten skall
fördelas mellan barnen, och hvilka belopp föräldrarna skola
åtnjuta under sin lifstid. I den händelse jag skulle
hädankallas, innan min brorsdotter erhållit någon arfvinge,
skall hela min förmögenhet kvarblifva under min
notaries förvaltning i tre år, på det att min här uttryckta
yttersta vilja må uppfyllas, i händelse under denna tid
ett barn skulle födas.

Men i den händelse åter, att himmelen under dessa
tre år efter min död icke skulle beskära Coralie någon
lifsarfvinge, så skall min förmögenhet genom min
notaries försorg fördelas mellan de fattiga och de
välgörenhetsinrättningar, hvaröfver här nedan finnes en
förteckning.»
Härefter följde en vidlyftig förteckning på
välgörenhetsinrättningar, siffror, råd och anvisningar.

Efter uppläsningen häråf öfverlämnade notarien
mycket artigt papperet åt Cachelin, som var slagen af
häpnad.

Herr Belhomme ansåg sig böra själf tillfoga
ytterligare ett par förklaringar:

»Då fröken Cachelin gjorde mig den äran att första
gången tala med mig om sina planer beträffande
testamentet, uttryckte hon för mig sin lifliga önskan att se
ett barn af sitt blod födas. Hon svarade på alla mina
invändningar helt bestämdt, att detta vore hennes önskan.
Detta finner för öfrigt sin grund i hennes religiösa
åskådningssätt, att hvarje barnlöst äktenskap utgör ett tecken
på himmelens vrede. Det lyckades mig absolut icke att
få henne att ändra åsikt. Ni kan vara öfvertygade om,
att detta gör mig mycket ondt.»

Därpå tillade han leende, vänd till Coralie:

»Jag betviflar emellertid icke ett ögonblick, att den
händangångnas önskan snart skall blifva uppfylld.»

Och de tre anförvanterna gingo därifrån, liksom om
de fått ett slag i hufvudet, så att de icke kunde tänka
en redig tanke.

De anträdde hemvägen utan att yttra ett ord, skamsna
och ursinniga, som om de ömsesidigt bestulit hvarandra.
Till och med Coras sorg hade plötsligt alldeles
försvunnit; hennes fasters otacksamhet löste henne från att gråta.
Slutligen sade Lesable till sin svärfar med bleka, af
raseri sammanpressade läppar:

»Lämna mig testamentet, så att jag åtminstone själf
får läsa det.»

Cachelin lämnade honom papperet, och den unge
mannen började läsa det. Han hade stannat på trottoaren 
och blef stående där, ehuru de förbigående stötte
emot honom, medan han genomögnade handlingen med
sin praktiska, skarpa blick. De båda andra väntade två
steg därifrån. Därpå lämnade han tillbaka testamentet
till svärfadern och förklarade:

»Det är ingenting att göra åt saken, där har hon
minsann spelat oss ett vackert spratt!»

Cachelin, som var upprörd öfver att se sina
förhoppningar grusade, svarade:

»F—n anamma! Ni måste skaffa er barn! Ni vet
väl, att hon alltid önskade det.»

Lesable ryckte på axlarna utan att yttra ett ord.

Då de kommo hem igen, väntade redan en mängd
människor af det slag, som ha att skaffa med ett
dödsfall. Lesable gick in i sin våning. Han brydde sig icke
om någonting. Och Cæsar var grof mot alla människor,
skrek att man skulle lämna honom i fred och yrkade
på, att man skulle göra ett så snabbt slut som möjligt
på hela historien, emedan han fann, att det dröjde mycket
för länge, innan man befriade honom från liket.

Cora hade stängt sig inne i sitt rum, man hörde
ingenting af henne. Men Cachelin kom efter en stund
till sin mågs dörr och knackade på:

»Kära Leopold,» sade han, »jag kommer för att
tala med dig om ett par saker, ty vi måste vara
öfverens. Jag är af den åsikten, att vi trots allt ställa till
med en anständig begrafning för att icke väcka ett
obehagligt uppseende i ministeriet. Beträffande kostnaderna
skola vi nog komma på det klara. För öfrigt är ju ännu
ingenting förloradt, ni har icke varit gifta länge, och det
skulle verkligen gå mycket olyckligt till, om ni icke
skulle få ett barn. Hädanefter måste ni särskildt
vinnlägga er därom, och då skall det naturligtvis lyckas. Nu
skola vi bara bry oss om det mest öfverhängande. Vill
du åtaga dig att gå upp i ministeriet?»

Lesable tillstod med bitterhet, att hans svärfar hade
rätt, och de slogo sig ned midt emot hvarandra vid
hvarsin ända af ett långt bord för att skrifva adresserna på
de svartkantade notifikationskorten.

Därpå spisade de frukost. Cora visade sig åter, helt
likgiltig, som om alltsammans icke angick henne, och åt
mycket, emedan hon fastat dagen förut.

Så fort måltiden var slut, vände hon tillbaka till
sitt rum. Och Cachelin satte sig gränsle på en stol ute
på balkongen och rökte sin pipa. Den glödande
sommarsolen föll öfver taken, af hvilka några, som voro
försedda med fönster, blixtrade som eld och återkastade
bländande strålar, så att man måste vända bort ögonen.
Och Cachelin såg, huru långt borta på andra sidan om den
stora staden de gröna höjderna sträckte sig. Han tänkte
på, att vid foten af dessa trädbevuxna kullar rann
Seinen bred, lugn och sval och att där borta i grönskan
under löftaket vid stranden af floden vore mycket
skönare att vara än här på balkongen i solhettan. Och en
obehaglig känsla bemäktigade sig honom. Den kväljande
tanken, det smärtsamma minnet af deras missräkning, af
detta oväntade villkor, kändes dess bittrare och hårdare,
som deras förhoppning varit lång och stark. Och han
utbrast, som man plägar i ögonblick af stark
upphetsning, när man oafbrutet tänker på en och samma sak,
helt högt för sig själf: »Förbannade satkäring!»

Han hörde, hur begrafningsentreprenörens folk
sysslade i rummet bakom honom, och förnam hammarslagen
mot spikarna i kistan. Sedan han varit hos notarien,
hade han icke återsett sin syster.

Men småningom besegrade värmen, ljufheten och ljuset
på denna klara sommardag hans vrede; och han tänkte:
»Ännu är icke allt förloradt. Hvarför skulle hans dotter
icke få ett barn? Hon hade ju ännu icke varit gift två
år. Hans måg var ju kraftig, välbyggd och frisk, om
också en smula klen. För f—n! De skulle nog få ett
barn. Och för öfrigt måste de det.»

Lesable hade helt obemärkt smugit sig in i
ministeriet och gled in i sitt rum. På sin plats fann han
ett papper med följande ord: »Chefen vill tala med er!»
Först gjorde han en rörelse af otålighet. Denna
despotism, som han fortfarande måste underkasta sig, 
upprörde honom. Och därpå öfverkom honom den häftiga,
glödande önskan att blifva något. Han skulle också
snart blifva chef och detta snart, och han skulle nog
komma ännu längre.

Utan att taga af sig sin promenadrock gick han in
till herr Torchebeuf. Han visade sig för honom med
detta likbjudareansikte, som man anlägger vid sorgliga
tillfällen, och det låg till och med ännu något mera på
hans anlete, ett drag af verkligt, djupt bekymmer, denna
ofrivilliga nedslagenhet, som vid stora motgångar plägar
skaffa sig uttryck i våra anletsdrag.

Chefens väldiga hufvud, hvilket liksom vanligt var
lutadt öfver papperen, höjde sig, och herr Torchebeuf
frågade kort:

»Jag har behöft er hela dagen. Hvarför har ni icke
varit på er plats?»

Lesable svarade:

»Ers nåd, vi ha haft den olyckan att förlora vår
faster, fröken Cachelin. Och jag skulle vilja bedja er
att med er närvaro hedra begrafningen, som kommer att
äga rum i morgon.»

Herr Torchebeufs anlete hade genast klarnat, och
han svarade till och med ganska tillmötesgående:

»Ah, käre vän, det var ju en annan sak. Jag tackar
er så mycket och ger er ledighet, ty ni har säkert
mycket att uträtta.»

Men Lesable ville visa sin tjänsteifver:

»Jag tackar ödmjukast, ers nåd, men allting är
redan klart, och jag vill stanna här till vanlig tid.» Därmed
gick han tillbaka till sitt rum.

Nyheten hade spridt sig, och man strömmade till
från alla byråer för att säga honom ett par ord,
innebärande mera af lyckönskan än af beklagande, och för
att på samma gång se, hur han skulle bete sig. Med
väl spelad undergifvenhet uthärdade han alla ord och
blickar, och hans hållning var så otadlig, att man blef
helt förvånad:	Några sade: »Han förstår verkligen att
behärska sig utmärkt väl!» Andra tillade: »Det är
visserligen sant, men i grund och botten måste han vara
tusan så belåten.»

Maze, som tillät sig mer än andra, frågade honom
helt öppet på sitt världsmannamässiga sätt:

»Vet ni redan på pricken, hur stor förmögenheten
är?»

Lesable svarade i en ton af fullkomlig likgiltighet:

»Nej, icke alldeles, testamentet talar om ungefär en
million tvåhundratusen francs. Jag vet det, emedan
notarien genast måste delgifva oss några klausuler, som
hade afseende på begrafningen.»

Man trodde allmänt, att Lesable icke skulle stanna
i ministeriet. Med sextiotusen francs i räntor stannar
man icke som simpel skrifvare; man betyder någonting,
hvilken bana som helst står öppen för en. Somliga
trodde, att han skulle försöka bli statsråd, andra höllo
före, att han funderade på politiken. Chefen var beredd
på att mottaga hans afskedsansökan för att sända den
vidare till direktören.

Hela ministeriet infann sig vid begrafningen, och man
fann högtidligheten en smula tarflig; men det hette, att
fröken Cachelin själf förordnat därom i sitt testamente.

Morgonen därpå återinträdde Cachelin i sin tjänst,
och äfven Lesable kom tillbaka, efter att ha varit sjuk
en hel vecka, en smula blek, men flitig och ifrig som
förut. Det var, som om ingenting skulle ha förändrats i
hans lif. Man lade blott märke till, att han med en
viss afsiktlighet rökte goda cigarrer, ordade om räntor,
järnvägsaktier och värdepapper, såsom personer med
förmögenhet för sed hafva. Och man erfor efter någon tid,
att familjen hyrt ett landsställe i Paris’ omgifningar för
att där tillbringa slutet af sommaren.

Man tänkte då, att de voro lika giriga som gumman 
själf. Det låg i släkten; lika trifvas bäst med lika.

Men huru därmed än förhöll sig, att med en 
sådan förmögenhet stanna i ministeriet, fint fann man
det icke.

Efter någon tid tänkte man icke vidare därpå, man
hade redan bildat sitt omdöme.


*


<h2><small><small>IV.</small></small></h2>

Då Lesable följde fasterns kista, tänkte han på
millionen. Och som raseriet förtärde honom dess mera,
som han icke vågade visa det, var han ursinnig på hela
världen.

Han frågade sig också, hvarför han i själfva verket
icke under de två år, han varit gift, fått några barn. Och
han fick hjärtklappning vid tanken på, att det skulle
fortfarande bli så.

Liksom ynglingen, som öfverst på den höga, glatta
klätterstången ser priset vinka, fattar ett fast beslut att
genom ansträngande af alla sina krafter och hela sin
vilja, komma ända dit upp, och tror, att han genom
denna viljeakt redan erhållit den erforderliga kraften och
uthålligheten, på samma sätt fattade Lesable det
förtviflade beslutet att blifva fader. När så många andra voro
det, hvarför skulle icke han blifva det? Kanske hade
han förbisett någonting, kanske hade han varit för
sorglös, han visste ju nästan ingenting om detta, hvarom
han aldrig hade bekymrat sig. Som han i själfva
verket aldrig hyst någon önskan att efterlämna en arfvinge,
hade han måhända icke förutsett allt för att ernå detta
resultat. Nu ämnade han göra sig all upptänklig möda,
icke försumma någonting, och då han ville det, måste
han väl också lyckas.

Men då han kom hem, kände han sig opasslig och
måste lägga sig till sängs. Missräkningen hade varit för
stark och bakslaget inträffade.
Läkaren fann hans tillstånd så allvarligt, att han
föreskref fullständigt lugn och till och med ganska
långvarig hvila. Man fruktade en nervfeber.

Men efter åtta dagar var han åter uppe och skötte
ånyo sin tjänst i ministeriet.

Men då han fortfarande kände sig alltför klen,
vågade han icke närma sig sin hustru, han tvekade och
darrade som en general, som skall leverera en
drabbning, på hvilken hela hans framtid beror. Och för hvarje
kväll uppsköt han saken till dagen därpå, då han
hoppades på några timmar af detta välbefinnande, kraft och
hälsa, hvarunder man känner sig i stånd till allt. Hvarje
ögonblick undersökte han sin puls, fann den för stark
eller för svag, intog stärkande medel, åt rått kött och
företog, innan han begaf sig hem, långa promenader för
att stärka sig.

Då hans återställande till hälsan likväl icke
fortskred i samma grad, som han önskade, kom han på
den tanken att tillbringa resten af den varma årstiden i
Paris’ omgifningar. Och snart var han öfvertygad om,
att landtluften måste ha inflytande på hans tillstånd. I
hans läge hade den ofta verkat underbart, och i denna
öfvertygelse trodde han på ett gynnsamt resultat och sade
upprepade gånger till sin svärfar:

»Om vi blott kunde komma ut på landet, skulle
jag snart må bättre, och saken skulle då lätt låta
klarera sig.»

Blotta ordet »landet» tycktes honom äga en särskild
betydelse. De hyrde därför i byn Bezons ett litet hus,
där de flyttade in alla tre. De båda herrarna gingo
hvarje morgon till fots öfver åkrarna till bangården och
kommo hvarje kväll hem igen till fots.

Cora var glad öfver att få lefva vid stranden af
den vackra floden, plockade blommor och bar hem stora,
doftande blombuketter.

Hvarje kväll gingo de alla tre att promenera vid
floden ända fram till det ställe, där den var uppdämd
för fiskets skull, och drucko ett glas öl på restauranten,
som låg där. Här skummade floden fram, kokande och
brusande, på ungefär hundra meters af stånd från dem.
Och dånet af vattenfallet kom marken att darra, under
det att ett lint duggregn, en fuktig dimma sväfvade i
luften och hvilade öfver fallet som en rök, så att man
redan på långt håll inandades det i stoft upplösta vattnet.

Natten inbröt. I fjärran utmärkte ett aflägset
ljussken det ställe, där Paris låg, och hvarje afton yttrade
Cachelin:

»Det där är i alla fall en stad, eller hur?»

Då och då brusade ett tåg med buller och bång
öfver järnbron, som förde öfver ön, och försvann helt
snabbt, till höger eller till vänster, till Paris eller till
hafvet.

De återvände sedan hem i sakta mak, sågo månen
gå upp och satte sig vid stranden för att njuta af dess
trolska, gula sken, som tycktes flyta bort med vattnet
och gunga af och an på strömmens små vågor likt
glänsande siden. Långt bortifrån hördes grodornas kväkande,
skriet af nattfåglar i luften, och stundom gled en väldig,
stum skugga öfver floden och fördunklade dess lugna,
glänsande yta. Det var en båt med fisktjufvar, som
plötsligt kastade ut sitt nät och därpå ljudlöst drogo till
sig det stora, svarta nätet med dess sprattlande innehåll,
som en skatt, som de hämtade upp ur djupet, en skatt
af lefvande silfverfisk.

Cora kände sig vek till sinnes och stödde sig ömt
mot armen på sin man, hvilkens afsikt hon gissade sig
till, ehuru de aldrig talat med hvarandra om saken. Det
var för dem som en andra smekmånad, som en väntan
på kärlekens kyss. Då och då berörde han henne
flyktigt med läpparna i nacken, just där de första hårstråna
krusa sig. Hon svarade med en handtryckning. Och
de begärde hvarandra, på samma gång som de
förnekade hvarandra, emedan en starkare vilja behärskade
dem och höllo dem tillbaka, nämligen millionens spöke.

Cachelin hade blifvit lugnare till följd af det hopp,
han åter såg spira upp omkring sig. Han kände sig
helt belåten, drack sitt vin oblandadt, åt mycket, och
många gånger föreföll det honom i skymningsstunden,
som om en poetisk känsla vaknade inom honom, denna
obeskrifliga förnimmelse, som bemäktigar sig till och
med den mest prosaiska människa vid åsynen af
solstrålarnas lek bland trädens löfverk, vid en solnedgång
bakom fjärran höjder, medan ett återsken af purpur
faller på flodens vatten. Han förklarade:

»När jag ser något dylikt, då tror jag på Gud; det
riktigt kryper i mig, och jag blir helt besynnerlig till
mods, alldeles som om man stoppat ned mig i ett bad,
och efteråt vill jag helst skrika.»

Under allt detta blef Lesable allt bättre och bättre.
Då och då kände han en längtan, som han icke känt på
länge, en längtan efter att springa omkring, att vältra
sig i gräset som en ung häst och att skrika högt.

Nu ansåg han tiden vara inne, och de firade en
verklig bröllopsnatt, på hvilken följde en smekmånad
full af ömhet och hopp.

Slutligen upptäckte de, att deras försök icke haft
någon påföljd, och att de bedragit sig i sina
förhoppningar.

Detta gjorde dem djupt nedstämda. Men Lesable
förlorade icke modet, utan gjorde öfvermänskliga
ansträngningar. Hans hustru, som hyste samma
förhoppningar och darrade af samma fruktan och dessutom
hade hetare blod, lånade sig gärna åt dessa försök och
sökte oafbrutet underblåsa hans slocknande kärlekslåga.

I början af oktober återvände de till Paris.

Nu blef lifvet svårt för dem, ovänliga ord byttes,
och Cachelin, som vädrade hela historien, pinade dem
med gamla, grolva, gemena soldatkvickheter.

En tanke förföljde dem oafbrutet, förtärde dem,
eggade dem till ömsesidigt groll, tanken på arfvet, som
de icke kunde bli delaktiga af. Nu blef Cora oförskämd
och grof mot sin man. Nu behandlade hon honom
såsom en pojke, såsom en, den där icke duger mycket till,
och Cachelin upprepade vid hvarje måltid:

»Ack, om jag vore rik; då skulle jag ha många
barn, men när man är fattig, måste man vara
förståndig.»

Därefter tillade han, i det han vände sig till sin
dotter:

»Du, du torde nog vara skapad på samma sätt som
jag, men<sp> ...</sp>» och därmed kastade han med en föraktlig
axelryckning en menande blick på sin måg.

Lesable svarade ingenting, såsom en bildad
människa plägar, när han råkat komma in i en bondfamilj. I
ministeriet fann man, att han såg klen ut. Chefen
frågade honom till och med en dag:

»Är ni sjuk? Det förefaller mig, som om ni blifvit
förändrad.»

Han svarade:

»Nej, visst icke, ers nåd, jag är endast en smula
trött; jag har, som ni vet, arbetat mycket sedan en tid
tillbaka.»

Han räknade obetingadt på befordran vid årsskiftet,
och i denna förhoppning hade han åter börjat sitt
sträfsamma lif, som väl kunde tjäna till mönster för en
arbetsam tjänsteman.

Han erhöll blott en ringa gratifikation, mindre än
de andra, och hans svärfar Cachelin ingenting.

Detta träffade Lesable som ett slag. Han uppsökte
ännu en gång chefen och kallade honom för första
gången icke »ers nåd».

»Hvad tjänar det till, att jag arbetar så, som jag
gör, om jag icke erhåller någon belöning därför?»

Herr Torchebeufs stora hjässa antog ett något
såradt uttryck:

»Men jag har ju redan förut en gång sagt er, herr
Lesable, att jag icke kan tillåta samtal af detta slag,
och jag upprepar ännu en gång, att jag anser er fråga
synnerligen opassande. Jag utgår därvid från en
jämförelse mellan er gynnsamma finansiella ställning och edra
kamraters armod.»

Lesable kunde icke afhålla sig från att yttra:

»Men jag skall bedja att få upplysa om, att jag
ingenting äger och har! Vår faster har efterlämnat sin
förmögenhet till det första barn, som kommer att födas
i vårt äktenskap. Min svärfar och jag lefva uteslutande
på våra löner.»

Chefen svarade helt förvånad:

»Men om ni också ingenting har i dag, så blir ni
i alla fall en gång rik, så att det är ju sak samma.»

Och då Lesable gick, var han ännu olyckligare öfver
att ha blifvit förbigången än öfver arfvet, som icke
tillföll honom.

Då Cachelin några dagar senare kom till byrån,
inträdde den vackra Maze med ett leende på läpparna.
Därpå syntes Pitolets glänsande ögon, och slutligen stötte
Boissel upp dörren, i det han skrattade och tillkastade
de andra menande blickar. Den gamle Savon satt
orörlig på sin höga stol med benen uppdragna på tvärslån
som en skolpojke, med lerpipan i munvinkeln och skref.

Ingen yttrade ett ord. Det var, som om man
väntade på något, och Cachelin registrerade sina akter,
under det han enligt gammal vana halfhögt brummade:

»Toulon, leverans för officersmässen på »Richelieu»;
Lorient, simgördlar för »Desaix»; Brest, försök med
engelsk segelduk.»

Lesable visade sig. Numera hämtade han dagligen
själf akterna, som föllo på hans lott, ty hans svärfar
brydde sig icke vidare om att skicka honom dem genom
vaktmästaren.

Medan han bläddrade bland akterna på registratorns
skrifbord, blickade Maze från sidan på honom och
gnuggade sig i händerna. Pitolet rullade sig en
cigarrett, och kring hans munvinkel spelade fortfarande ett
leende, som kunde han knappt hålla sig längre. Han
vände sig till expedienten:

»Säg mig en sak, pappa Savon, ni har väl lärt er
hvarjehanda under ert lif.»

Gubben anade, att man ville göra sig lustig öfver
honom och återigen prata om hans hustru, därför
svarade han icke. — Pitolet fortsatte:

»Ni har väl åtminstone lärt er konsten att få barn,
ty ni har ju flera stycken?»

Den gode gubben lyfte på hufvudet:

»Ni vet, herr Pitolet, att jag icke tycker om dylika
kvickheter. Jag hade den olyckan att erhålla en
ovärdig ledsagarinna genom lifvet, och då jag erhöll bevis
på hennes otro, skiljde jag mig från henne.»

Maze frågade helt allvarsamt och i likgiltig ton:

»Ni hade väl flera bevis därpå,	eller hur?»

Och gubben Savon svarade:

»Ja.»

Pitolet tog åter till orda:

»Det är således därför, som ni är far till flera barn,
jag har hört sägas tre eller fyra?»

Den gode mannen hade blifvit alldeles röd och
stammade:

»Herr Pitolet, ni vill förolämpa mig, men det skall
icke lyckas er. Min hustru har verkligen haft tre barn;
jag har skäl att antaga, att jag är far till det första,
men de andra erkänner jag icke.»

Pitolet började på nytt:

»Alla människor påstå också, att det första utan
tvifvel är ert, och det är tillräckligt. Det måste vara
en härlig sak att äga ett barn och därjämte en stor
lycka. Vet ni hvad, jag skulle vilja slå vad om, att
Lesable också skulle vara lycklig, om han hade ett.»

Cachelin hade upphört att skrifva. Han skrattade
icke med, ehuru han eljest släppte lös en massa
opassande skämt mot gubben Savon för hans äktenskapliga
missöden.

Lesable hade samlat ihop sina papper. Men då han
förstod, att man angrep honom, ville han stanna.
Stoltheten höll honom kvar. Och han bråkade sin hjärna
med, hvem som hade förrådt hans hemlighet för de
andra. Då erinrade han sig, hvad han sagt åt sin chef,
och förstod, att det gällde att ögonblickligen handla
energiskt, så framt han icke ville göra sig till skottafla för
hela ministeriets kvickheter.

Boissel gick leende af och an. Han härmade
gatumånglarnas hesa röster och ropade:

»Konsten att få barn, 10 centimer! Köp Konsten
att få barn. Upptäckt af herr Savon, med rysliga
enskildheter.»

Alla pratade utom Lesable och hans svärfar. Och
Pitolet vände sig till registratorn:

»Nå, Cachelin, hur står det till med er? Hvart
har ert forna glada lynne tagit vägen? Det ser nästan
ut, som om ni icke funne det alls lustigt, att pappa
Savon har ett barn med sin hustru. Jag däremot finner
det högst befängdt, verkligen högst befängdt.»

Lesable bläddrade ifrigt bland sina papper och
låtsades, som om han läste och ingenting hörde, men han
hade blifvit askgrå i ansiktet.

Boissel började ånyo som en pojke, som på gatan
bjuder ut en vara:

»Om nyttan af arfvingar, när man skall ärfva. 10
centimer. Köp! Köp! Tio centimer.»

Maze fann detta slags kvickhet ovärdig, och som
han personligen hyste agg mot Lesable, för att denne
beröfvat honom de förhoppningar på förmögenheten, som
han i tysthet själf hyst, frågade han honom rent ut:

»Hvad är det med er, Lesable, ni är ju alldeles
blek?»

Lesable lyfte hufvudet och såg sin kollega rätt i
ansiktet. Ett ögonblick tvekade han med darrande
läppar och sökte finna något bitande, något kvickt. Men då
han icke genast fann, hvad han ville, svarade han:
»Mig fattas ingenting. Jag förundrar mig blott
öfver, hvilket besvär ni gör er.»

Maze, som fortfarande stod framför brasan och med
båda händerna lyfte upp rockskörten, svarade leende:

»Man gör så godt man kan. Det är med oss 
alldeles som med er. Det lyckas icke alltid <sp>...</sp>»

Ett allmänt utbrott af munterhet afbröt honom.
Det gick upp ett ljus för den gamle Savon, att allt detta
alls icke gällde honom, och han satt där med lyftad
penna och öppen mun. Cachelin var i hvarje ögonblick
beredd slå ned på den, som kom i hans väg.

Lesable stammade:

»Jag förstår er icke. Hvad är det, som icke
lyckats mig?»

Vackra Maze släppte det ena rockskörtet för att
vrida sin mustasch och svarade en smula högtidligt:

»Jag vet, att annars allting, hvad ni företar, lyckas
er. Jag har alltså misstagit mig, när jag talade om er.
För öfrigt rörde det sig om pappa Savons barn och icke
om edra, eftersom ni icke har några. Men för öfrigt,
eftersom allting, hvad ni företar, lyckas er, så är det
väl klart, att om ni inga barn har, orsaken härtill är
den, att ni icke vill ha några.»

Lesable frågade barskt:

»Hvad angår det er?»

Nu höjde i sin ordning Maze, som retades af den
andres ton, sin röst:

»Hvad behagas, hvad menar ni? Jag får bedja er
att vara höflig, annars skall ni få med mig att göra.»

Men Lesable darrade af raseri och förlorade alldeles
fattningen.

»Herr Maze, jag är icke såsom ni en vacker karl
och en stor narr, och jag får en gång för alla bedja
er att icke tala till mig, jag bekymrar mig hvarken om
er eller era likar.» — Härvid kastade han en utmanande
blick på Pitolet och Boissel.

Maze hade genast insett, hvilken öfvervikt lugn och
ironi förläna, men då han kände sig sårad i sin fåfänga,
ville han träffa sin fiende i hans innersta och svarade
därför i beskyddande ton såsom en välvillig rådgifvare,
men med en ursinnig blick:

»Min käre Lesable, detta öfverskrider alla gränser.
Jag inser fullkomligt er förargelse; det är verkligen
mycket obehagligt att förlora en förmögenhet framför allt
för en sådan småsak, någonting så enkelt, så lätt. Hör
på, om ni icke har någonting däremot, så skall jag gärna,
såsom det höfves goda kamrater emellan, hjälpa er med
hela historien. Det skall vara gjordt på fem minuter <sp>...</sp>»

Han ämnade fortsätta, men träffades i detsamma
af gamle Savons bläckhorn, som Lesable kastat i
hufvudet på honom. En flod af bläck rann ned för
ansiktet på honom och förvandlade honom med
förvånansvärd hastighet till en neger. Han störtade mot Lesable
med rullande ögon och höjd knytnäfve, men Cachelin
ställde sig framför sin måg, mottog den store Maze med
utbredda armar, stötte honom åt sidan, tilldelade honom
ett par slag och trängde honom mot väggen. Maze gjorde
sig med våld lös, ryckte upp dörren och ropade:

»Ni skall få höra af mig.»

Därmed försvann han.

Pitolet och Boissel följde efter. Boissel ursäktade
sig för sin overksamhet; han hade säkert slagit ihjäl
någon, om han deltagit i kampen.

Så snart Maze åter befann sig i sitt rum, försökte
han att tvätta sig ren, men utan att lyckas. Han var
öfversköljd med ett slags violett bläck, som anses för
outplånligt. Ursinnig och förtviflad stod han framför
spegeln och gned ansiktet.

Boissel och Pitolet hade följt honom och gåfvo
honom hvarjehanda råd. Den ena ansåg, att han skulle
tvätta ansiktet med ren olivolja; den andra påstod, att
ammoniak vore det enda riktiga. Därpå skickade de
vaktmästaren till apoteket för att inhämta råd. Han
medförde tillbaka en gul vätska och en pimsten. Men
detta medförde intet resultat.

Maze satte sig modfälld ned och förklarade:

»Nu återstår oss ingenting annat att göra än
att ordna hederssaken. Jag får bedja er bli mina vittnen
och gå till herr Lesable. Jag begär antingen en
tillfredsställande ursäkt, eller må vapnen skilja oss emellan.»

Båda mottogo uppdraget och öfverlade om, hvad
som var att göra. De hade icke en aning om dylika
angelägenheter, men ville icke tillstå detta, och i sin
önskan att handla så korrekt som möjligt, stannade de
i olika mening om utförandet. Slutligen kommo de
öfverens om att rådfråga en korvettkapten, som var
kommenderad till ministeriet. Men icke heller han kunde
säga dem någonting. Efter något betänkande rådde han
dem icke dess mindre till att uppsöka Lesable och bedja
honom nämna sina tvänne vittnen.

Då de gingo bort till sin kollegas byrå, blef Boissel
plötsligt stående:

»Borde vi icke taga på oss handskar?»

Pitolet tvekade en sekund:

»Ja, kanske!»

Men för att skaffa sig handskar hade de måst gå
ut, och med chefen dugde det icke att skämta. De
skickade alltså vaktmästaren för att hämta ett urval handskar.
Valet af färg drog någon tid. Boissel röstade för svart;
Pitolet fann denna färg under närvarande omständigheter
icke på sin plats, och de valde violett.

Då Lesable såg de båda behandskade herrarna
inträda i sitt rum, lyfte han hufvudet och frågade kort:

»Hvad vill ni?»

Pitolet svarade:

»Vi komma på uppdrag af vår vän, herr Maze, för
att uppmana er att antingen bedja om ursäkt för den
handling, hvartill ni nyss gjort er skyldig, eller också
lämna upprättelse därför med vapen.»

Men Lesable utbrast utom sig af vrede:

»Huru, först förolämpar han mig, och sedan vill
han till på köpet utmana mig? Hälsa ni honom och
säg, att jag föraktar honom, och att det är mig
fullkomligt likgiltigt, hvad han gör eller låter.»

Boissel trädde fram:

»Ni tvingar oss härigenom att offentliggöra ett
protokoll i tidningarna, hvilket skulle bli mycket obehagligt
för er.»

Och Boissel tillade elakt:

»Och detta skulle skada er heder, på samma gång
som det torde bli hindrande för er blifvande befordran.»

Lesable såg förskräckt på dem. Hvad var att göra?
Han ville vinna tid:

»Mina herrar, inom tio minuter skall ni få mitt
svar. Varen goda och vänta mig i herr Pitolets rum.»

Så fort han blifvit ensam, såg han sig omkring,
som om han sökt efter hjälp och skydd: »Min Gud, en
duell!» Han skulle slåss? Han var dödligt förskräckt,
såsom en fredlig man, som ännu aldrig tänkt sig denna
möjlighet, aldrig förberedt sig på sådana faror och
sinnesrörelser och icke stärkt sitt mod genom att förutse denna
händelse. Han ville resa sig upp, men föll med
klappande hjärta som förlamad tillbaka i sin stol. Hans
vrede och dådkraft hade alldeles försvunnit. Men tanken
på ministeriet och på det uppseende, saken skulle väcka,
uppkallade hans sjunkande hederskänsla, och som han
icke visste, hvilket beslut han skulle fatta, begaf han
sig till sin chef för att inhämta hans åsikt.

Herr Torchebeuf blef förvånad och helt bestört.
Någon duell ansåg han icke vara nödvändig, han tänkte
blott på, att allt detta blott ännu mera skulle störa
arbetets jämna gång, och upprepade:

»Jag kan verkligen icke säga någonting, det är en
hederssak, som alldeles icke angår mig. Skall jag gifva
er ett rekommendationsbref till kommendanten Boue?
Han är en man, som besitter erfarenhet i sådana här
saker och helt säkert gärna ställer sig till ert förfogande.»

Lesable mottog anbudet och begaf sig till kommendanten, 
som till och med erbjöd sig själf till vittne. En
underchef blef det andra.

Boissel och Pitolet, hvilka alltjämt buro handskar,
väntade på dem.

Man hälsade högtidligt på hvarandra och slog sig
ned. Pitolet tog ordet och redogjorde närmare för saken.
Kommendanten hörde på och utlät sig:

»Saken är allvarlig; men det förefaller mig dock,
som om den skulle låta ordna sig; allt hänger
naturligtvis på, att god vilja icke saknas.»

Han var en skämtsam gammal sjöman, som hade
mycket roligt åt alltsammans.

Och en lång öfverläggning vidtog, hvarunder fyra
förslag till bref efter hvarandra uppsattes, emedan
ursäkter måste göras från båda hållen. Om herr Maze
förklarade, att hvarje afsikt att förolämpa varit honom
fjärran, så skulle herr Lesable gärna medgifva, att han
gjort orätt i att slunga bläckhornet och ville bedja om
ursäkt för sin obetänksamma handling.

Och de fyra fullmäktige återvände till sina hufvudmän.

Möjligheten af en duell skrämde Maze på det allra
lifligaste, ehuru han var beredd på, att hans
motståndare skulle försöka draga sig tillbaka. Han satt
framför sitt skrifbord och betraktade växelvis, sina båda
kinder i en af dessa små tennspeglar, som alla tjänstemän ha
liggande i sina skrifbordslådor.

Han läste brefvet, som man lade framför honom,
och förklarade med synbar tillfredsställelse:

»Det förefaller mig, som om hederns fordringar
blifvit uppfyllda. Jag är beredd att skrifva under.»

Lesable å sin sida hade utan vidare invändningar
mottagit sina vittnens förslag. Han yttrade blott:

»Eftersom detta är er åsikt, kan jag naturligtvis
blott instämma.»

Och de fyra fullmäktige sammanträdde ånyo. 
Brefven utbyttes. Man hälsade högtidligt på hvarandra, och
då saken var klar, skildes man åt.

I byrån härskade en ovanlig upphetsning.
Tjänstemännen sprungo från den ena dörren till den andra och
frågade hvarandra i korridorerna efter nyheter.

Då man fick veta, att saken var bilagd i godo, inträdde
allmän besvikenhet.

Men då allt var öfverståndet, dök en ny svårighet
upp, väckt till lif af Boissel. Hur skulle de båda
motståndarna bete sig mot hvarandra, när de råkades. Skulle
de hälsa på hvarandra? Skulle de bära sig åt, som om
de icke kände hvarandra? Och nu gjorde man upp, att
de skulle liksom af en händelse stöta tillsammans i
chefens byrå, och att de där i herr Torchebeufs närvaro
skulle utbyta några artiga ord.

Denna ceremoni ägde genast rum. Därpå lät Maze
hämta en droska och for hem för att anställa
rentvagningsförsök.

Lesable och Cachelin gingo hem till sig, ursinniga
på hvarandra, och utan att yttra ett ord, liksom om de
ömsesidigt voro skuld till saken. Då Lesable kommit
in i sin våning, slog han hatten i byrån och ropade till
sin hustru:

»Nu har jag då fått nog af historien, nu har jag
också fått en duell på halsen för din skull!»

Hon såg förvånad och bestört på honom:

»En duell? Hvarför?»

»Emedan Maze har förolämpat dig och därigenom
äfven mig.»

Hon trädde närmare:

»Mig! På hvad sätt?»

Han hade ursinnig kastat sig i en stol och svarade:

»Han har förolämpat mig. Mer behöfver icke sägas.»

Men hon ville veta det:

»Jag fordrar, att du upprepar, hvad han sagt.»

Lesable rodnade och stammade.
»Han har sagt mig — han har yttrat sig — om
din ofruktsamhet.»

Hon blef till en början förskräckt, men därpå
fattades hon af ett fruktansvärdt raseri; den fäderneärfda
grofheten kom till utbrott hos henne, och hon utbrast:

»Jag, jag skulle vara ofruktsam, hvad vet den där
lymmeln väl därom. Ofruktsam med dig, ja, emedan
du icke är någon man, men om jag hade gift mig med
någon annan, hör du, skulle jag redan haft barn. Ja,
prata du. Jag har just råkat vackert ut, som gift mig
med en sådan som du. Och hvad svarade du:

Lesable blef helt förskräckt öfver detta plötsliga
oväder och stammade:

»Jag örfilade upp honom.»

Hon såg förvånad på honom:

»Och hvad gjorde han?»

»Han skickade mig sina vittnen!»

Nu blef hon intresserad för historien, emedan hon
likt kvinnor i allmänhet tycka om dramatiska händelser.
Hon betogs af en viss aktning för denne man, som ville
våga sitt lif för henne, och hon frågade plötsligt, helt
hastigt vorden vekare till sinnes:

»Och när skall ni slåss?»

Han svarade lugnt:

»Vi skola icke slåss. Vittnena ha bilagt saken,
Maze har bedt om ursäkt.»

Hon såg på honom och utropade föraktfullt:

»Ah, man förolämpar mig i din närvaro, och du
håller till godo och slåss icke. Du är således till på
köpet en kujon!»

Detta gjorde honom utom sig:

»Jag befaller dig att hålla munnen. Jag vet bättre
än du att skydda min heder. Här är för öfrigt Mazes
bref. Läs det själf <sp>...</sp>»

Hon tog papperet, slöt sig till alltsammans och
sade leende:

»Också du har väl skrifvit ett bref? Ni voro lika
rädda den ena för den andra. Ack, huru fega männen
ändock äro! Om vi kvinnor ändå voro i ert ställe!
Summan af hela historien är, att jag blifvit förolämpad,
jag, din hustru, och det kan du vara belåten med. Nu
förundrar det mig icke längre, att du icke kan få några
barn. Bland kvinnor är du lika slapp som bland
männen. Jo, jag har just råkat ut för en riktig odugling.»

Hon hade plötsligt anlagt sin fars röst och rörelser,
en gammal underofficers skarpa ton och råa uppträdande.

Hon stod framför honom med händerna i sidorna,
stor, stark, kraftig, med rundt bröst, rödt ansikte, djup,
skälfvande röst, blodet hade stigit upp i hennes friska,
vackra kinder, och sådan blickade hon ned på denna lilla,
bleka, en smula skalliga, slätrakade man med det korta
advokatskägget. Hon intogs af en lust att strypa honom,
att slå honom till döds.

Hon upprepade:

»Du duger till ingenting, till och med såsom
tjänsteman krypa alla upp på dina axlar.»

Dörren öppnades. Cachelin, som blifvit ditlockad
af larmet af rösterna, trädde in och frågade:

»Hvad står på?»

Hon vände sig om:

»Säg den där harkranken sanningen.»

Och då Lesable såg upp, märkte han plötsligt, huru
lika de voro hvarandra. Det föreföll honom, som om
en slöja blifvit ryckt från hans ansikte, och att de nu
visade sig för honom, sådana de verkligen voro, far och
dotter, af ett och samma blod, af samma gemena, grofva
ras. Och han kände sig som fördömd öfver att vara
tvungen att tillbringa hela sitt lif jämte dessa båda.

Cachelin förklarade:

»Om du åtminstone kunde låta skilja dig. Vidare
angenämt är det i sanning icke att ha en kapun till man».

Vid dessa ord var Lesable med ett språng på benen.
Han gick fram mot sin svärfar och röt ursinnig:

»Ut! Ut! Detta är min våning. Jag kastar ut dig!»
Därpå fattade han en medicinflaska på byrån och
svängde den öfver sitt hufvud, färdig att kasta den.

Cachelin blef rädd och vek tillbaka med orden:

»Hvad kan ha kommit åt honom?»

Men Lesables vrede var icke svalkad därmed. Detta
var för mycket. Han vände sig mot sin hustru, som
fortfarande såg på honom och tycktes en smula förvånad
öfver hans raseri. Sedan han satt flaskan ifrån sig
vrålade han:

»Och du! Och du!»

Men som han icke visste, hvad han vidare skulle
säga, förblef han stående framför henne med af raseri
vanställda drag.

Hon började skratta.

Detta skratt retade honom på nytt och gjorde honom
utom sig. Han störtade emot henne, fattade henne med
vänstra handen och gaf henne med den högra ett par
fruktansvärda örfilar. Hon vek, kippande efter andan och
utom sig af förskräckelse, tillbaka, stötte mot sängen och
föll baklänges i den. Han släppte henne icke, utan
fortsatte att slå. Plötsligt reste han sig upp helt utmattad
och andfådd samt stammade, skamsen öfver sin brutalitet:
»Det har du för <sp>...</sp> Det har du för <sp>...</sp>»

Men hon rörde sig icke, som om han hade dödat
henne. Hon blef liggande på rygg och höll handen för
ansiktet. Han närmade sig henne en smula förlägen
och frågade sig, hvad som nu skulle inträffa. Han
väntade, till dess hon skulle taga bort händerna, så att han
skulle få se, hvad som försiggick inom henne. Efter
några minuter ökades hans beklämning, och han mumlade:

»Cora, Cora, hör på, Cora.» Hon svarade icke och
rörde sig icke. Hur kunde det vara med henne, hvad
hade händt, och, framför allt, hvad skulle han göra?

Som hans raseri slocknat lika fort, som det blossat
upp, betogs han af ett djupt förakt för sig själf. Han
hade slagit en kvinna, sin egen hustru, han, den kloke,
kalle mannen, han, med sin goda uppfostran, han, som
alltid höll hufvudet upprätt. Och när nu bakslaget
inträffade, blef han vek till mods och ville bedja henne
om förlåtelse, kasta sig på knä och kyssa dessa röda
kinder, som han nyss slagit. Försiktigt vidrörde han

<img></img>
med fingerspetsen en af hennes händer, som hon tryckte
mot ansiktet. Hon tycktes ingenting känna. Han smekte
henne och klappade henne som en hund, som man nyss
agat. Hon märkte det icke. Därpå sade han ånyo:

»Så hör då, Cora, Cora. Det var orätt af mig.
Så hör då!»

Hon tycktes vara död. Då försökte han lyfta undan
hennes hand. Det gick helt lätt, och han blickade in i
hennes öppna ögon, som oroligt stirrade emot honom.
Då började han på nytt:

»Så hör då, Cora, jag lät vreden hänföra mig, men
din far hade också drifvit mig till det yttersta. På det
viset förolämpar man ingen man.»

Hon svarade honom icke, som om hon icke hört
honom. Då visste han icke, hvad han skulle säga, och
icke hvad han skulle göra. Han kysste henne på halsen,
och då hon satte sig upp, såg han i hennes öga blänka
en tår, en stor tår, som gjorde sig fri och rann nedför
kinderna. Och plötsligt började det rycka i hennes ögonlock.

Då öppnade han armarna och kastade sig mot sin
hustrus bröst. Med sina läppar förde han hennes hand
åt sidan, kyste henne öfver hela ansiktet och bad:

»Stackars Cora, vill du då inte förlåta mig? Förlåt
mig, jag ber dig så innerligt därom!» Hon grät alltjämt,
utan snyftningar såsom i den djupaste smärta. Han
tryckte henne mot sitt bröst och hviskade alla smekord,
han kunde hitta på, i hennes öra. Det tycktes till slut
göra intryck på henne. Hon upphörde att gråta, och de
förblefvo liggande omfamnande hvarandra.

Då de åter stego upp, hade han återfått sitt vanliga
ansiktsuttryck och sin vanliga röst, som om ingenting
händt. Men hon talade mycket vekare med honom, i en
ömmare ton än eljest och blickade nästan kärleksfullt på
sin man. Han å sin sida sade:

»Din far är ensam, han leds. Du bör gå efter
honom. För öfrigt är det redan matdags.»

Hon gick.

Klockan var verkligen sju, och jungfrun anmälde,
att maten stod på bordet. Därpå visade sig Cachelin
åter leende helt lugnt med sin dotter. Man satte sig till
bords, och de pratade denna kväll förtroligare med
hvarandra än på länge alldeles som om någon lycka händt dem.

*

<h2><small><small>V</small></small></h2>

Men deras oupphörligt nyväckta, men alltjämt
grusade förhoppningar blefvo icke uppfyllda. Månad efter
månad ökades, trots Lesables ihärdighet och hans hustrus
tillmötesgående, deras modlöshet. Alltjämt förebrådde
den ena	den andra olyckan, och den förtviflade mannen,
som blifvit trött och mager, måste jämte allt annat 
fördraga Cachelins grofheter, hvilken under detta husliga krig
numera blott kallade honom »herr Tupp», sannolikt
som en erinran af den dag, då han varit nära att få en
flaska i hufvudet för ordet »kapun».

Hans dotter och han spelade instinktmässigt under
samma täcke, emedan tanken på den stora förmögenhet,
som alltjämt sväfvade så nära deras ögon, men som de
icke kunde gripa fatt i, alltjämt upphetsade dem. De
visste icke, hvad allt de skulle hitta på för att
förödmjuka och såra den olycklige man, som var skulden till
deras olycka.

Hvarje dag sade Cora, när de satte sig till bords:

»Vi ha blott föga att äta. Ja, om vi voro rika,
skulle det vara annorlunda, jag rår icke därför.»

När Lesable gick till byrån, ropade hon efter honom:

»Tag ditt paraply med dig, så att du icke förstör
dina kläder. Jag rår icke för, att du alltid kommer att
förbli en stackars skrifvare.»

Så ofta hon själf skulle gå ut, underlät hon icke
att utropa:
»Ingen kan tänka sig, hvad jag känner, när jag
tänker på, att jag nu skulle kunna fara i min egen vagn,
om jag hade en annan man.»

Beständigt, vid alla tillfällen tänkte hon därpå, fann
en förebråelse för sin man, kastade en förolämpning i
ansiktet på honom, sköt skulden på honom ensam och
gjorde honom ansvarig för, att de inte fingo penningarna.

Slutligen förlorade han en kväll tålamodet och utbrast:

»För tusan böflar! Vill du då ändtligen en gång
hålla munnen! Ditt fel är det, ditt ensamt, att vi icke
ha några barn, ty jag har ett.»

Han ljög. Allting annat var honom kärare än
denna utan uppehåll upprepade förebråelse, att han var
oförmögen.

Först såg hon helt förvånad på honom för att läsa
sanningen i hans ögon; därpå förstod hon, hvad som
försiggick inom honom, och yttrade föraktfullt:

»Har du ett barn?»

Han svarade fräckt:

»Ja, en son. Jag låter uppfostra honom i Asnières.»

Hon svarade med lugn röst:

»Godt, då skola vi besöka honom i morgon, så att
jag kan få se honom.»

Han rodnade upp öfver öronen och stammade:

»Ja, gärna för mig.»

Morgonen därpå steg hon upp klockan sju, och då
han blef förvånad häröfver, svarade hon:

»Ja, skola vi då icke besöka ditt barn? Du lofvade
mig ju det i går kväll. Skulle du kanske icke ha något
längre i dag?»

Han hoppade hastigt ur sängen:

»Mitt barn skola vi icke fara till, men till en läkare,
och han skall säga dig, hvari felet ligger.»

Hon svarade, säker på sig själf:

»Det vill jag gärna göra.»

Cachelin åtog sig att framföra sin mågs
sjukanmälan i ministeriet. Och makarna Lesable, som hos en
apotekare i grannskapet hört sig för efter en specialist,
ringde på bestämd timme på dörren hos dr Lefilleul, som
författat flera böcker angående »Äktenskapets hygien».

De inträdde i en liten salong, som var dåligt
möblerad och i sin nakenhet, trots det stora antalet stolar,
gjorde intryck af att vara obebodt. De satte sig.
Lesable var mycket nervös, han darrade, han skämdes.
Ändtligen kom deras tur, och de trädde in i ett slags
byrå, där en liten, tjock herre mottog dem.

Han väntade på, att de skulle uppgifva anledningen
till deras besök. Men Lesable, som var röd ända till
hårfästet, vågade icke tala. Då beslöt hans huslru sig
därför och sade med lugn röst:

»Vi ha kommit till er, emedan vi icke ha några
barn, och en stor förmögenhet beror därpå.»

Konsultationen varade länge och var mycket
pinsam och noggrann. Cora tycktes icke känna sig det
minsta generad och besvarade läkarens frågor såsom en
kvinna, som offrar sig för högre intressen.

Läkaren hade nära en timme utfört sina
undersökningar på de unga makarna, men yttrade fortfarande
ingenting. Slutligen sade han:

»Jag kan icke finna någonting abnormt eller någon
egendomlighet af något slag. Fallet är för öfrigt ganska
vanligt. Det är samma förhållande med kroppen som
med karaktären. När vi så ofta se, att ett äktenskap
är olyckligt, emedan karaktärerna icke passa ihop, så är
det väl ingenting förvånansvärdt att träffa andra, som
förblifva barnlösa, emedan makarna i fysiskt afseende
icke lämpa sig för hvarandra. Ni, min bästa fru,
förefaller mig alltigenom frisk och duglig för moderskapet.
Er herr man däremot är, ehuru jag icke kan upptäcka
någon oregelbundenhet hos honom, kanske en smula
klen, hvilket måhända just beror på hans glödande ifver
att bli far. Tillåter ni, att jag undersöker er?»

Lesable drog oroligt af sig rock och väst, och
doktorn höll en lång stund örat mot tjänstemannens 
bröstkorg och rygg. Därpå knackade han noga på honom
från magen ända upp till halsen och öfver hela ryggen
ända upp till nacken. Han konstaterade en obetydlig
oregelbundenhet i hjärtverksamheten och ansåg, att
lungorna icke voro alldeles taktfasta.

»Ni måste sköta er, ni måste ägna uppmärksamhet
åt ert hälsotillstånd. Det är visserligen ingenting annat
än blodbrist och svaghet, men hvad som i dag saknar
betydelse, kan vid något tillfälle bli ödesdigert.»

Lesable var blek af oro och utbad sig förhållningsregler 
för sitt lefnadssätt. Han erhöll också mycket noggranna 
sådana; han skulle hvarje dag äta rått kött, dricka
buljong, taga sig motion och hvila sig på denna samt
hela sommaren andas landsluft. Doktorn gaf honom
därpå ytterligare några råd och nämnde några medel,
som ofta användas med lycklig utgång.

Konsultationen kostade fyratio francs.

Då de åter stodo på gatan, yttrade Cora med
undertryckt raseri, tänkande på framtiden.

»Jo, jag har då minsann råkat riktigt väl ut!»

Han svarade icke. Ångesten förtärde honom, och
han öfvertänkte hvarje ord, som läkaren sagt. Hade
han icke dolt någonting för honom? Ansåg han honom
icke redan för förlorad? Nu tänkte han alls icke mera
på arfvet och på barnet, nu gällde det blott hans eget
lif. Det föreföll honom, som om han hörde ett slags
pipande i sina lungor, och som om han kände sitt hjärta
slå häftigare. Då de gingo genom Tuilerierna, fick han
ett anfall af svaghet och måste sätta sig. Hans hustru
blef stående och betraktade honom med föraktfullt
medlidande. Han andades med svårighet och öfverdref den
lindriga andnöd, som inställt sig till följd af
sinnesrörelsen. Därunder räknade han med vänstra handen
på högra handleden.

Cora vandrade otålig af och an och frågade:

»Är du snart färdig med dina dumheter?»

Han reste sig då som ett offerlamm.
Då Cachelin erfor utgången af undersökningen,
lämnade han sitt raseri fritt lopp. Han vrålade:

»Vi äro således lurade! Vi äro således lurade!»

Därvid blickade han så ursinnigt på sin måg, som
om han varit färdig att äta upp honom.

Lesable hörde ingenting och såg ingenting, han
tänkte blott på sin hälsa, på sitt lif. Gärna för honom
fingo de gorma, de där båda, far och dotter, de sutto
ju icke i hans skinn, och sitt eget skinn ville han rädda.

Nu stodo idel medicinflaskor på bordet, och vid
hvarje måltid tog han omsorgsfullt den föreskrifna
dosisen under sin svärfars hånskratt och sin hustrus stilla
leende. Oupphörligt såg han sig i spegeln och lade
handen mot hjärtat för att räkna hjärtslagen. Därpå
lät han bädda åt sig i ett mörkrum, som de använde
till garderob, emedan han undvek all närmare beröring
med Cora.

Nu kände han mot henne någonting, som liknade
fruktan, hat och förakt	med en tillsats af äckel. Nu
foreföllo honom alla kvinnor såsom vidunder, vilda djur,
som blott äro skapade för att döda männen. Och han
tänkte på faster Charlottes testamente knappt mera än
som på en lycka, som man måste köpa sig med döden.

Månader gingo. Det återstod blott ett år till den
kritiska tidpunkten.

Cachelin hade upphängt en jättekalender	i matsalen, 
och på denna strök han hvarje morgon ut	en dag,
och raseriet öfver, att han ingenting kunde uträtta,
förtviflan öfver, att hoppet vecka efter vecka gäckade dem,
raseriet vid tanken på att fortfarande behöfva pina sig
på byrån, och därefter vara nödsakad att draga sig fram
ända till döddagar på eländiga tvåtusen francs i pension,
förmådde honom till häftiga vredesutbrott, som många
gånger, voro nära att öfvergå till våldsamheter.

Han kunde icke längre se Lesable, utan att han
kände en oöfvervinnelig lust att slå honom, att prygla
honom, att trampa honom under fötterna. Han hatade
honom fanatiskt, och hvarje gång Lesable öppnade
dörren och trädde in, föreföll det honom, som om en tjuf
trängde sig in, hvilken bestulit honom på en helig
klenod, ett familjearf.

Lesable lefde fortfarande skild från sin hustru, som
om de numera icke tillhörde hvarandra. Han undvek
till och med, skamsen och orolig, hennes blickar.

Cachelin frågade hvarje dag:

»Nå, har din man beslutit sig?»

Hon svarade:

»Nej, pappa.»

Vid kvällsbordet ägde pinsamma uppträden rum.
Cachelin upprepade oupphörligt:

»När en man icke är en man, vore det mycket
bättre, att han själfdog, så att en annan kunde få plats
i hans ställe.»

Lesable tog sin medicin och svarade icke.

Ändtligen utbrast en dag hans svärfar:

»Hör på; om du nu icke snart företar dig
någonting annat, eftersom du ju nu i alla fall känner dig
bättre, så vet jag, hvad min dotter har att göra.»

Svärsonen, som kände på sig, att en ny förolämpning 
hotade, riktade en frågande blick på honom, och
Cachelin fortfor:

»Hon behöfver ju helt enkelt blott taga en annan!
Och du kan min själ, prisa dig lycklig öfver, att hon
icke gjort det för länge sedan. När man fått en sådan
stackare som du till man, då är allt tillåtet.»

Lesable svarade bleknande:

»Jag hindrar henne icke från att följa dina råd.»

Cora slog ned ögonen, och Cachelin hade en
obestämd förnimmelse af, att han denna gång gått för långt,
och han var därför också en smula förlägen. —

När de befunno sig i ministeriet visade sig de båda
männen tämligen eniga. Det var, som om de slutit ett
hemligt förbund att dölja sina husliga stridigheter för
sina kamrater. De kallade hvarandra: »Min käre 
Cachelin», »min käre Lesable» och låtsades, som om de lefde
lyckliga och belåtna med hvarandra.

Lesable och Maze iakttogo å sin sida gent emot
hvarandra det formellt höfliga uppförande, som vanligen
äger rum mellan två personer, som varit nära att slåss
med hvarandra. På grund af den misslyckade duellen,
som likväl injagat en viss förskräckelse hos dem båda,
inträdde i deras umgänge en öfverdrifven höflighet och
en synnerlig högaktning, kanske till och med en hemlig
önskan efter ett närmande, i den tysta farhågan, att de
ännu en gång skulle komma i lufven med hvarandra.

Man betraktade och bedömde deras uppförande mot
hvarandra såsom passande för personer, som haft en
hedersaffär sins emellan. De hälsade på hvarandra
redan på långt håll och med värdigt allvar och sänkte
hattarna djupt för hvarandra. De växlade likväl aldrig
ett ord, emedan ingen ville taga första steget. Men en
dag blef Lesable helt hastigt inkallad till chefen och
för att visa sin ifver, sprang han genom korridoren;
därvid rände han i ett hörn helt häftigt mot en annan
tjänsteman, som kom från motsatt håll. Det var Maze.
Båda veko tillbaka, och Lesable frågade hastigt, en
smula förlägen, men mycket höfligt:

»Jag gjorde väl icke illa er, herr Maze?»

Herr Maze svarade:

»Visst inte, herr Lesable.»

Från och med detta ögonblick ansågo de det för
passande, att när de mötte hvarandra, utbyta ett par
ord. Därvid täflade de med hvarandra i artighet, och
på detta sätt uppstod snart ett slags intimitet, som blott
inskränktes af en viss tillbakadragenhet liksom mellan
två personer, som misskänt hvarandra, men som någonting 
visst hindrar att tillstå det för hvarandra. Slutligen
blefvo de goda kamrater.

Nu pratade de ofta med hvarandra, när de möttes
i registratorns rum för att inhämta nyheter. Lesable
lade en smula sordin på sin byråkratiska stramhet,
och Maze å sin sida mildrade en smula sitt världsmannasätt. 
Cachelin blandade sig ofta i deras samtal, och det
goda förhållandet syntes honom mycket lämpligt. Då
och då mumlade han med en blick på sin svärson:

»Det är åtminstone en karl!», när den storväxte
tjänstemannen med rak hållning gick därifrån.

Då de en eftermiddag alla fyra voro samlade inne
hos registratorn, och blott den gamla Savon förblef
sittande vid sin pulpet, som han aldrig lämnade, brast
plötsligt hans stol sönder, tydligen på skämt söndersågad
af någon af tjänstemännen, och den gode mannen föll
med ett skri till golfvet. De andra tre störtade fram.

Expedienten sköt ånyo skulden på kommunarderna.
Maze ville nödvändigt undersöka den skadade kroppsdelen.
Cachelin och han försökte till och med bära ut gubben
för att förbinda honom, som de sade. Men han värjde
sig förtviflad och ropade, att ingenting fattades honom.

Då munterheten lagt sig, sade Cachelin plötsligt:

»Vet ni hvad, herr Maze, nu då vi börjat trifvas så
bra tillsammans, borde ni verkligen komma och spisa
middag hos oss en söndag! Det skulle bereda oss alla
stort nöje, min måg, mig och min dotter, som redan
känner er till namnet, emedan man hos oss talar mycket
om byrån. Hvad säger ni om saken? Hm?»

Lesable instämde i sin svärfars inbjudning:

»Kom ni, det skulle bereda oss en verklig glädje.»

Maze tackade med ett förläget leende, emedan han
tänkte på alla de rykten, som löpte omkring.

Cachelin var emellertid enträgen:

»Nå, det är således öfverenskommet?»

»Ja, jag får tacka så mycket.»

Då de kommo hem, sade Cachelin till sin dotter:

»Du vet det ännu icke, hör därför noga på: om
söndag kommer herr Maze och spisar middag hos oss!»

Cora blef förvånad och stammade:

»Herr Maze? Jaså!»

Och hon blef eldröd i ansiktet utan att veta
hvarför. Hon hade så ofta hört talas om honom, om hans
sätt, om hans framgångar, ty han gällde i ministeriet
för att vara mycket företagsam och oemotståndlig.
Därför hade också önskan att få göra hans bekantskap för
länge sedan vaknat inom henne. Cachelin fortfor, i det
han gnuggade sig i händerna:

»Du skall få se, att det är en duktig karl, och en
vacker karl till på köpet, stor som en kyrassiär, icke en
sådan där en som din man.»

Hon svarade ingenting och var förlägen, för att man
skulle kunna tänka, att hon hade drömt om honom.

Middagen anrättades med lika stor omsorg, som man
en gång nedlagt på en liknande måltid till Lesables ära.
Cachelin föreskref de olika rätterna. Han ville, att
allting skulle vara mycket godt. Och liksom om i hans
hjärta hade vaknat en stilla förhoppning, var han
gladare och lugnare till mods liksom i en förkänsla af, hvad
som däraf skulle komma att blifva följden. Hela
söndagsmorgonen öfvervakade han ifrigt förberedelserna,
under det att Lesable måste bearbeta ett viktigt mål. Det
var i första veckan af november och nyårsdagen stundade.

Klockan sju infann sig Maze vid mycket godt humör.
Han trädde in, som om han varit hemma hos sig, gjorde
en bugning och räckte Cora en stor bukett med rosor, i
det han i en sällskapsmänniskas familjära ton yttrade:

»Min bästa fru, det förefaller mig nästan, som om
jag redan kände er, ty sedan flera år tillbaka har er far
talat om er.»

Då Cachelin såg törnrosorna, utbrast han:

»Ack, detta är nobelt!»

Och hans dotter kom att tänka på, att Lesable icke
haft med sig några blommor, då han första gången var
bjuden på middag hos dem. Den vackre tjänstemannen
tycktes vara vid mycket godt lynne och skrattade glädtigt,
liksom en person, hvilken för första gången hälsar på
hos goda vänner, och sade i tysthet Cora hvarjehanda
artigheter, så att hon rodnade.

Han fann henne eftersträfvansvärd och hon honom
tilldragande. Då han gått, frågade Cachelin:
»Nå, är det där icke något till karl. Han måste i
sanning ha storartad framgång.»

Cora var mindre meddelsam, men hon medgaf, att
hon fann honom mycket älskvärd.

Lesable var mindre nedslagen än vanligt. Han
medgaf, att han förut misskänt honom.

Maze kom under närmaste tiden blott då och då på
besök, men längre fram ganska ofta. Han gjorde sig
allmänt omtyckt. Man rent af drog honom in i huset och
skämde bort honom till på köpet. Cora lagade honom
de rätter, han tyckte mest om, och de tre männen voro
snart ett hjärta och en själ, så att de knappt mera
lämnade hvarandra. Den nya vännen tog familjen med på
friplatser på teatern, som han fick af bekanta inom
pressen. Man återvände hem på natten till fots genom de
människouppfyllda gatorna till det hus, där Lesables bodde.
Maze och Cora gingo framför med jämna steg, sida vid
sida, liksom två varelser, som äro skapade att
gemensamt vandra genom lifvet. De talade halfhögt, ty de
förstodo hvarandra utmärkt. Då och då hördes plötsligt
ett undertryckt skratt, och därpå vände den unga frun
sig om för att kasta en blick på sin far och sin man.

Cachelin betraktade dem med välvilliga ögon och
förklarade ofta, utan att tänka på, att han talade med
sin måg:

»De ta sig bra ut. De passa för hvarandra.»

Lesable svarade helt lugnt:

»De äro af nästan samma storlek.»

Och han var lycklig öfver, att hans hjärta slog
mindre hårdt, att han mindre ofta kände af sin andtäppa,
när han gick fort, att han kände sig friskare, och
småningom minskades hans hat mot svärfadern, hvilkens
förolämpande utgjutelser också började upphöra.

På nyåret erhöll han befordran, och han var så
lycklig häröfver, att han vid sin hemkomst för första gången på
sex månader kysste sin hustru. Hon tycktes bli alldeles
förskräckt, nästan generad, som om han hade begått
något oanständigt. Därvid kastade hon en blick på Maze,
som kommit för att önska nyår. Äfven han tycktes
förlägen och vände sig om såsom en som ingenting vill se.

Men snart blef Cachelin ånyo vid dåligt humör och
började antasta sin svärson med sina elaka kvickheter.
Han anföll till och med stundom Maze, som om han vore
förbittrad äfven på honom för den blott fördröjda
katastrofen, som för hvar dag kom allt närmare. Blott Cora
var fullkomligt lugn och lycklig och formligen strålande.
Det tycktes, som om hon totalt förgätit den dagen, som
närmade sig. Mars kom, och alla förhoppningar tycktes
ha gått i kvaf, ty den 30:e juli hade tre år förflutit
sedan faster Charlottes död.

En tidig vår betäckte jorden med grönska, och Maze
föreslog sina vänner att en söndag företaga en promenad
vid stranden af Seinen för att plocka violer.

Man for med morgontåget och steg ur vid
Maisons-Lafitte, där man genast begaf sig in i parken. Cachelin
var denna dag vid ännu sämre humör än vanligt.
Tanken på den snart stundande olycksdagen gjorde honom
bitter. Äfven Lesable var nedslagen. Han var orolig
för att bli våt om fötterna, medan Maze och hans
hustru plockade blommor. Sedan några dagar tillbaka
föreföll Cora vara lidande, matt och blek.

De blefvo snart trötta och hungriga och gingo
därför bort till ett litet värdshus invid en gammal, till
hälften kullstörtad kvarn. Och snart stod parisarnas vanliga
frukost vid deras utflykter på landet dukad på det med
en servet betäckta träbordet i löfsalen nära floden.

Så fort man emellertid spisat en stund, reste sig
Cora upp och sprang ned till flodstranden samt höll med
båda händerna serveten för munnen.

Lesable frågade oroligt:

»Hvad kan fattas henne?»

Maze blef förlägen, rodnade och stammade:

»Jag vet icke, jag vet icke. Nyss mådde hon
alldeles bra.»

Och Cachelin blef sittande helt bestört, med gaffeln
högt i luften.

Slutligen reste han sig för att se efter sin dotter.
Då han böjde sig framåt, fick han se, hur hon stod där
med hufvudet lutadt mot ett träd. Då for plötsligen
en aning genom hans hufvud, och han föll tillbaka i
stolen, i det han förskräckt blickade på de båda
männen, hvilka nu båda föreföllo helt slagna. Han
betraktade dem forskande med ängsliga blickar och vågade icke
tala af beklämning och hopp.

En kvarts timme förgick under djupaste tystnad,
därpå visade sig Cora ånyo. Hon var en smula blek
och hade svårt för att gå. Ingen framställde några
vidare frågor. Alla tycktes gissa sig till en lycklig
tilldragelse, om hvilken man icke gärna kunde tala, och
brunno alla af ifver efter att få höra den bekräftad.
Blott Cachelin frågade:

»Är det bättre med dig?»

Hon svarade:

»Ja tack, det var ingenting farligt alls. Men vi fara
väl hem tidigt, jag har en smula migrän?»

Och då de lämnade värdshuset, tog hon sin mans
arm, som ville hon därmed antyda en hemlighet, som
hon dock icke vågade ansvara för. På stationen
Saint-Lazare skildes man åt. Maze föregaf ett angeläget ärende,
som han alldeles förgätit, hälsade och försvann. 

Så snart Cachelin blifvit ensam med sin dotter och
svärson, frågade han:

»Hvad var det med dig under frukosten?»

Till att börja med ville Cora icke svara, men
slutligen yttrade hon efter någon tvekan:

»Ingenting att tala om, jag mådde illa.»

Hon gick vidare en smula matt, men med ett leende
på läpparna. Lesable kände sig icke riktigt väl till mods.
En mängd stridiga tankar sysselsatte honom: törsten efter
rikedom, ett stilla raseri, blygsel, som han icke ville
tillstå för sig själf, feghet, och allt detta samverkade så, att
han föreföll sig själf som en slumrande, hvilken på
morgonen kniper ihop ögonen för att icke se den första
solstrålen, som bryter fram mellan gardinerna och kastar
en lysande fläck på bädden. Så fort han åter var hemma,
förklarade han, att han måste fullborda sitt arbete och
stängde in sig. Då frågade Cachelin sin dotter:

»Du befinner dig i omständigheter, eller hur?»

Hon stammade:

»Ja, jag tror det, sedan två månader tillbaka.»

Knappt hade hon sagt detta, förrän han jublande
började springa omkring. Därpå började han dansa ett slags
vild dans omkring henne, ett minne från hans garnisonsdagar. 
Han svängde om med henne trots sin embonpoint, så
att hela våningen skakade. Möblerna började vackla, i
skänken klingade glasen, och lampan i taket svängde
af och an som i kajutan på ett fartyg.

Därpå slöt han sin älskade dotter i sina armar,
kysste henne stormande och utbrast:

»Nå, så ha vi då ändtligen kommit så långt. Har
du nämnt det för din man?»

Hon mumlade, i det hon plötsligt blef förlägen:

»Nej, ännu icke, jag skall dröja därmed.»

Men Cachelin utbrast:

»Godt, jag märker nog, att det är pinsamt för dig.
Men jag skall göra det, jag.»

Och han skyndade in till sin måg. Då Lesable såg
honom inträda, sprang han upp. Den andre gaf honom
icke tid att tänka:

»Vet du, att din hustru är i omständigheter?»

Den öfverrumplade mannen förlorade fattningen:

»Huru? Hvad säger du? Cora?»

»Jag säger, att hon är i omständigheter, hör du?»

Och i sin glädje tog han honom i hand, tryckte den,
skakade den af alla krafter. Därpå upprepade han:

»Nå, Gud vare tack och lof, att ni ändtligen
hunnit så långt. Nu äro pengarna våra!»

Och han slöt honom i sina armar, i det han utbrast:

»Tänk dig bara, mer än en million!»

Och han började dansa. Därpå sade han plötsligt:

»Men så kom då, hon väntar ju på dig. Gif henne
åtminstone en kyss!»

Därmed fattade han honom i axlarna och sköt
honom framför sig, så att han kom instörtande som en
bomb i rummet, där Cora stannat helt orolig. Så fort
hon fick se sin man, vek hon tillbaka. Han stannade
framför henne, blek och med en min som en domare
framför en anklagad. Slutligen sade han:

»Du tyckes hysa goda förhoppningar?»

Hon svarade med darrande röst:

»Ja, jag gör så.»

Men Cachelin slog armarna om dem båda och tryckte
dem mot hvarandra, i det han ropade:

»Seså, för tusan, kyssen då hvarandral Ni har i
sanning all möjlig anledning att göra det.»

Och då han släppt dem igen, förklarade han,
emedan han i sin glädje icke mera visste, hvad han sade:

»Se så, nu är spelet vårt. Och nu, Léopold, nu
köpa vi ett landställe, så att du snart blir frisk igen.»

Lesable darrade. Hans svärfar fortfor:

»Därpå bjuder ni herr Torchebeuf och hans fru ut
till oss, och som underchefen ju snart är pensionsmässig,
kan du bli hans efterträdare!»

Medan Cachelin talade, såg Lesable allt detta
framför sig, såg i andanom sig själf mottagande chefen
framför ett nätt litet hus vid flodstranden: han var klädd i
hvit väst och bar en halmhatt på hufvudet, och en ljuf
känsla bemäktigade sig honom vid denna syn, så att
han redan tyckte sig må bättre. Ännu svarade han
ingenting, men han log. Och Cachelin fortfor:

»Hvem vet, om icke också vi kunna blifva
inflytelserika personer! Kanske du kan bli deputerad. I alla
händelser kunna vi se ståndspersonerna i trakten hos oss
och redan börja vräka obs en smula. Du bör hålla dig
med en korgvagn och en liten häst, som hvarje dag kör
ned dig till stationen. Hvad säger du om det?»

Då väcktes allehanda drömmar om lyx, elegans och
komfort till lif i Lesables hjärna, och tanken på, att han
själf skulle kunna få åka i en af dessa trefliga små
vagnar alldeles som dessa rika människor, som han så
ofta afundats, bragte honom på höjdpunkten af belåtenhet, 
så att han utbrast:

»Ja, det vore verkligen trefligt, det har du rätt i.»

Då Cora såg honom besegrad, log hon af rörelse och
tacksamhet. Och Cachelin förklarade:

»Nu gå vi, ta mig tusan, på restaurangen och spisa!»

Då de kommo hem igen, voro de alla tre en smula
lifvade, och Lesable lade sig, kanske af förbiseende,
kanske också af glömska, i sin hustrus tomma bädd.
Och under hela natten föreföll det honom, som om hela
sängen gungade, stampade, rullade och vräkte som ett
skepp. Han blef till och med en smula sjösjuk. Då
han vaknade, fann han till sin förvåning Cora i sina
armar. Hon öppnade ögonen, log och kastade sig
plötsligt, uppfylld af kärlek och tacksamhet, om halsen på
honom. Därpå sade hon till honom med denna ljufva
röst, som kvinnan stundom använder:

»Om du vill vara riktigt snäll, så går du i dag icke
till ditt arbete. Du behöfver ju icke vara så punktlig
hädanefter, ty nu äro vi ju rika. Och, vet du hvad, i
stället göra vi en utflykt till landet, vi båda ensamma.»

Han kände sig alldeles uthvilad, men det var så
mjukt i	bädden,	att han kände lust att ligga längre.
Och den obestämda lyckokänslan lämnade honom icke:
»Nu var han rik, oberoende, fri!»

Men plötsligt greps han af ångest och frågade sakta:

»Är du alldeles säker på din sak?»

Hon lugnade honom genast:

»Ja, jag misstar mig minsann icke.»

Men han, som fortfarande var orolig, förklarade:

»Ja, du kanske har rätt; men skall du också hinna
ha din nedkomst före den utsatta dagen? Annars
kommer man kanske att bestrida vår rätt.»

Vid detta antagande blef hon helt ursinnig, satte sig
upp i sängen och utbrast:

»Vi gå genast till notarien.»

Men han ansåg det lämpligast, att de först skaffade
sig ett intyg af läkaren, och de begåfvo sig ännu en
gång till dr Lefilleul.

Han igenkände dem genast och frågade:

»Nå, hur är det? Har det lyckats?»

De rodnade båda, och Cora stammade:

»Ja, jag tror det.»

Läkaren gnuggade händerna.

»Ja, jag hade just väntat mig det! Det medel jag
angaf, hjälper alltid, så framt ingen fullständig
oförmögenhet föreligger å endera sidan.»

Han undersökte den unga frun och skref:

»Undertecknad, medicine doktor från medicinska
fakulteten i Paris, intygar härmed, att fru Léopold
Lesable, född Cachelin, företer alla symptom till ett
ungefär tre månaders hafvandeskap.»

Därpå vände han sig till Lesable:

»Nå, och ni? Lungorna och hjärtat?»

Han undersökte honom och fann honom återställd.

Arm i arm med lätta steg gingo de därifrån. Men
på vägen fick Léopold en idé:

»Det kanske vore bäst, om du, innan vi gå till
notarien, lindade en eller två serveter omkring dig. Det
gör saken genast påtagligare».

De begåfvo sig alltså hem, och han hjälpte själf
sin hustru vid klädseln. Han lindade serveterna tio
hvarf omkring henne, och då han var nöjd med den
verkan dessa åstadkommo, anträdde de färden, och han
tycktes rent af vara stolt öfver att få vandra vid hennes sida.

Notarien mottog dem mycket välvilligt, lyssnade till,
hvad de hade att anföra, läste intyget, och då Lesable
inflikade:

»För öfrigt behöfver man ju blott se på henne!»<sp> . . .</sp>
kastade han en blick på den unga frun.

De väntade oroligt. Ändligen förklarade notarien:

»Godt, huruvida barnet redan är födt eller icke
spelar ingen roll. Det är nog, att det finns och är vid lif.»

Deras glädje var så stor, att de omfamnade och
kysste hvarandra i trappan. —
De tre anförvanterna lefde nu i full harmoni med
hvarandra och voro alltid vid godt lynne. Cachelin hade
återfunnit hela sin forna jovialitet, och Cora öfverhopade
sin man med ömhetsbetygelser. Äfven Lesable hade
blifvit helt annorlunda till mods, han var helt belåten med
sin värld och en rifvande tjänsteman som förut.

Maze kom alltmera och mera sällan och hälsade på
och tycktes icke längre trifvas riktigt väl hos dem. Han
blef visserligen alltid väl mottagen, men dock en smula
kyligare än förut. Cachelin tycktes till och med hysa
ett slags hemlig fiendskap mot den vackra tjänstemannen, 
som han för några månader sedan med så stor
entusiasm infört i sin familj. Han meddelade honom Coras
tillstånd, i det han helt kort yttrade:

»Ni vet ju, att min dotter är i omständigheter?»

»Nej. Då ären I väl alla mycket glada!»

Cachelin svarade:

»Ja, det kan ni lita på!»

Cachelin förklarade en kväll helt ursinnig:

»Den där karlen börjar tråka ut mig.»

Och Lesable svarade:

»Ja, i alla händelser vinner han icke vid närmare
bekantskap.»

Cora hade slagit ned ögonen. Hon yttrade ingen
åsikt. Hon tycktes alltid vara en smula förlägen gent
emot den store Maze, och han å sin sida nästan
skämdes, när han befann sig i hennes närvaro, betraktade
henne icke vidare med ett leende, bjöd henne icke mera
på teatern och tycktes betrakta detta en gång så intima
umgänge såsom ett nödvändigt ondt.

Men en dag kysste Cora, då hennes man kom hem
till middagen, honom med större ömhet än vanligt och
hviskade honom i hans öra:

»Du kommer väl icke att gräla på mig?»

»Hvarför skulle jag gräla på dig?»

»Jo, herr Maze var här just nyss, och som jag icke
ville tala med honom, sade jag honom, att han icke fick
besöka mig, när du icke var hemma. Han tycktes bli
en smula stött.»

Lesable frågade förvånad:

»Nå, hvad sade han?»

»Bah, han sade just ingenting, men tycktes icke
riktigt belåten därmed. Du vet väl att det är pappa och
du, som infört honom här. Jag rådde icke för det!
Därför var jag orolig för, att du skulle bli ond öfver, att
jag förbjöd honom huset.»

En känsla af tacksamhet bemäktigade sig honom:

»Du har handlat alldeles riktigt, och jag tackar dig.»

Hon tillade ytterligare:

»Men på byrån måste du låtsas, som om du icke
visste något härom, utan bemöta honom som förut. Den
enda skillnaden är, att han icke får komma hit vidare.»

Lesable omfamnade sin hustru och sade:

»Du är en ängel! Du är en ängel!» —

*

<h2><small><small>VI.</small></small></h2>

Ända tills förlossningen, som ägde rum under sista
dagarna af september, inträffade ingenting af betydelse.

Barnet, som var en flicka, kallades Desirée — »den
efterlängtade». Själfva dopet skulle emellertid äga rum
först på sommaren, på det landställe, de ämnade köpa.

De funno ett sådant i Asnières, vid Seinens strand.

Under vintern inträffade däremot viktiga händelser.
Så snart arfvet blifvit dem tillförsäkradt, tog Cachelin
afsked. Han sysselsatte sig nu med löfsågning och
förfärdigade klockställ, små askar m. m. i oändlighet.

Underchefen, herr Rabot, hade dött. Lesable blef
förordnad till hans efterträdare, ehuru han dock ännu
ej erhöll titeln, emedan han icke uppnått den
erforderliga tjänsteåldern.

Cora hade blifvit en helt annan kvinna, 
tillbakadragen och höget elegant. Hon hade genast haft för sig
klart, hvilka förpliktelser en stor förmögenhet medför.

På nyårsdagen aflade hon visit hos sin chefs hustru
och inbjöd henne att stå fadder. Den högtidliga akten
ägde rum en strålande junidag.

Hela byrån var inbjuden med undantag af den vackra
Maze, hvilken man numera hvarken såg eller hörde af.

Klockan nio väntade Lesable vid stationen, under
det en liten groom i livré höll i tömmarna en liten
ponny, som var förspänd för en korgvagn. I fjärran
pep lokomotivet och kom därpå i sikte med en rad
vagnar efter sig. En hel svärm resande strömmade ur.
Herr Torchebeuf med sin högst elegant klädda fru steg
ur en l:a klass kupé, medan Pitolet och Boissel farit i
2:a. Man hade icke vågat inbjuda gubben Savon; men
det var uppgjordt, att man som af en slump skulle möta
honom senare och med chefens tillåtelse inbjuda honom
att taga del i festen. Lesable skyndade mot sin förman,
som föreföll helt liten i sin svarta rock, på hvilken den
väldiga hederslegionen tog sig ut som en utslagen röd ros.

Léopold bugade sig strålande och lät paret stiga
upp i korgvagnen, därpå skyndade han fram till sina
båda kolleger, som blygsamt kommo efter, tryckte deras
händer och ursäktade sig för att han icke kunde taga
med dem i vagnen, emedan det icke fanns plats där:

»Följ bara kajen åt, så kommer ni snart till mitt
hus. Fjärde huset från hörnet. Men skynda er.»

Därpå steg han upp i vagnen, fattade tömmarna och
for därifrån, medan betjänten svängde sig upp på baksätet.

Dopakten var alltigenom lyckad. Därpå kom
frukosten. Hvar och en fann under sin servet en present.
Gudmodern ett armband af massivt guld, hennes gemål
en bröstnål med en rubin i, Boissel en plånbok af
ryssläder och Pitolet en präktig sjöskumspipa. Fru
Torchebeuf lade förlägen och lycksalig det glänsande
armbandet om sin tjocka arm, och chefen fäste rubinen på sitt
bröst under hederslegionen såsom en annan orden.

Genom fönstret syntes en bred strimma af floden,
som i solens strålar tycktes stå i eld och lågor. I början
gick allt mycket stelt till, men småningom började
stämningen bli animerad. Cachelin släppte lös ett par vågade
kvickheter, och man skrattade. Om Pitolet eller Boissel
hade yttrat dem, skulle man funnit dem opassande.

Vid desserten bars barnet in och blef vederbörligen
kysst af alla gästerna. Det var insvept i en sky af
spetsar. Pitolet hviskade i örat på sin granne Boissel:

»Det ser ut som en liten Maze.»

Och dagen därpå spreds detta yttrande i ministeriet.

Emellertid hade klockan blifvit två. Man hade
druckit likör, och Cachelin föreslog, att man skulle taga
stället i betraktande och därpå företaga en promenad.

Gästerna drogo som i procession genom alla
rummen, läto därpå visa sig omkring i trädgården och
delade sig slutligen i två afdelningar för promenaden.

Cachelin, som kände sig en smula besvärad af
damernas närvaro, tog Boissel och Pitolet med sig till
kaféet nere vid stranden, medan fruarna Torchebeuf och
Lesable med sina män gingo öfver på motsatta stranden,
emedan anständiga fruntimmer ej gärna kunde blanda
sig bland de ogenerade lustresandena. Herrarna förde ett
allvarligt samtal om tjänsteärenden.

Herr Torchebeuf yttrade härunder till Lesable:

»Det blir alltså den 1 januari.»

Och Lesable svarade:

»Jag vet icke, hur jag nog skall tacka ers nåd.»

Då de vände hemåt igen, fingo de se Cachelin,
Pitolet och Boissel, som nästan gräto af skratt, under det
att de släpade med sig gubben Savon. De hade funnit
honom vid stranden i sällskap med en kokott, uppgåfvo
de på skämt.

Gubben försvarade sig helt förskräckt:

»Det är icke sant! Det är alldeles icke sant. Det
är icke vackert af er att säga så där; det är alls icke
vackert af er.»

Cachelin höll på att förgås af skratt. T. o. m. 
damerna började skratta. Så upprörd föreföll den gode
mannen. Cachelin sade:

»Om herr Torchebeuf icke har något däremot, skulle
vi till straff behålla fången till middagen.»

Chefen gaf nådigt sitt bifall, och skämtet fortsattes,
under det att gubben Savon alltjämt försvarade sig, helt
upprörd öfver de elaka kvickheterna.

Cora och fru Torchebeuf sutto under tälttaket på
verandan och betraktade den nedgående solen, som
kastade sitt purpur på trädens kronor. Icke en vindfläkt
rörde sig. Cora frågade:

»Den stackars herr Savon tyckes ha varit gift med
en mycket dålig människa?»

Fru Torchebeuf, som kände byråns enskildheter,
svarade:

»Ja, med en fader- och moderlös flicka, som var
mycket för ung för honom. Hon bedrog honom med en
dålig karl och rymde slutligen med honom.»

Därpå tilläde den tjocka frun:

»Jag sade: med en dålig karl, ehuru jag egentligen
icke vet någonting därom. Det påstås, att de älskade
hvarandra mycket. I alla händelser är gubben Savon
icke vidare förförisk.»

Fru Lesable svarade allvarligt:

»Det är ingen ursäkt. Den stackars mannen är
mycket beklagansvärd. Det är samma historia med en vår
granne, herr Barbou. Hans hustru förälskade sig i en
målare, som tillbragte sommaren här, och for med
honom utomlands. Jag kan rakt inte fatta, huru en kvinna
kan sjunka så djupt. Enligt min åsikt borde ett
särskildt straff införas för sådana som besudla en familj.»

En tjänare anmälde i detsamma:

»Det är serveradt.»

*

Illustratör: <i>A. Hjelm.</i>
</chapter>


<img>MAUPASSANT
HEMGIFTEN
och andra noveller</img>
