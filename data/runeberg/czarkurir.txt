August Strindberg
<h1>Czarens kurir
eller
Sågfilarens hemligheter</h1>
(3:dje upplagan, 21:a—30:e tusendet)

PRIS 25 ÖRE

FRAMS FÖRLAG, STOCKHOLM

<h1>Czarens Kurir
eller
Sågfilarens Hemligheter</h1>
Av
<b>AUGUST STRINDBERG</b>

Pris 25 öre

STOCKHOLM, FRAMS FÖRLAG
STOCKHOLM
A.-B. Arbetarnes Tryckeri
1912
<chapter name="Militaristisk Propaganda och Politiska Agenter">
<h2>Militaristisk Propaganda
och
Politiska Agenter</h2>

Omkring 1890 utgav greve Prozor, rysk attaché, sedan på
konsulatbanan, sin bok: Den diplomatiska Bohèmen (Bohème
Diplomatique). För den oinvigde var detta en överraskning att se hur
diplomatiska kåren ockå ägde sin Bohème, sitt elände, fastän lysande.
Men man fick veta annat också, vilket var mycket lärorikt för S. A.
Hedin, vilken i Andra kammaren så ofta förkunnat hur en del av
våra dyra Beskickningar voro överflydiga. Greve Prozor talar om
att ambassadörernas diplomatiska hemligheter voro hemligheter för
dem själva, ty de fingo ingenting veta om utrikespolitiken, vilken
i regeln sköttes av monarkerna själva.

Och ambassadörerna fingo veta mindre än andra dödliga,
emedan de voro märkta genom sina lysande dräkter, som i
nationalfärger utgjorde varningstavlor. Även deras indragna liv, som
förbjöd dem gå ut och blanda sig med vanliga dödliga, gjorde att
de aldrig fingo höra opinioner, som ägde mer värde än de
uppsåtliga lögner, som dem bibragtes i deras egna kretsar. Sekreterare
och attachéer kunde icke heller få veta något, ty att spela spioner
förbjöd dem deras goda uppfostran. Det är troligen därför man
kom sig för att uppliva en gammal nedlagd institution: den
diplomatiska eller politiska agenturen. Ärofull är icke sysslan, ty den
är i alla avseenden detektiv. Agenten är osynlig; han står icke i
Statskalendern, hans lön, ehuru den är betydlig, syns icke i
budgeten; instruktioner och fullmakt måste han ju äga, men hemliga
allt är hemligt, ehuruväl han själv gör allt för att antyda hur viktig
hans person är; och för att höja sig ur sin ringhet är han mycket
angelägen bli misstänkt tillhöra diplomatiska kåren. Därigenom
motverkas hans ändamål, och han kan ingenting få veta mer än
det som står i tidningarna.

Dessa hemlighetsfulla existenser äro snart kända, de gå mitt
ibland oss, men få icke förväxlas med Legationsråd, som är något
helt annat, ehuru ingen vet vad det är, kanske därför att det inte
är något alls.

Jag känner två Svenska diplomatiska agenter i utlandet, och
jag vet säkert, varför den ene blev befordrad; han var nämligen
nog odiplomatisk att genast tala om det för mig, bestyrkande sina
uppgifter med brev. Han tog inte tysthetslöfte av mig, och därför
har jag rätt att yppa, det hans förtjänstfulla sätt att utföra uppdraget
icke var vackert, lika litet som uppdraget var hedrande: han skulle
för en betydande utländsk man ge en falsk framställning av våra
unionella förhållanden och förmå honom att uppträda för orätt sak,
vilket den hederliga, men vilseledda mannen också gjorde. Saken
utmynnade i ett vedermäle (på rockens uppslag) och den befordran
som jag omnämnt.

Den andre agenten lyckades vid ett viktigt tillfälle uträtta, vad
våra diplomater icke mäktat, och förtjänade därför en
hedersammare ställning än den han intar.

Men det finns ett annat slags diplomatiska detektiver,
inhemska och främmande; en frivillig kår av kannstöpare, amatörer, som
arbeta för andras och egen räkning, och som man kunde frestas
tilltro utspridandet av nyttiga lögner. Varifrån eljest dessa krigshot,
dessa vilda upprop till försvarets stärkande, abderitiska förslag till
»Sverges befästande», hela långa kusterna efter, byggandet av en
Kinesisk mur med kustbanor, kasernbyggande åt obefintliga trupper,
nya regementens uppsättande av idel vakanser, anslag till
pansarfartyg av alltjämt sig föråldrande modell och mot osynliga fiender.

Är det underligt om man mitt i freden skulle börja misstänka
tillvaron av en hemlig allians med främmande makt, varigenom
Sverge skulle ha förbundit sig inträda med en viss kontingent?
Och att denna främmande makt skulle betjäna sig av agenter, som
mot direkt eller indirekt lön gjorde propaganda? Vi ha ju
upplevat mycket farliga tider, till exempel för två (?) år sen, då
»Östersjöns stängning» var på tapeten, och vilket vilda förslag besvarades
med en demonstrativ visit av Engelska flottan, utan att Sverges
namn inblandades, ehuru vi äro de största strandägarna. Men
verklig krigsfara kan uppstå, om rustningar och i-gevärs-rop under
fredstid bliva alltför ivriga. Även utlandet kan börja oroas, och
en vacker dag begära en förklaring: Mot vem rustar Sverge? Är
det för egen räkning, eller för någon annans? Kan man icke
upplysa det hemliga sällskapet »Sågfilarnas vänner», att Sverge intet
har att frukta från Ryssland, då Parisfreden (1856) nyligen åter
vunnit laga kraft. Vi minnas ju hur Ryssarna ville befästa Åland
härom året, och hur England hindrade det traktatsvidriga tilltaget.
Och för övrigt, ett genom japanska kriget försvagat Ryssland, som
har full sysselsättning i Persien och Mongoliet, kart väl icke vara
farligt i den närmaste tiden.

Då vi nu fått en fredlig krigsminister och en likasinnad
utrikesminister, borde dessa kunna lugna nationen, och på samma
gång förmå våra opolitiska agenter och frivilliga Legationsråd
gräva ner Stridsyxan och upphöra med sina tjut, helst vi i trontalet
fått kungsord på att vårt förhållande till alla utländska makter är
fredligt och gott!

En liten lag mot olaglig militaristisk propaganda vore icke
ur vägen, och särskilt riktad mot kringresande politiska kolportörer
och jobbare, som av klådighet sätta landsfreden i fara.

*
</chapter>
<chapter name="Czarens Kurir eller Sågfilarens Hemlighet">
<h2>Czarens Kurir
eller
Sågfilarens Hemlighet.</h2>

Att »upptäcka» bebodda, kända och kartlagda länder är en
alldeles ny uppfinning; och att öppna gamla karavanvägar, som
alltid trafikerats av folkvandringens härskaror och nutidens nomader,
ehuru spåren i sanden genast sopas igen av blåsten, det är nästan
att göra gjord gärning. Men man har aldrig trott på den där
turistens forskningar, man har icke riktigt förstått vad han hade där
att göra, i vår värdsdels skräpvråar och gömställen, en gång
mästerligt beskrivna av Abbé Huc (Resa i Mongoliet och Tibet
1850, översatt, Stockholm 1862, 64), och riktigt utmärkt av
Przewalski (1870- och 80-talen). Även om man bara är en
rekordresande i Tibet, så brukar man ha inträngt i Lhassa för att bli
utnämnd tili Champion; men Den Store inträngde aldrig i Lhassa,
vilket däremot Abbé Huc och många andra gjorde. Däremot
inträngde han hos alla vice konungar, generalkonsuler och vederlikar,
mest Ryska dock, vilket gav luft åt ryket, att han utförde en
diplomatisk mission, och nu nyss, när Mongoliet lösgjorde från Kina
och föll till Ryssland, ville man sätta denna händelse i sammanhang
med de eljest obegripliga upptäcktsresorna i bebodda länder.
Underligt ser det ut, helst belöningen icke uteblev i vedermälen från
Sankt Petersburg. Men alldeles oförklarligt är att Svenska nationen
skulle erhålla första Varningen från det hållet och just när
Sågfilarna återigen döko upp, i Roslagen, så att <sp>han</sp>, som nyss blivit
mottagen som vän i Petersburg, skulle i samma veva skrämma oss
för Ryssen och hans onda anslag. Det är icke ett artigt sätt att
tacka för mat!

Nu säges, att hans mission endast bestod i att framlämna
sin sista bok. Om det nu menades Varningen för Ryssen, så var
ju detta minst sagt opolitiskt, och festandet för överlämnaren
alldeles barockt. För övrigt borde ju Ryssens ovanliga artighet mot
den Svenska underhandlaren betyda en vänlig sinnesstämning mot
Sverge, och anledningen till Ryss-skräck därmed vara upphävd.

— Men han medförde tillbaka en Rysk general...

— Som gisslan, eller fånge?

— Troligen som inspektör över Sågfilarna (i högerpressen).
När Gustav III ville ha krig med Ryssland, så klädde han ut
Finnar till Ryssar och lät dem anfalta en bro eller ett uthus eller
något dylikt. Och när han behövde krigskassa, lät han förfärdiga
falska Rublar på Drottningholm, att slåss med falskt mynt hade
han lärt av sin morbror Fredrik »Den Store»; eller kanske av våran
Karl »Den Store», som gjorde guld av mässing, vilket han icke
lärt av guldmakaren Paykull, som däremot blev rådbråkad.

— Men ett sådant sätt: att först smyga sig in i ett
främmande hov, överlämna i smickrande ordalag en bok, mottaga
vedermälen och fäster, sedan återvända hem och utfärda en Varning
mot den gästfria värden, vad kan ett sådant uppförande bäst kallas?

— Jag skulle vilja kalla det tvetydigt, och säga rent ut, att
den där visiten liknar väl mycket den politiska agentens.
</chapter>
<chapter name="Allt för Fosterlandet.">
<h2>Allt för Fosterlandet.</h2>

I borgerliga livet fordrar man ju av individen ett hederligt
och uppriktigt beteende, eljest inträder strafflagen i gällande kraft.
Men när nationer och stater skola uppgöra mellanhavande, då är
allt tillåtet i falska förespeglingar, brutna löften, osanna
förevändningar, och så, att Statskonst har blivit lika med knep, och vara
en diplomat betyder vara bakslug.

Vi ha nyss upplevat Rysk-Japanska kriget, och vid utbrottet
ville man veta orsaken, innan man bestämde riktningen av sina
sympatier. Efter många om och men stannade de båda krigförande
vid att framskjuta det människovänliga motivet: Koreas integritet.
Det var ju ett vackert syfte att försvara den lille mannen, men
Tsaren glömde sitt reskript och sin Haagkonferens, och Japanerna
togo Port Arthur, som blivit anlagt av Kineserna 1880, erövrat av
Japanerna 1894, och av Ryssarna arrenderat från Kineserna 1898.

Men när de stridande drogo ut i kriget så sjöngs och
deklamerades om fosterlandets försvar. Vi gamla ha också upplevat
Fransk-Tyska kriget. Där var krigsorsaken något mera invecklad.
Napoleon III kunde naturligtvis inte säga rent ut att han var
avundsjuk på Preussen efter Sadowa, utan han måste finna på en
förevändning, och så togs Hohenzollarens kandidatur, eller Spaniens
erbjudande av tronen åt en Preussisk prins. Prinsen avstod
emellertid, och nu borde ju krigsorsaken vara undanröjd, men som det
hela bara var en förevändning, så måste en ny sådan påfinnas;
och en så lumpen som att Franska Sändebudet förvägrades audiens
hos Tyska Kejsaren, vilken skymf han själv framkallat genom sitt
låga och påflugna sätt. Men nu slungades alla hänsyn, och
maskerna avtogos. Bismark redigerade Emserdepeschen efter sitt
huvud och offentliggjorde i »Times» ett hemligt dokument av det
överraskande innehåll, att Napoleon (1867) efter Sadowa ville
godkänna Preussens supremati, om Frankrike fick ostört rycka åt sig
Luxemburg och Belgien. Alla ränker blottades, personlig avund,
sårade fåfängor, otillfredsställda ärelystnader visade sig nu på scenen,
där man dock affischerat föreställning av Allt för Fosterlandet.

Men vi gamla ha också upplevat den tragiska komedin
Krimkriget. Sedan man i femtio år trott på krigsorsaken »de Kristnas
misshandel» i Turkiet, Rysslands utvidgningsbegär inom Europa
(Donaumynningen), så får man nu läsa att de allierade England,
Frankrike och Sardinien framträdde i det människovänliga syftet
att upprätthålla Turkiets integritet. Det är ju vackert. Så vackert,
att ingen vill tro på det. Europas »mest civiliserade» nation
Frankrike, och dess mest religiösa England, försvara arvfiendens,
Turkens, fri- och rättigheter. Tolstoj, som var med i vimlet vid
Sebastopol, har också skildrat det hela såsom en obegriplig röra.
När man upplevat sådant och mera till, såsom Danmarks
amputering, Greklands och Rysslands drabbningar med Turkiet, så blir
man ju misstrogen mot fosterlandsvänner, som mena att
mänsklighetens uppfostran kan ske i kaserner och läger, förr skickade
man det sämsta folket i krig, äventyrare och vederlikar, man tömde
fängelserna i nödfall, men skonade landets bästa ungdom från att
vänjas vid råhet och grymhet.

När sällskapet V(ärnpliktens) V(änner) arbetade på 70-talet, så
lockades vi med att Officerarna nu skulle uppfostra nationen i
kaserner, då den militära utbildningen ansågs vara otillräcklig.
Detta var icke fallet likväl, ty i elementarläroverken infördes
infanteriexercis på 60-talet, och de frivilliga skytteföreningarna ställde
upp 40,000 man, under det indelta armén endast räknade 37,000.
Nu då exercisen göres undan i alla skolor, och då vi ha över
150,000 skyttar, och räknade Boy Scout, så äga vi ju redan ett
folk i vapen.

Värnplikten och kasernen synas därför numera endast vara en
kvarleva från gången tid, en förevändning.

Kasernernas uppfostran den känna vi; det är den sämsta av
alla. I människostallet kan icke renlighet råda, ty man är
trångbodd; den militära undervisningen på infanteriet är onödig, ty man
kan alltsammans förut; exercisen har mestadels fallit bort;
skjutningen som numera sker för stöd ger sig själv, under det vi måste
skjuta utan, emedan det var svårare och mera ärofullt.

Att lära sig okänslighet för egna lidanden medför den
olägenheten att man blir okänslig för andras, och det kallas först
obarmhärtighet, sedan grymhet.

Lär man sig att med tysthet lida orättvisor, så blir man själv
orättvis; och att lyda blint uppfostrar slavar eller tyranner.

Att lära sig uppassning och renhållning är huvudämnet i
kasernen; infanteristen utbildas till en kalfaktor. Fosterlandskärlek
behöver man icke lära sig, den ligger i den medfödda, berättigade
självupphållelsedriften; och om det gäller, så går ju varje man
ur huset.

Skolans okänsliga metoder äro tillräckliga för att ta bort
pjåsk, men kasernen är högskolan där förvildning läres,
yrkesskickligheten glömmes, och alla sociala laster blomstra.

Vid seklets ingång voterades 80 miljoner om året till armén.
Detta gör nära 1 miljard på tolv år; och när vi nu räkna 1912,
så begäres mera anslag.

*

Personer, som skrifva om nätterna i stället för att sova, råka
snart i ett svaghetstillstånd som medför sinnesvillor, och den
vanliga villan är att de se fiender över allt. I ett sådant tillstånd bör
man icke profetera, ty under förföljelsemanin kan man icke skilja
vän från fiende, och förväxlar lätt sina egna små lumpna intressen
med fosterlandets stora och heliga.
</chapter>
<chapter name="Ö. K. rustar.">
<h2>Ö. K. rustar.</h2>

Mot vem rustar Ö. K.? Mot Ryssland icke, ty så
vänskapligt sinnat som nu har väl Ryssen aldrig visat sig, då han givit
lysande fester för en Svensk man, på så obetydlig post som en
politisk agents, och med så liten auktoritet som en vanlig turists,
och kunskaper motsvarande en lantmäteriauskultants.

Det är absolut omöjligt att det gäller Ryssland, ty den 30
april 1904, utfärdade Oscar II vid utbrottet av Rysk-Japanska
kriget, sin bekanta kungörelse om Sverges neutralitet: »Vi Oscar etc.
göre veterligt, att Vi, till bekräftandet av Vår fasta föresats att
under krigiska förvecklingar mellan främmande makter <i>städse</i> iakttaga
den <i>strängaste</i> och mest opartiska neutralitet enligt folkrättens
grundsatser, funnit gott i nåder förordna som följer.»

Där synes först den permanenta ogaranterade neutralitetens
grundsats uttalad, och sedan folkrättens, som bevakas i Tsarens
Haagkonferens.

Men så äga vi Östersjötraktaten av 1908, där Sverges
integritet är garanterad av Ryssland, Tyskland och Danmark, då Sverge
ju står med som garant

Östersjötraktaten lyder (ur Palmstiernas motion):

<small>
»Då hans Majestät Konungen av Sverge, Hans Majestät Tyske
Kejsaren, Konungen av Preussen, Hans Majestät Konungen av Danmark
och Hans Majestät Kejsaren av Ryssland önska befästa de mellan deras
respektive stater bestående band av vänskap och god grannsämja och
sålunda bidraga till den allmänna fredens bevarande och då de finna, att
deras politik i avseende å Östersjöområdet har till föremål
upprätthållandet av det nuvarande status quo i territoriellt hänseende;
</small>

<small>
Så förklara härigenom deras regeringar, att de äro fast beslutna att
orubbade bevara Hans Majestät Konungens av Sverge, Hans Majestät
Tyske Kejsarens, Konung av Preussen, Hans Majestät Konungens av
Danmark och Hans Majestät Kejsarens av Ryssland rättigheter över deras
respektive besittningar, fastland såväl som öar, inom ovannämnda område.

För den händelse att det nuvarande status quo i territoriellt
hänseende inom Östersjöområdet skulle på något sätt hotas, skola de fyra
regeringar, som undertecknat denna deklaration, träda i förbindelse med
varandra för att samråda om de mått och steg, som de för
upprätthållandet av status quo anse lämpligt att vidtaga.»
</small>

Till deklarationen fogades följande memorandum:

<small>
»Vid undertecknandet av deklarationen av denna dag anse sig
undertecknade, på uppdrag av sina respektive regeringar böra fastslå:

att den i nämnda deklaration hävdade principen om
upprätthållandet av status quo endast har avseende å den territoriella integriteten i
fråga om de höga fördragsslutande parternas samtliga nuvarande
besittningar, fastland såväl som öar, inom Östersjöområdet och att följaktligen
denna överenskommelse icke på något sätt kan åberopas i fråga om den
fria utövningen av de höga föredragsslutande parternas
suveränitetsrättigheter inom deras ovannämnda respektive besittningar.»
</small>

De som nu predika annat, äro således lögnprofeter, kring
vilka nationens ungdom kallas till samling och hela rustandet är
bara en förevändning. Vi veta alla mot vem det rustas: »Mot
den <i>inre</i> fienden!»

Vem är det?

Det är ingen, ty det finns ingen; men så kallas alla vänner
till rättvisa och billighet. Den »inre fienden» kallas den, som
erkänner de »Oumbärliges» mänskliga rättigheter, de producerandes
rätt till produkterna, odlarens till skörden, och till jorden.

Den »inre fienden» kallas den, som icke vill vara med om
underhållet åt en överklass, som endast låtsas arbeta, ingenting
producerar, bara äter och röter, och som under uppkravlandet
måste leva på anslag, mer eller mindre godvilligt utlämnade av
Staten, tills den stora löneförhöjningens dag är inne. Dessa
understödstagare, medelklassens överklassaspiranter, föregiva sig vilja
och kunna uppfostra nationens vuxna ungdom i kasernfängelset.
Där får man lära sig att trivas i smuts, att äta förfalskad, skämd
och otillräcklig mat, lida orättvisor, grymheter, mannamån. Och
klagar man, så får man varning eller straff, i stället för rättvisa.

Till kriget är kasernen verkligen en värdig förskola, ty
kriget är den ruskigaste och smutsigaste av alla hanteringar; det skall
vara så smutsigt att man efteråt skäms att röja hemligheten, som
dock är tämligen känd. Även hjälten, härföraren lär icke undgå
naturens obevekliga lag, när elden öppnas, ty kroppens muskler
lyda icke den mest energiska och modiga själ. Därför har också
slutligen en del mänskliga människor börjat vakna och reflektera
på det opassande i att Stater och Nationer stämma möte för att
<i>slåss.</i> Och de resonera så här! Om två individer råka ihop sig
och slåss, så 1) anses detta »busigt». 2) kommer polisen. Hyvsade
människor söka göra upp saken i godo eller gå till domstol. Om
två kommuner icke kunna förlikas, så går icke kommunalstämman
ut med påkar och gärdsgårdsstörar, utan saken hänvisas till
Landshövdingeämbetet eller annan vederbörlig domstol.

Men när nationer retas ihop, av provokatörer, spioner eller
agenter, då glömmer man sig vara bildad människa, och busen är
genast framme!

Vid tanken på detta enkla sakförhållande beslöt man sig
för att även hänskjuta internationella tvister till en domstol. Men
det behagade icke militären; ty militär önskar alltid krig. Då
tiga lagarna, äganderätten, den heliga, upphör att vara till; man
bara rekvirerar (utan att betala!); landets banker plundras;
officersväxlarna inlösas icke; skatten blir obetald; man intränger och slår
sig ned i landsmännens bostäder, och rekvirerar det bästa, som
husets döttrar få bära fram. Då är varje soldat anarkist.

Denna »inre fiende» som militären i fredstid utgör, är så
farlig och förödande, att krig aldrig kunna upphöra förrän härarna
minskas i fredstid. Tsaren var den första monark, som, efter
Bismarcks död, räckte handen till fred; men när handen icke mottogs,
så drog han den tillbaka; icke kunde han ensam börja sträcka
vapen. Men Fredspalatset i Haag står där likafullt och väntar bli
begagnat.

Vi ha även hört fridsröster i vår riksdag. Jonas Jonasson
i Gullaboås (1869) frambar den första fredsmotionen, Adelsköld,
Arnoldsson, Waldenström senare, <i>Adolf</i> (!) Hedin en ännu senare,
och nu senast Palmstierna och Lindhagen.

När man nu har stöd i en mäktig opinion, så borde ju män
av god vilja arbeta för mänsklighetens uppfostran till hyvsning;
men den onda viljans män höras helst, och lögnprofeterna få
alltid sista ordet. Och nu äro de mobiliserade! Icke mot yttre
fiender, ty sådana äga vi icke, utan mot sina egna, som förrädare;
och mången frågar sig: Vad skall nu ske? Vad väntar man på?
— 1789 säga somliga! Andra säga: 1809!
</chapter>
<chapter name="Korporal Blom efterträdes.">
<h2>Korporal Blom efterträdes.</h2>

Det är ingen ärofull befattning att såsom politisk agent vara
detektiv åt utrikesministern, att uppsnappa hemligheter i korridorer
och väntrum, att utsprida falska rykten om så behöves, och smyga
sig in hos betydande personer under förevändningar. Det är
nästan spioneri i fredstid! Men statskonst och diplomati har alltid
gått i lära hos räven, sällan hos lejonet.

För att höja sig ur sin ödmjuka ställning företar sig agenten
slutligen att arbeta på egen hand, politisera, utöva politisk
spådomskonst, kombinera krogprat och tidningsklipp; och nu börjar
han på rak arm att ordna Europas angelägenheter, Polens affärer,
Englands planer, Kinas delning, Indiens resning. Ofta handlar han
på god tro, det vill säga, han tror på de lögner man trattat i
honom just för att han skulle sprida dem. I detta fall är han ett
menlöst, men livsfarligt fä!

Nu har historien lärt att intet är vanskligare än att förutspå
framtida händelser i politiken. Vi som voro med om 1871 års
fransk-tyska krig, vi ha väntat på revanschen i fyrtio år. Frånsett
Boulanger och litet vapenskrammel, är läget oförändrat. Vi som
voro med om Japans uppvaknande 1868, vi ha väntat på
japanernas framryckande längre än till Mandschuriet såsom världserövrare;
men de ha stannat i Port Arthur. Kineserna, som på 1870-talet
hotade med gula frågan, och som ansågos vara de mest
stockkonservativa bland hårpiskor, de ha rört på sig och gjort vad man
väntade av japanerna — republik.

Mycket går emot förmodan!

Vad vårt Sverge beträffar, så har det också varit föremål för
spådomar och äventyrliga planer, vilka alla ha strandat härtilldags.

I början av 1800-talet hade Napoleon I och Alexander av
Ryssland gjort ihop att Sverge skulle delas mellan Ryssland och
Danmark. Bernadotte, då endast fransk marskalk, hade fått sin
instruktion, att han skulle med två kolonner delade tåga emot
Karlskrona och Göteborg. En rysk här skulle taga Gottland och
landstiga i Kalmar, och så skulle Sverge delas. Men engelska flottan
hindrade och — Bernadotte fick sedan hela Sverge, samt var med
och gjorde slut på Napoleon.

Några år senare sitta numera svensken Bernadotte (som skulle
dela Sverge) och samme Alexander (som skulle dela Sverge) i all
vänskap i Åbo (1812) och nu planerades väldeliga, och delades
också. Alexander skulle ta det av Napoleon upprättade
storhärtigdömet Warschau, varemot han <i>erbjöd</i> Sverge att få Norge, men inte
bara det, utan även danska Seland och Bornholm. Engelska
ministrarna biföllo Selands avträdande till Sverge, om England fick
Kroneborg, som skulle göras till ett Gibraltar. I ersättning skulle
Danmark få Bremen, Verden, Lübeck, Hamburg och en del av
Mecklenburg (efter P. O. Bäckström). Men ingen av dessa planer
förverkligades, utan det hela kvarstår i svenska historien som ett
kolossalt kannstöperi.

Efter 1812 med familjefördraget i Åbo levde Sverge på
vänskaplig fot med Ryssland och har gjort så alltsedan dess.
Endast någon oro spordes på 1820-talet, då ryssarna sökte för sitt
fiske intränga i norska Finnmarken, men den frågan avgjordes
genom traktaten i Petersburg 1826. Nu då samma fråga rivits upp,
böra vi bara erinra oss att Sverge inga hamnar äger vid Ishavet,
och att Norge numera ensamt (under Englands garanti?) är ägare
av dessa Finnmarker och hamnar och att saken icke rör oss. Men
år 1891, då nya anslag till armén och flottan började äskas,
anlitades den sedvanliga ryss-skräcken, och så att vi i en bekant broschyr
fingo veta <i>huru</i> vi förlorade Norrland. Vi ha icke förlorat
Norrland ännu; men vi »förlorade» Norge på den kuppen, ty
norrmännen inbillade sig att vi rustade mot dem, och därför sökte de
i god tid skydd hos sin mäktige granne i väster. Det är alltså
farligt att leka med ryss-skräcken. Sen kom korporal Blom och
sågfilarna, och därmed inträdde det fattiga Sverge i
miljardärernas led, under det svenska jorden är pantsatt i utlandet,
ödehemmanen ökats, utvandringen tilltagit, (100 personer om dagen för
några år sedan), skogarna utskeppats och gruvor (Sala och Falun)
sinat ut.

Korporal Blom är icke mer, men han har fått en efterträdare,
vars namn jag ogärna nämner. Denna efterträdare (efter korporal
Blom) som hotar med Ryssland och reser i politik, borde få veta,
att när Ryssland härom året bara ville befästa Åland, så hindrades
detta av England, som påminde om Parisfredens bestämmelse (1856)
att Ryssland icke fick befästa Åland. Alltså äger den traktaten
gällande kraft. Men då ligger ju som självföljd att
novembertraktaten av 1855 också äger kraft. Och i den traktaten garanterades
Sverges-Norges integritet gentemot Rysslands inkräktningsförsök;
I politik kan man visserligen föga lita på överenskommelser, heder
och tro o. d., men säkrare räknar man med de mänskliga
lidelserna och fördelarna, avunden till exempel, maktkampen,
hämndlystnaden; och med dessa faktorer, stormakternas passioner och
intressen, synes Sverges integritet vara bäst garanterad.

Men då måste regeringen med tjänliga medel hålla våra
kannstöpande fridstörare i styr. Detta är mycket viktigt just nu, då
man inbjudit ryssen till fredlig tävlan till den stundande Baltiska
utställningen, i jordbruk, industri och konst; fredens välsignelse
mot krigets förbannelse.
</chapter>
<chapter name="Boulangism.">
<h2>Boulangism.</h2>

Vi minnas ju alla den vackra generalen, som, nästan
samtidigt med Korporal Blom, klev fram på arenan och samlade män,
men även litet pengar.

— Inte så lite ändå; ty efter avslöjningen anklagades han för
att såsom minister ha stulit 242,000 francs.

— Inte så starka ord! — om jag får be!

— Ursäkta, men jag har nyss läst om igen Henry George's
»Sociala Spörsmål» (från 1884), där man lär sig tala rent. Han
säger bl. a. rent ut åt sina landsmän, att »Amerikanska republiken
ej har mera behov av sin karrikatyr på en flotta än en fridsam jätte
av en vadderad klubba eller en tennsabel. Den underhålles endast
för officerares och marinkotteriers räkning».

— Det är skam att säga så!...

— Vänta lite! George fortfar: »Och till sin organisation
såväl som till sin princip stå både vår flotta och armé i strid med
demokratiska idéer» (uttalade i Amerikas grundlagar). »Ty i båda
bibehålla vi ... klasskillnad mellan officerare med fullmakt och
simpla soldater och sjömän ... Hela systemet är en skymf mot
folkligheten och förtjänar att sopas bort».

— Men Boulanger?

— Vänta lite! Henry George säger även att hela
samhällsinrättningen är en olaglighet, ty Grundlagarna
(Oavhängighetsförklaringen och Människans rättigheter) tillförsäkra varje medborgare
mänskliga rättigheter, som äro: frihet, egendom, säkerhet och
motstånd mot förtryck.

— Vad rör det oss, när det inte finns i vår grundlag?

— Det finns också i vår grundlag en passage om att: rätt
och sanning bör styrkas och befordras, avsiktlig orättvisa och orätt
hindras, o. s. v.

— Vad är rätt?

— Så frågar den som förlorat alla rättsbegrepp eller aldrig
ägt dem. Då man ser politiska äventyrare dra omkring och sprida
avsiktliga lögner om krigsfara där ingen fara är, så är väl det orätt.
Om sakkunniga högre sjöofficerare förklarat ett tillämnat
pansarfartyg odugligt till uppgivet ändamål, och icke sakkunniga, för små
lumpna egna-intressens skull, kolportera motsatta meningar, så
försvara de orätt sak. Om Regeringen har förklarat båten obehövlig
och avbeställt densamma, även därför att företrädarna självsvåldigt
överskridit anslaget, och företrädarna ändå söka inbilla nationen
att krigsfara fordrar båten, så betyder detta... att båten är en
förevändning.

— För vad?

— Säg det! Fiska i grumligt vatten under tjock luft. Detta
kallas Boulangism, Revanche för lidet nederlag, sårad fåfänga. En
obetydlig man, som försökt allt, men i ingenting lyckats; stor i
orden, hänsynslös i valet av medel; utnämner sig själv till högsta
militära grad, utan att ha passerat graderna, emedan näringarna
voro mera lockande...

— Inte var Boulanger åt näringarna?

— Det har jag inte sagt heller! Men om båten skall bli
amiralskepp, så måste den föras av en <sp>riktig</sp> amiral...

— Kanske Jacob Larsson?

— Åhnej! Det är han för klok till; men han skall nog se
till att rätta mannen och icke en amatör skulle föra skeppet, om
staten nämligen mottoge den farliga gåvan, baserad på dåliga
reverser, som staten fick inlösa.

— Kan staten vägra gåvor?

— Staten är visserligen inte bortskämd med gåvor, men det
finns prejudikat på att Staten vägrat mottaga gåva. Det var ett
konstverk, som icke var farligt för ekonomien, men ansågs farligt
på ett annat sätt.

— Om Staten vägrar, vad skall di göra av båten då?

— Di får väl säljan till Ryssen, som ju är så vänskapligt
sinnad, att han mottar en fullkomligt extraordinarie envojé såsom
riktig envojé, och skickar filare till våra sågar...

— Men det vore opatriotiskt...

— Vad gör det, bara Lindholmen och Bofors få arbete åt
de arbetslösa...

— Så arbetarvänligt! När kom det? Kanske fredsvänligt
också, eftersom Bofors är liksom intresserat i Nobelfonderna...
Nej bevars! I denna röra av intressen döljer sig ett mycket större,
och som icke kan utsägas, emedan man ogärna vidgår att man är
i gropen, i all synnerhet om man grävt gropen själv.
</chapter>
<chapter name="Uppsala möte 1912.">
<table o>
<td c><h2>Uppsala möte 1912.</h2>
<td c><small>(Betraktelser i anledning av ...)</small>
</table>

— Var det inte 80 officerare?

— Som voro inbjudna till middag? Jo det var 80. Vad är
det för märkvärdigt med det?

— Det märkvärdiga är det, att middagen inställdes på grund
av att direktören för Brand- och Livförsäkringsbolaget Skandia skulle
resa norrut och inspektera järnverken eller skogarna, eller
ödehemmanen i Norrland, vilka han förstår bättre än flottaffärer...
Emellertid kom jag att tänka på Anjala, där ett visst antal officerare åto
middag; och även 1809 började med middagar på Monbijou och
Beckers värdshus —

— Väl! Men räknas brandförsäkringsdirektören med bland
officerarna?

— Jo, han är i reserven som amiral, fastän han tog avsked
som löjtnant 1889, och sedan icke tjänstgjort, men befordrats.

— Har han inte tjänstgjort som generaldirektör och chef för
telegrafstyrelsen, och som direktör för Iggesund och Strömbacka
och Luossavaara och Kirunavaara...

— Javäl! Men har han varit med i sjöslag?

— Jag vet inte om han var med vid Kanholmsfjärden och i
Bråviken, eller om han var med och lodade utanför Karlskrona...

— Nå, men vi glömde bort middagen...

— Jaså? Den åts i Falun och Tärna, men inte i Stockholm,
och så i Uppsala, han är nämligen född i Uppland; och nu tyckte
han som »fisk» att det var ärofullt att få predika för studenterna.

— Vad är »fisk» för slag?

— Jo det är officerarnas namn på de civila, liksom studenterna
kalla alla icke-studenter för »brackor» (vilket är skamligt för resten).

— Nå, men har Skandiadirektören tagit studentexamen då?

— Nej! inte vad jag vet!

— Vad titulerade studenterna honom då för?

— Inte sa de bracka, men det har han varit mesta sitt liv,
och är det ännu, i synnerhet i sin uppfattning av de höga tingen:
»fosterland, svenskhet, ära, sanning och rätt».

— Och så skramla' de till båten!

— Ja naturligtvis; men de skramla med harvärjan också, den
här gången var det icke pampen från Pultava...

— Inte ett öre skulle de ge till flottan, ty det är att kasta
pengarna i sjön; Ehrensvärd, förre sjöministern tappade bort en
miljon — »de ha gått åt» sa han! Och för övrigt kommer <sp>staten</sp>
icke att mottaga den farliga gåvan.

— Men båten skall vara ganska ofarlig...

— Båten, ja! Men gåvan? Staten har mottagit farliga gåvor
förut. Operahuset vägrades av riksdagen, men lär ha mottagits
av ministern, varpå staten genast fick betala inemot 30,000 kr. om
året i brandförsäkring. Staten har mottagit enskilda järnvägar, som
icke buro sig (direkt), men som dessförinnan höjt aktieägarnas
jordvärden enormt!

— Men är det sant att man pressar ut pengar i skolor,
ämbetsverk och enskilda institutioner?

— Inte pressar man...

— Nej, för all del; det är <sp>alldeles</sp> frivilligt, men <sp>ve den</sp>,
som vägrar! — Och barnen! Skolbarnen! — Ve dem! som taga
deras frukostslantar, och förbannelse över de män som väcka split
i hemmen! Men de 80 officerarna, som skulle äta middag;
varför just 80? Kanske det var de 80 nya som befordrades vid
omorganisationen i början av seklet; det var nämligen 80 stycken
och vilka troligen nu skulle visa sin tacksamhet på något verksamt sätt.

— Vet du, att de slåss, om de inte få pengar? De hotade
häromdan en riksdagsman med stryk, inne på ett kafé.

— Såna busar!

— Det är de vilseförda! Fårskocken, som är uppfostrad i
kasernens busliv, där alla mänskliga känslor utrotas, där allt tänkande
är förbjudet, och där rättskänsla, heder, barmhärtighet äro bannlysta.
Där vildens dygder inplantas, och årtusendens civilisation utplånas.

Det erinrar mig om en episod för några år sen... Det
var en stilla söndagsafton på en badort; så kommer en pansarbåt,
släpper i land ett par hundra vildar. De bryta ned staketet, plundra
trädgårdarna på frukt och bär; de översvämma societetens
restaurang, där de rekvirera fina varor; de stiga upp, gå, utan att betala;
men under grälet med uppassarna ha två tappra män plundrat
kassalådan på omkring 40 kronor. När plundringen sedan
fortsattes ute i byn, då först vågade man klaga för befälet, som
äntligen sände två man och en korpral...

— Nåå?

— De fick smörj, naturligtvis.

— Men officerarna?

— De gömde sig! — När detta sker i fredstid, då vet man
hur det går till i krig!

— Och därför måste krig upphöra; men vi små kan ju
inte börja.

— Så säger Ni alltid! Men vi behöva inte börja, ty
stormakter ha börjat för länge sedan. Inte känna vi alla uppgörelser
i godo, som kommit till stånd på diplomatisk väg; men vi minnas
Alabamatvisten mellan England och Amerika, vilken lösning
hänsköts till en mellanfolklig skiljedomstol i Genève 1872. Och
England, som dömdes betala 58 miljoner kronor, betalade. Sedan dess
har Haagkonferensen avsagt skiljedom mellan andra stormakter.
Så att vi småstater bara behöva ta efter de stora. Säg det åt alla
pratmakare, i första kammaren, när Palmstiernas och Lindhagens
fredsmotioner kommer före, och motiveringen »Vi smånationer etc.»
dras fram igen!

— Hjälper det att säga? Första kammaren kan icke mottaga
en falsk upplysning utan att förneka faktum, icke upptaga ett
klagomål utan att förvända rätten, ty de kunna icke skilja på rätt
och orätt, mest därför att de äro uppfödda i ett samhällstillstånd,
som är fullkomligt olagligt och därför ohållbart!
</chapter>
<chapter name="Efterskrift">
<h2>Efterskrift.</h2>

I januari-häftet av »Tiden», den tidskrift, där man bäst får
veta vad klockan är slagen, behöver man icke läsa mellan raderna
för att finna ut, att någonting är i görningen. Carl Lindhagen
har där en högst förträfflig uppsats om Demokrati, och mitt ini den
talas om en upplyst och karaktärsfast <sp>diktatur</sp> under ansvar, som
folkmeningen kanske skulle börja treva efter, om parlamentarismen
sviker förhoppningarna.

Och i samma tidskrift står att läsa på sidan 24 denna oroande
notis: »Unghögern går med rojalistisk statskupp i bakfickan».

När nu chefen för krigshögskolan hotar med att armén ämnar
nedlägga vapnen om civilister skola sköta armé och flotta, så
menar han icke att armé och flotta ämna avrusta och inträda i
fredsföreningen, utan han menar något helt annat. Men vad?
</chapter>

<chapter name="420,000 böcker med förtal mot Ryssland, av A. Stolypin. Översättning från Novoje Vremja">
<h2>420,000 böcker med förtal mot Ryssland.</h2>

Översättning från Novoje Vremja.

Ryssland är gästfritt, men när det får besök av framstående lärde, djärva
och berömda resande eller stora forskare vet det att visa icke blott gästfrihet,
utan öm omvårdnad. Ryssland skattar högt vetenskapen, som det självt så
länge varit berövat. Ryssland älskar hos andra snits och andens bedrifter
därför att det självt har så stora förutsättningar för dem. Sådana män som
Humbolt grepos av entusiasm för Ryssland och förblevo ständigt tacksamma mot det.

Upprepade gånger har genom Ryssland rest den svenske forskaren Sven
Hedin och allt som kunnat göras för hans bekvämlighet ha från vår sida gjorts,
allt som kunnat göras för att hylla honom och hedra hans förtjänster har
uttänkts och satts i verkställighet. Ryska kosacker åtföljde honom i obekanta
bergsöknar, det ryska hovet tog gästfritt emot honom i de kejserliga palatsen,
ryska ministrar lade åt sidan sina arbeten för att göra sig underrättade om
hans önskningar, ryska geografiska sällskapet valde honom till sin
hedersledamot. Och dock — då man senaste gången i Petersburg under vänskapsbevis
och hedersbetygelser tog farväl av honom bar han redan under armen den
sten, vilken han ämnade slunga Ryssland i ansiktet så snart han lämnat dess
område.

I en upplaga av 420,000 ex. har han tryckt och spritt en broschyr, full
av den fräckaste, avskyvärdaste lögn, som endast feghet och gemenhet kunnat
uttänka. Var trettonde innevånare i Sverge får en sådan bok, utdelad och
utskickad gratis. Detta betyder att varenda svensk blir bekant med Sven Hedins
pamflett. Varje svensk utan undantag har fått en maning att hata och frukta
Ryssland, varje svensk har uppfostrats att darra för sin tillvaro och frukta rövaren,
som står färdig att tillintetgöra landet. Vid sidan av groteska politiska fantasier
bevisar Sven Hedin den historiska nödvändigheten av Sverges erövring genom
Ryssland och fastslår att detta är hela vårt lands dröm och passionerade önskan.
I vältaliga bilder och bjärta tavlor målar denne, av hela Sverge aktade »store
man», det erövrade landets sorg, beskriver profetiskt städernas ödeläggelse,
altarnas skändande, kosackernas våldsdåd mot kvinnorna — dessa samma kosacker,
som med honom delade nöd och trötthet, vilka vakade över honom som goda
barnjungfrur — och han har fräckhet att samtidigt med att han skrämmer
med de ryska kosackerna omnämna att han på sina resor förstått att uppskatta
deras mod och disciplin. Men varför allt detta, vilken avsikt med all denna
nedrighet, för vilket pris och med vilka beräkningar har han beslutit att smutsa
sitt rena vetenskapliga namn i de låga motivens dy? Han uppfordrar till
rustningar, till skyndsamt byggande av en hotfull krigsflotta, han slår allarm och
uppskrämmer folket. Vetenskap, är det din sak att uppfordra till blodsutgjutelse?
Allt kommer till slut i dagen, och livets lumpenhet skiner igenom lögnens
täckelse. Man nämner redan de fabriker, som vänta dyra beställningar, redan
börjar man komma underfund med de penningkällor, vilka betala den lärdes
köpta penna. Ur Sven Hedins förflutna komma i dagen sådana handlingar
som försäljningen åt Tyskland av underrättelser, som upptäcktsresanden
samlat i det engelska Indien. Hur enkelt är allt detta men hur ont gör det
en icke att i tankarna behöva stryka underskriften »människosläktets tjänare»
och ersätta den med orden »dens tjänare som betalar». Det finnes endast en
liten tröst för det ariska samvetet, nämligen att Sven Hedin såsom jude är
främmande för den kulturs traditioner, som han så obarmhärtigt skändat.

<tab><i>A. Stolypin.</i>
</chapter>
