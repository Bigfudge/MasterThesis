<h1>AXEL FERSEN</h1>

<h2>OCH</h2>

<h1>MARIE ANTOINETTE.</h1>

*

<h2>HISTORISK ROMANTISK SKILDRING</h2>
<h2><small>AF</small></h2>
<h2>SYLVIA.</h2>

*

<h2><small>STOCKHOLM,</small></h2>
<h2><small>NILS GLEERUPS FÖRLAGSEXPEDITION.</small></h2>
STOCKHOLM,
TRYCKT HOS K. L. BECKMAN, 1880.
<chapter name="Första kapitlet">

<h2><small>FÖRSTA KAPITLET.</small></h2>

— Så vackert det knoppas — tänkte en yngling, som med högburet hufvud och lätta steg vandrade fram och tillbaka i Drottningholms sollysta parker.  Det såg ut, som hade han icke något egentligt mål för sin vandring, och dock egde han måhända ett sådant, ty han kastade då och då likasom sökande sina blickar omkring sig.  En gång tog han med en otålig rörelse ur sin vida västficka ett papper, deri han ögnade dessa ord: »en person önskar samtala med er, och ni skall möta honom i alléen midt framför Drottningholms slott. Det gäller er framtid och ni skall igenkänna...»

Ynglingen afbröt sin läsning.  »Framtid», — detta var ett ord, som slog an på den unge mannen.  Det kommande låg solljust framför honom.  Han kunde icke hindra sig ifrån att småle.  Jorden stod i vårgrönska och solen sken klart, så klart, som hade hon aldrig strålat öfver elände och bekymmer, och hans eget sinne var gladt. — »Framtiden?»  Han skulle sjelf skapa sin lycka; han kände inom sig, att han hade förmåga dertill.

På afstånd skymtade han nu tvenne män, som nalkades.  Han påskyndade sina steg, han gick fort utan att han tänkte derpå.  Den ene af de mötande
var klädd i rik, broderad hofdrägt, den andre höljdes i en grå kappa, och en slokig hatt skuggade hans ansigte.  Det var på denna klädsel han skulle igenkänna de personer, som önskade sammanträffa med honom, och i hans klara, blå ögon låg en viss ungdomens nyfikenhet, i detta ögonblick parad med ett observerande och tankfullt uttryck.

— Vänta mig här, grefve Scheffer — sade mannen i kappan, och, kastande en mönstrande blick på ynglingen, vinkade han denne att följa sig; snart hade de båda hunnit utom hörhåll.

— Ni vet, att en person önskar tala med er... ni är ju Fredrik Markman?  Nå, godt, jag har något att meddela — sade mannen, hvilkens halfhöga, välljudande stämma nästan var beslöjad liksom af förlägenhet, nästan skakad af en inre rörelse. — Vet ni, hvem jag är?

— Skulle det finnas någon svensk, som icke känner...

— Tyst, det är bra.  Berättelsen om er flit, edra trägna studier, ert goda uppförande har väckt min tillfredsställelse.

— Ers majestät, denna välvilja...

— En vän har till mig öfverlemnat en del pligter att uppfylla emot er.  Det är ett heligt testamente, ni förstår...?

— Icke så alldeles, ers majestät.

— Nå, lika godt, jag är er beskyddare...

— Ers majestäts stora nåd...

— Ej blott och bart nåd — en yngling blir man, ni lofvar godt, och framtiden skall nog hålla dessa löften.

— Ers majestät, mitt lif, mitt blod för Sveriges tjenst!


— Och för er konungs — tillade Gustaf III, som med ett mildt småleende betraktade den djupt bugande ynglingen. — En hofman sätter kungen först och fosterlandet sist; men ni glömde mig alldeles.  Nå, ingen skada skedd! Hvad jag egentligen ville säga er här, var, att jag en gång för alla åtagit mig er och skall nu sluta er uppfostran.  Detta skall ske i Paris.  Ni kommer under grefve Creutz’ ledning.  I morgon skall ni få tillsändt er ett rekommendationsbref till honom.  Resekostnaderna besörjer jag.

— Huru skall jag nog kunna visa min erkänsla för denna godhet?...

— Genom att hålla den så hemlig som möjligt... genom att egna mig en uppriktig tillgifvenhet.  Jag talar med er <i>här</i>, ty att skicka efter er skulle endast ha väckt uppmärksamhet, skulle... nå ja, verlden är en gång sådan!  Men jag vill skänka er ett namn, en ädlings namn, hvarunder ni kan presenteras: hvad säger ni till exempel om...?

— Ers majestät, tillgif mig min djerfhet!  Det namn jag hittills burit är mig heligt, det är min moders namn.  Hon var en martyr och dog med krossadt hjerta.  Ett annat namn kan icke godtgöra... ett annat namn vore, som om jag blygdes öfver att vara hennes son, då detta tvärtom är min enda stolthet.

Öfver Gustafs ansigte dröjde en lätt rodnad och ur hans strålande ögon flög en blixt af missnöje.  Han var skaparen, utdelaren, och att förkasta de håfvor, han strödde omkring sig, var en förnärmelse mot hans värdighet; men utan att akta på det moln, som drog sig upp emot honom, fortfor ynglingen:


— Jag känner icke något annat namn än modersnamnet.  Min far, hvem eller hvad han är eller varit, deröfver sväfvar ett dunkel... Jag förmodar, att det måste vara så, eftersom min döende mor fordrade mitt löfte, att jag icke skulle forska i de omständigheter, som röra min börd, utan vara nöjd med den lycka jag eger eller sjelf kan skapa mig.

Ynglingen hade höjt sitt hufvud.  Hans blå ögon hvilade lugnt på konungen, i det han tillade:

— Jag skall alltid handla så, att ingen fläck skall vidlåda det namn, jag nu dristat välja.

— Ni menar, att en oförvitlig vandel är lika bra som ett sköldemärke.  Min bäste herr Markman — konungen lade en särdeles tonvigt på de sista orden, men hans panna var klar och öfver hans läppar spelade åter ett småleende — ni har gjort ett val, som kanske öfverraskat mig en smula, men som i det hela måhända är det bästa såväl för er som ... som för en annan.  Ni står under min särskilda protektion och har min ynnest, lef väl!

Räckande till ynglingen sin hand, som denne kysste, kastade konungen ännu en half blick bakom sig och gick fram mot grefve Scheffer, fattande dennes arm.

— Ni talade nyss om England — med dessa ord återtog han ett nyss afbrutet samtal och fortfor — det sätt, hvarpå detta land under nu pågående krig med Amerika skipar rättvisa till sjös, kan icke annat än väcka de neutrala makternas ovilja.  Det smärtar mig djupt, att mina bemödanden för rikets anseende och välstånd göras om intet, och det är fåfängt att på ministeriel väg vinna rättelse.  Min tanke har varit att förena mig med Danmark och Ryssland för ett gemensamt beväpnadt 
försvar. Ja, ni känner mina förtretligheter härvidlag, herr grefve! <i>Eh bien,</i> Danmark och Ryssland draga sig tillbaka, och jag står nu ensam, men mitt rikes handel vill jag dock lemna allt det understöd, jag förmår, och det är med tillfredsställelse jag säger till mig sjelf, att en större eskader snart skall kryssa såväl inom som utom Östersjön.

Konungens ansigte strålade; han kände en synbar förnöjelse öfver dessa sina åtgöranden.

— Ers majestät, — grefve Scheffer talade dröjande, måhända var han beredd på den storm, hans ord skulle uppväcka, och kände nu ett förutgående obehag — hela morgonen har jag velat säga ers
majestät...

— Hvad? Tala ut!...

— Genom friherre von Nolcken har jag för några timmar sedan fått del af huru engelsmännen upptagit detta ers majestäts tilltänkta åtgörande.

— Nåväl?

— Då engelska kabinettet underrättades om ers majestäts beslut att låta fregatter konvojera sin handelsflagga, så svarade lord North i en bitande ton: »ah, men var af den godheten och säg mig, hvem skall konvojera fregatterna?»

— <i>Foi de gentilhomme!</i> — konungen stannade en sekund, lade sin hand hårdt på grefve Scheffers axel och utbrast häftigt: — Hvad skall det heta, herr grefve! Detta angrepp mot vår nationalära skola engelsmännen dyrt få ångra! Jag vill ånyo sätta mig i förbindelse med ryska kejsarinnan, hon skall, trots chevalier Harri's intriger, öfvergå på vår sida. Den flotta, som i Cronstadt snart är färdig att utlöpa, för att agera gemensamt med den engelska, skall icke gå ut... jag vill öppna
Cathrinas ögon, hon skall öfvergå till de neutralas sida, hon skall inse, att hennes intressen äro våra.

— Ja, ers majestät, om blott Ryssland kan förmås...

— Det skall, min bästa grefve, det skall! England skall se, att vårt lands fregatter icke skola blifva ensamma, utan verkligen »låta konvojera sig» på ett sätt, som anstår vårt anseende och som hos denna skrytande nation skall injaga en skräck, en välförtjent näpst för dess stora ord.

Gustaf smålog och hans ögon glänste, då han fortfor:

— Också Frankrike skall blifva vår bundsförvandt. Ja, min bäste grefve Scheffer, detta land är jag säker att vinna på vår sida. Det har alltid varit vänskapligt stämdt emot oss. Med nöje ser man der vid hofvet svenska adelsmän, och hvad mig vidkommer, sänder jag gerna dit de förmågor, af hvilka jag i en framtid tänker draga nytta. Man vinner der på några månader en politess och en verldsmannatakt, som man här knappast lär sig under lika många år. Ja, jag erkänner, att jag med
verklig glädje tillstyrkte grefve Axel Fersen att resa dit. Han är en ung man med nobelt sätt, som lätt skall intaga. Ju flera svenskar, som bli omtyckta i Paris, ju flera anhängare; desto säkrare kan jag genomdrifva mina önskningar och vinna det mål, jag har i sigte till fromma för mitt land.

*
</chapter>
<chapter name="Andra kapitlet">

<h2><small>ANDRA KAPITLET.</small></h2>

— Grefve Cagliostro skall om en halftimma mottaga herrarne.

Med dessa ord slog en kammartjenare upp dubbeldörrarne till en salong, i hvilken tvenne unga män inträdde. Ljusskenet från kronan och kandelabrarna bröt sig mot silfverbroderierna på deras sammetsrockar; och de blickade på hvarandra med något sammandragna ögonbryn.

— Man leker natt här i Paris, tror jag — sade den ene skämtande — full natt vid den klaraste majdager. Men natt och dunkel äro en mystikers lifselement... Jag fogar mig efter omständigheterna...

— Han är obestridligen en sällsam man; jag har velat öfvertyga dig härom...

— Och jag har följt dig, för att i min tur öfvertyga dig om ditt misstag. Må vara, att han kan intressera och att han kanske yttrar sig på ett sätt, som väcker din förvåning samt till och med fängslar dig, eller framställer ovanliga läror och åsigter. Du har sjelf dina fantasier om andeverlden...

— Om dess mystiska samband med oss är jag fullt och fast öfvertygad.

— Vår tid är de oklara spekulationernas tid; äfventyrare begagna sig af tillfället.

— Du säger mig härmed indirekt, att du anser mitt sinne särdeles passande till ett experimentalfält för...

— Jag säger, att du har en mycket liflig fantasi...
— En sak, som dock icke ingått på fantasiens område, utan en full verklighet, hvilken jag med mina egna ögon öfvertygat mig om, är, att han måste vara en stor kemist. Jag har sett honom väga och smälta guld; och sedan han deröfver ett par gånger gjutit en vätska, steg metallens vigt till det dubbla.

— Är detta ditt enda bevis på hans storhet, så säger jag, att ett par guldstycken lätt kunna smygas i degeln. Jag bugar mig för grefve Cagliostro, han måste vara en skicklig jonglör.

Den unge mannen lade en gäckande tonvigt på ordet »grefve»; hans aristokratiska känslor funno sig måhända förnärmade af att en person gaf sig en titel, hvars berättigande var underkastadt starka tvifvel.

— Men, min bäste Fersen, att guldmakeriet verkligen existerar, derpå har man ju ändå haft så många säkra bevis!

— Mon cher Staël, afbröt den andre småleende — jag vet blott, att en del misslyckade experimenter blifvit gjorda och att mången blifvit en dåre...

— Hans excellens, anmälde man, är nu färdig att taga emot.

— Det här liknar sig ju till en högtidlig audiens — sade grefve Fersen. Ett småleende lekte öfver hans fint formade läppar, under det de båda herrarne nu följde kammartjenaren genom en del upplysta rum, tills han, lyftande på tunga dörrdraperier, anmälde de besökande med all den ceremoni, hvarmed hans herre städse lät omgifva sig.

— Jag har beredt Cagliostro på, att du gerna skulle vilja veta ditt öde — sade baron Staël hviskande.
— Jag veta mitt öde? — Låta spå mig? — sade den unge ädlingen, i det han höjde sitt hufvud.

— Jag tänkte...

— Nå ja! I dag är jag med om ett godt skämt! Det är således som spåman vi nu skola få se herr Cagliostro uppträda.

Dörrdraperierna slogos tillbaka. Detta gemak med sina låga divaner och egendomligt formade skåp, sin stora spegel med matt lysande metallskifva, sina instrumenter, tuber, deglar, slipade kristallflaskor, boksamling och bord, öfverlastade af papper, fulltecknade af figurer och beräkningar tydde på en verksamhet, egnad åt studier och forskningar.

Ett skarpt ljussken nedströmmade från en krona, som i form af spelande kaskader belyste hvarje vrå
i det rum, der nu magikern mottog sina gäster. Skenet föll klart öfver grefve Cagliostros
mörkhyade ansigte<footnote>Joseph Balsamos, eller den så kallade grefve Cagliostros, lefvernesbeskrifning. Enligt akterna i den i Rom år 1790 emot honom hållna ransakning, tryckt 1790:<br> »Joseph Balsamo, född d. 8 Juni 1743 i Palermo, liten till växten, brun till färgen, fet och skelögd, talande en ful Siciliansk dialekt...»</footnote>. Vändande sig till de båda inträdande herrarne, sade han:

— Ah, grefve Fersen, jag ser, ni grubblar öfver min börd och hvem jag egentligen är... Om jag sade, att jag är lika så god adelsman som ni, att jag räknar mina anor sedan Noachs tid...

— Jag tror nog, att ni kan räkna, min grefve, och ni måste besitta den konsten i hög grad, när ni har reda på, att edra anor sträcka sig...

— Icke så svår konst, som ni tror! Jag är just ingen dufunge i ålder och minnes ganska väl de förfärliga spår, som syndafloden lemnade... slitna
band, gränslösa qval, mensklighetens jämmer och nära upplösning äro mina barndomsminnen...

Grefve Cagliostro rätade upp sin lilla figur, hans ansigte hade ett dystert nästan olycksbådande uttryck.

— Jag vet inte, huru jag kom in på detta ämne, det var edra innersta tankar, ert tvifvel som förde mig dit. Det förflutna må höljas af sitt mörker, seklernas minnen gömmas i grafvar! Jag är icke den, som vill förtälja de gamles sagor för ett klentroget folk.

Cagliostros stämma hade en sträf, dämpad klang. Förande handen öfver sin panna, likasom ville han jaga bort någon obehaglig syn, tillade han:

— Fordna hågkomster medföra just icke alltid de angenämaste tankar; så länge menskligheten finnes, är det strid och kamp. Hvem vet, hvad vi sjelfva få upplefva? Om vi ej få se länder sköljda af en syndaflod af blod? En härjande orkan af vilda passioner skola lössläppas... jag hör redan åskan, huru den mullrar på afstånd...

Med ett forskande och dröjande uttryck hvilade grefve Fersens blickar på mystikern, under det baron Staël utvecklade för denne det tilltagande intresse, han kände vid hvart förnyadt besök, ett erkännande, hvilket mystikern mottog med ett temligen kallt småleende.

— Ni är särdeles artig — sade han — ett väckt intresse blir alltid besvaradt. Jag hör icke till dem, som vilja truga sina påståenden på någon. Det timar händelser här i verlden, som föga betyda i de kortsyntes ögon, mycket i de seendes. Om menniskor aktade härpå och ville förstå lägga dessa händelser tillsammans, så kunde de förstå det
kommande; de skulle läsa i framtiden som i en öppen bok. Vi skulle kunna styra våra öden eller åtminstone undvika de stötestenar, som resa sig på vår väg. Ni småler, grefve Fersen! Er väg blir icke utan stenkastning. Ni skall en gång minnas mina ord...

Om jag fått gåfvan att lyfta på framtidens slöja, så är det för att gifva menniskorna en vink om de svårigheter, som kunna möta och hvilka genom klokhet kunna undvikas. Jag förutsäger icke, för att det eller det skall ske; jag förutsäger, för att hindra dess fullbordan; men bland tusende har jag blott märkt få, hvilkas ögon öppnats så, att de fullt förstått, och derföre ropar man om mina spådomars sanning.

— Han gör sig ett litet bakhåll, ifall han misslyckas — tänkte grefve Fersen, som med ett gäckande ögonkast sökte väcka sin väns uppmärksamhet på detta förhållande. — Jag tror Staël är förtrollad, han betraktar den här gynnaren med en blick, som såge han en af de gamles profeter, med hvilka han väl snart berättar oss att han plägat ett intimt umgänge. — Den unge svenske ädlingen höjde sitt hufvud och hans röst klingade glädtig, då han sade :

— Ni lyckas eller ni lyckas icke. Ett af de två således, monsieur Cagliostro. Men när ni icke lyckats, då har ni i synnerhet lyckats, ty ni har vunnit ert syfte, och man förstår att undvika, hvad man i det kommande kan anse som obehagligt.

— Just så, herr grefve — svarade Cagliostro och, utan att låta störa sig af detta lilla utfall, tillade han lugnt: Känner ni till katoptromanti?<footnote>Ett sätt att spå genom att se i en spegel.</footnote>
— Jag brinner af nyfikenhet!

— Nåväl, betrakta er då i denna spegel...!

Magikern sträckte ut sin hand och, sedan han gjutit några vätskor på ett silfverfat, höll han detsamma framför spegelns metallskifva. Några hvita hvirflande moln stego uppåt, de ringlade sig ett ögonblick, vidgade ut sig och antogo utseende af fantomer, som med raseri tycktes vilja kasta sig öfver hvarandra. Nej, de hotade nu honom sjelf, tydlig och skarp framträdde hans egen bild. I samma sekund försvann gestalten och spegelytan hade återigen sin matta glans.

— Nå, och nu gåtans tydning?

— Jag har ingenting sett — sade magikern, som nu vände sig ifrån honom. — Ni skall sjelf kanske en dag kunna tyda denna syn.

— Detta torde dock falla sig något svårt... det oklara hör icke till min svaga sida — svarade grefve Fersen, som med en artig böjning på hufvudet dolde sin benägenhet att småle åt den högtidlighet, hvarmed herr Cagliostro behandlade detta lilla experiment.

— Sannerligen jag hör till de blinda och förstockade! Min bäste grefve, mottag mina förbindligaste tacksägelser! Ja, om jag skall vara fullt uppriktig, så inser jag icke, hvad jag bör undvika, eller hvaruti faran består.

— Det är icke något ovanligt — svarade mystikern kort och sträft. — Låt oss icke vidare tala härom. I dag kan jag ej uppehålla er längre, mine herrar — fortfor han, i sitt sätt nedläggande den mest förbindliga artighet. — Uppriktigt sagdt, jag väntar ett besök och... ja, här hör ni sjelfva!

Den svaga tonen af en ringklocka lät nu höra
sig, och sedan Cagliostro följt sina gäster till dörren, befunno sig de båda herrarne snart åter i mottagningsrummet. I samma ögonblick slogos salongsdörrarna upp, och tvenne qvinnor inträdde. Tätt beslöjade och i en enkel drägt, var dock deras hållning af det slag, att de unga männen vördnadsfullt stannade, under det de båda damerna med rörelser af gazellens behag skyndade förbi.

— Ja, må du ha rätt och grefve Cagliostro vara hvem och hurudan som helst, det är dock icke utan intresse att dröja i hans mottagningsrum — sade baron Staël. — Jag har här sett damer från den högsta societet och —

— och qvinnor ega alltid förmåga att fängsla vår inbillning och vårt hjerta. En damernas riddare... <i>honny soit qui mal y pense!</i> Men min hatt?... Jag bar den nyss under armen... och, under spådomen... jag har glömt den inne i herr Cagliostros rum. Vänta, jag kommer straxt!

Grefve Fersen hade åter hastigt närmat sig mystikerns arbetsrum. I det ögonblick han sträckte ut handen för att lyfta dörrens draperier hörde han ett lätt rop, nästan ett skri.

Först nu kom han att tänka på det ogrannlaga i att hafva följt de båda qvinnor, som nyss gått honom förbi. Hade man sett honom? Hvad betydde detta lilla rop, som nu efterföljdes af tystnad?

»En damernas riddare»... hans hjerta slog några takter fortare än förut. Var någon fara å färde? Åh nej, säkert icke! Det var blott mystikern, som visat någon öfverraskande syn.

Småleende åt denna förmodan och åt verldens dårskap, var han just i begrepp att återvända, då hans öra träffades af följande ord:
— Ni älskar Frankrike; men er vagga har icke stått i detta land. Ni är beslöjad; jag känner er icke; men jag skall dock säga er händelser ur det förgångna, det närvarande och det tillkommande. Se hit!

— Godt! — tänkte grefve Fersen — ni talar ur en tvärsäker ton, herr Cagliostro. Det är rätt, det måste så vara, om man skall imponera. Vändande sig lätt på klacken, stod han åter i begrepp att aflägsna sig, då han ånyo förnam ett halfhögt rop.

— Damernas nerver höra till det oförklarliga — mumlade grefve Fersen, som åter hastigt hejdade sin gång, i det en mild melodisk stämma liksom bönfallande sade:

— Sluta, min herre, jag ber!

Det låg något fängslande i denna röst, som utöfvade likasom en förlamande verkan på den unge mannen.

Han hade följt baron Staël, för att öfvertyga honom, att Cagliostro endast var en äfventyrare; han hade följt sin vän, för att fördrifva en stund emellan middagen och teatertiden, och slutligen hade han följt med, för att hindra mystikern införa baron Staël i en del hemliga sällskaper, af hvilka Sicilianaren var en medlem eller en stiftare. Han hade föresatt sig att noga observera denne man, om hvilken hela Paris och hela verlden talade med så många motsägande rykten. Ett tillfälle hade fört honom in i detta kabinett och han kastade på sätt och vis en blick bakom kulisserna.

Han hade råkat ut för ett litet äfventyr och han kände sig helt glädtigt stämd. Att obemärkt aflägsna sig, att lemna sin hatt i sticket, dessa voro hans tankar, och ändå stod han orörlig qvar,
hållande andedrägten, betagen af en häftig hjertklappning.

— Ser ni skuggorna här, de?...

—-Ja, de likna gobelintapeter, de... ja, de föreställa mordet på de menlösa barnen, jag minnes... jag kan...

— Dessa bilder af blod- och mordscener mötte edra blickar redan vid Frankrikes gräns — inföll Cagliostro, hvilkens djupa stämma under samtalets gång allt mera tilltog i styrka: Midt i nöjenas hvirfvel falla edra tankar ofta härpå, och ni känner en obestämd ångest.

— Det är sannt... Huru underbart!

— Ni är gift. Minnes ni den förfärliga storm, som under er bröllopsnatt ryckte upp sekelgamla
träd?... Tänk på den vigtiga stunden i ert lif, då åskvädret skakade jordens grundvalar! Minnes ni
bland annat er första ankomst hit till Paris och den förfärliga olycka, som då kostade hundradetals
menniskors lif? Edra första fjät på denna jord följdes af skräck och död. Fasa, ångest, förödmjukelser och blodscener skola följa er... följa er till det yttersta, ända tills...

— Min herre, jag befaller er tiga!

Dessa ord yttrades af en annan qvinnoröst än den, som först hade talat.

— Vi kommo hit för att skaffa oss en glad stund, och ni... jag tror ni gör er ett nöje af att vilja skrämma oss!

— Jag trodde, ni ville hafva ett bevis på min förmåga att blicka tillbaka. Nåväl, ni kunnen icke säga, att jag misslyckats... af dessa dystra förebud förutsäger jag framtiden... den Allseende har
gifvit mig makt att tyda hans tecken; jag är den utkorade, som kan fatta verldarnes hemligheter.
Lyssnen på mig, I unga qvinnor, I skolen båda dela samma öde samt dö förbryterskors död...

Ett halfhögt, gladt och klingande skratt följde på magikerns ord, hvilka mäktiga och fulltoniga hade klingat ut till grefve Fersen och kommit honom att fattas af en rysning, den han sjelf icke kunde förklara. Han sade sig, att detta var dåraktigt och enfaldigt, och, ännu rysande, kände han sig nästan smittad att falla in i detta ungdomliga, lockande skratt.

— Vi tacka er, min herre! — det var alltjemt den sisttalande, som nu förde ordet. — Slutet af er förutsägelse betog den helt och hållet dess fasa. Er klokhet och skarpsynthet tror jag denna gång ha råkat in på villovägar. Icke sannt, min bästa väninna? Om ni kände oss, min herre, skulle ni sjelf vara böjd att skratta, skulle ni veta, huru omöjligt det är! Och det klingande skrattet följdes af ett mera uppsluppet och lockande.

— Er glädtighet förvånar mig icke — svarade Cagliostro. — Det jag sagt, förefaller er otroligt
och...

— Ni hörde, huru nyfikna vi voro att få veta vårt öde och det har derföre fallit er in att gäckas med oss. Det är verkligen löjligt. För hvem håller ni oss? Tror ni oss tillhöra slöddret?

— Hög eller låg... slöddret kommer icke att hålla sig fjerran från edra personer. Om I gåfven akt på tidens tecken, skullen I möjligtvis kunna undvika; men I ären slagna med blindhet och varseblifven icke afgrunden framför edra fötter, och I skolen nedstörta, så framt I icke...
— Icke? — det var nu den milda klara stämman, som först hade talat och som helt upprörd tillade: — Hvad är det då vi skola göra?

— När moln börja skocka sig omkring er, dessa moln, som plötsligen skola omgifva er, utan att I veten hvarifrån de hafva uppstigit eller huru de skola skingras, då... vänden er då till mig, vänden er till mig vid förkänningarna af detta oväder, och jag skall kunna säga er medlet till er räddning.

— Du är barnslig, Marie, du skälfver, huru kan du vara så dåraktig! Låt oss lemna herr Cagliostro, vi hafva redan alltför länge begagnat oss af hans tid.

Det fruntimmer, som nyss så glädtigt skrattat, bjöd armen åt sin följeslagarinna, som, i det ögonblick hon passerade förbi grefve Fersen, en sekund lyfte sin slöja, kanske för att riktigt fritt få andas ut den ångest, hon kände och hvilken hon icke gaf sig någon möda att dölja.

Det var en qvinna af en majestätisk växt och ädel skönhet. Hon bar sitt hufvud högt, på en gång fullt af värdighet och behag; hennes hy var af en bländande hvithet och hennes stora blå ögon hade ett uttryck, som skådade hon långt bort i något dystert, aflägset fjerran.

— Det är andra gången han talar med mig om stundande olyckor. Denna gång ännu mera tydligt och förfärligt, alltid detsamma i en allt rysligare form! Och nu visste han dock icke hvem jag var...

— Om han vetat det, huru annorlunda skulle han då ej... kom, låt oss skynda!

Och döljande sig i sina slöjor, kanske allt för upprörda att märka den unge svenske ädlingen,
som dragit sig tillbaka i ett af rummets aflägsnaste hörn, ilade de båda damerna bort ur hans åsyn.

— Du står här och låter mig . . .

— Jag undrar icke på, min bäste Staël, att din väntan syntes dig för lång — sade grefve Fersen — men jag har . . . ja, du skall sedan få del af mitt äfventyr. Hatten? . . . Det var sannt . . . så mycket kan jag säga dig, att Cagliostro icke roar sina besökande med att framdraga lysande och glädtiga framtidsbilder. Eller lockar han kanske just sitt folk med att säga dem förfärliga saker? . . . Det rysliga har också sin dragningskraft.

Grefve Fersen hade återvunnit sitt goda lynne, det fina småleendet låg åter öfver hans läppar och han tillade.

Cagliostro är en slug karl och, olik andra ödets förkunnare, fängslar han sina offer med olycksprofetior, tills de vända sig till honom som sin ende räddare. Låt oss oanmälda stiga in . . .

— Här är din hatt.

— Och »grefven» är borta. Nå ja, detsamma kan det vara . . . Jag har fått nog af honom för i dag.

*
</chapter>

<chapter name="Tredje kapitlet">

<h2><small>TREDJE KAPITLET.</small></h2>

I de lysande salarne i Versailles var det stor mottagning, och till detta slott, der kungadömet så ofta firat sina fester, skyndade nu Frankrikes
aristokrater jemte de främlingar, hvilka hade nog god börd och utmärkelse för att uppvakta eller blifva presenterade. Bland de senares antal var grefve Fersen. Hans högburna hufvud, hans fint formade ansigte, hans sätt fullt af elegans, kommo mången dam att bakom hviftande solfjädrar sända honom glödande ögonkast. Den unge svenske ädlingen rörde sig bland dessa furstar, markiser, marskalkar, generaler och officerare med allt det lugn, som hans anor och hans eget värde fordrade. Lifligt samtalande med svenska sändebudet, grefve Creutz, hvilade hans mörka ögon då och då på damernas grupp. Denna brokiga samling af sammet och atlas, af guldväfda spetsar, broderier, styfkjortlar och släp, af ungdom och skönhet, af smink och moucher, af vissnade ansigten och halfdolda skrynklor, af sedesamma leenden på de lättfärdigaste skönheternas läppar och uppmuntrande blickar från högärevördiga och högadliga nåder, hvilka, glömmande ålder och magerhet, gjorde sig ett nöje af att blända med de ungdomligaste toiletter; denna brokiga samling i Europas gladaste hof utbredde sig för den unge mannen i all dess stoltaste prakt, i all dess skönhet, älsklighet och dårskap.

De halfhöga samtalen upphörde plötsligt, de lysande toiletterna blefvo likasom fördunklade: drottningen vandrade vid sin gemåls sida genom salarne.

Marie Antoinette, i den högtidliga glansen af sin kungliga värdighet, slösade med tjusande leenden. Hennes ungdomliga ansigte, der ett naivt uttryck af glädtighet och godhet var blandadt med ett medvetande af maktens storhet, hade på en gång något tilldragande och vördnadsväckande. Hennes hvita underbart sköna hals blottade sig stolt ur en
sky af flor och spetsar, och den genomskinliga hvitheten af hennes hy höjdes af kindernas smink. Öfver det högt uppsatta blonda, lätt pudrade håret böjde sig en strutsfjäder, sväfvande öfver ett diadem af briljanter. Förenande sin moders, Maria Theresias, majestät med en fransysk prinsessas grace, framgick Marie Antoinette i den strålande glansen af oefterhärmlig värdighet och skönhet.

I denna stund föllo hennes blå ögon på grefve Fersen, som med en djup bugning dolde den sinnesrörelse, för hvilken han sedan några minuter varit ett rof.

Den unge mannens i en hast uppblossande kinder hade måhända icke undfallit drottningen; den beundran, som låg i hans blick, hade kanske icke undfallit qvinnan. Hon såg ännu en gång bort till honom, flyktigt, lätt halkande förbi, och nu trängde sig en enkenåd, hvilkens darrande hufvud var orneradt likt en rosengård, mellan honom och drottningen, till hvilken han med så mycken öfverraskning hade blickat upp.

Den dam, som i Cagliostros förmak ett ögonblick hade lyft sin slöja, var Marie Antoinette, drottning af Frankrike.

På grefve Fersens häftiga rodnad hade följt en djup blekhet. En plötslig ångest sammanpressade den unge mannens bröst.

Det var honom, som om en stor olycka hade sväfvat öfver den unga drottningens hufvud, som skulle murarne störta samman och krossa henne, som skulle jorden öppna sig framför hennes fötter.

Men allt stod qvar i orubblig glans, allt var stilla omkring honom och omkring henne, leenden, ljus och fröjd.

Huru kunde han så låta betaga sig af några lösa ord, dem en charlatan, en fantast djerfts uttala till Frankrikes drottning? Han smålog öfver sin uppjagade inbillning och det gyckelspel, hvartill den låtit förleda sig.

Huru kunde Cagliostro så tala till Marie Antoinette? och om han igenkänt henne, i hvad afsigt förde han då detta språk? Det blef honom dock allt klarare, att charlatanen hade vetat, att det var drottningen, som stod framför honom. Men ju säkrare han var derpå, ju mera dunkel syntes honom anledningen till de olycksbådande händelser, han förutspått. Var det för att skrämma? Var det för att sedan af denna skrämsel draga så mycken fördel som möjligt? Var det hans plan, att drottningen skulle friköpa sig från de faror, hvaraf han påstod att hon hotades? Helt säkert! Cagliostro hade ju gagt: »vänd er till mig vid förkänningarna af detta oväder, och jag skall kunna säga er medlet till er räddning.»

Grefve Fersen kände en verklig tillfredsställelse vid denna slutföljd. Ja, han hade kommit de planer på spåren, som lågo under mystikerns ord. Detta friköpande från inbillade faror skulle måhända kosta Marie Antoinette en rundlig summa. — Cagliostros förespeglingar skulle rikta hans kassa; undergöraren var en slug ockrare på den menskliga dårskapen.

Den vackre svenske ädlingen hade höjt sitt hufvud, och den underbara beklämning, för hvilken han några sekunder varit ett rof, dunstade bort likt ett moln. Hans blickar sökte ännu en gång drottningen. Det fanns emellan honom och henne en hemlighet, den hon icke anade att han kände: en
ung qvinnas begär att forska i det kommande, en skygg åtrå att veta sitt öde.

— Hvarföre?

Den fullt lycklige forskar icke, spörjer icke, utan är nöjd med den flyende stunden och fruktar ej den kommande.

Ett lif af glans och makt har sina skuggsidor. Den sköna uppburna qvinnan, hade hon stunder af oro? Marie Antoinette af Frankrike, var hon då icke fullkomligt lycklig?

— Grefve Fersen vandrade omkring i dessa höga gemak, der den kungliga prakten sedan århundraden hade hopat sig; der etiketten herrskade med blomstersmyckad jernspira, denna etikett med oinskränkt makt, för hvilken jordens krönta måste böja sig, denna etikett med dess släp af sirlighet och stolthet. Grefve Fersen blandade sig i detta lätta och lysande hvimmel, som, likt det glänsande skummet på vågorna, visade dess lockande yta; han indrogs i dess yrande ringar, han skämtade och lyssnade på skämt; men en allvarlig fråga låg jemt på djupet af hans själ: — var då Marie Antoinette icke lycklig?

Midt i denna hvirfvel af ett gladt och lekande lif intogs Axel Fersen af en obestämd känsla af något dunkelt och outredt.

— Min bäste grefve — sade till honom grefve Creutz, i det de tillsammans aflägsnade sig från denna uppvaktning — ni är i öfvermorgon bjuden till Trianon. Drottningen intresserar sig för Sverige och önskar tala med er.

Dessa ord voro blott liksom en fortsättning på det onämnbara tillstånd, hvaruti han befann sig, och om någon frågat, huru hofvet i Versailles
föreföll honom, skulle han tillstått, att han lemnat det fullkomligt utan något intryck samt att han fann hela presentationen och i synnerhet det flyktiga sammanträffandet med drottningen nästan såsom en dröm.

*
</chapter>

<chapter name="Fjerde kapitlet">

<h2><small>FJERDE KAPITLET.</small></h2>

I franska utrikes ministern grefve de Vergennes' palats herrskade denna morgon det vanliga ceremonielet. Ministern gaf audiens, och ifrån öfversta våningen af hans hotell till den nedersta såg det ut som något af en sorts galaföreställning.

De finaste herrar af den utmärktaste börd trängdes om hvarandra i mottagningsrummet, och der var ett frasande af brokad och fint linne, ett pinglande af urkedjornas berlocker och ett brokigt hvimmel af småleende, konstrikt målade ansigten med pomaderadt, friseradt och pudradt hår, hvilka böjde sig då och då emot hvarandra likt marionetter i någon gycklares teater. Det var en sorts maskerad, som här utfördes, som sedan århundraden hade utförts och deri de höga och mäktiga hade haft hufvudrollerna. Desse mäktige män, för hvilka tusenden darrade, voro i sin sjelfbelåtenhet dock blindbockar gent emot tidsförhållandena, ty de sträckte aldrig sina tankar så långt ner som till folket, för att bekymra sig om hvad detta tänkte om dem; de smålogo mot hvarandra, nöjda med dessa upptåg,
som de utförde. Det föll dem aldrig in, att i dessa lysande tillställningar någon ändring kunde ske, de kunde ej tänka annat än att deras barn, barnbarn, barnbarnsbarn och kommande generationer skulle i sin ordning deltaga i dem, allt ifrån detta ögonblick framgent i stundande tider, ända till yttersta domens dag.

Medan ministern gaf audiens, drack hans hustru fru grefvinnan sitt morgonchokolad.

Det chokolad, som serverades, hade genomgått många händer, från kocken, som kokade det, till betjenten, som bar brickan, på hvilken drycken prunkade i silfverkanna, hvilken i sin tur mottogs af den tjenare, som ordnade frukostbordet, hvilket af hofmästarinnan drogs närmare fönstret, för att slutligen af en sällskapsdam anmälas, att det var serveradt.

Grefvinnan de Vergennes i släpande hvit morgonrock, följd af en ung dam, klädd nästan på samma sätt, inträdde och tog plats vid bordet.

— Så, ni trifs då väl i Paris? Ni känner ingen hemlängtan? — sade grefvinnan och bröt af ett stycke biscuit.

— Den tror jag icke heller skall infinna sig.

— Men ett helt år, fröken Dücker?

— Jag träffar nästan dagligen landsmän. Dock, det var sannt, i dag skulle vi ju resa ut till Marly.

— Ja, ni skall få se er om... få se er om så mycket ni behagar. Vi skola göra en helt enkel toilett, vi skola riktigt njuta af landets behag.

— Det är jag med om. Fru grefvinna, ni var mycket älskvärd, som bjöd mig att helsa på er här.

— Skulle jag icke det? Med er hafva alla angenäma minnen från den tid, jag vistades i
Stockholm, likasom fått nytt lif... den första ungdomens tid... ja, den varar ännu... jag är åtminstone den sista, som vill påstå, att den är förbi.

Och grefvinnan de Vergennes visade sina hvita tänder och blickade upp på ett så förtrollande sätt, att, om kavaljerer varit i hennes närhet i stället för Charlotte Dücker, dessa ögonblickligen skulle hafva knäböjt för att med handen mot hjertat försäkra, att hon vore den eviga ungdomens gudinna.

— Nå väl, — fortfor grefvinnan — till våra toiletter! Rosenrödt och hvitt skola blifva våra färger för i dag.

— Jag skulle önska, sade fröken Dücker och lade sin smala hvita hand på grefvinnan de Vergennes' axel, — jag skulle önska, att Elise Berntsson finge åtfölja oss.

Den vackra fröken visste, att hon sade något oerhördt, att hennes önskan till och med kunde hänföras till det mindre passande; men ordet var sagdt och förestafvadt af en hjertats godhet, som dref henne att begära, det hennes sällskapsdam och fordna lekkamrat och barndomsvän skulle få vara med om ett nöje, som ju i det hela var så enkelt, att det väl icke skulle göra för mycket uppseende, om en ofrälse person räknades som deltagarinna deri.

Grefvinnan de Vergennes besinnade måhända detta, ty med den artighet, hon visade sin gäst, sade hon med alltjemt gladt leende:

— Jag ser intet hinder för, att det i vår vagn skall finnas en plats för mademoiselle Berntsson.

Fröken Dücker tryckte en flyktig kyss på fru de Vergennes' kind, och en halftimma härefter sutto de tre damerna i vagnen.
Kusken körde fort, vagnen rasslade och gnisslade och hästarne frustade.

Från Elise Berntssons klara ögon sköt nästan en halft skrämd blick, men då de båda förnäma damerna icke tycktes akta på denna vilda framfart, utan måhända ansågo den som ett privilegium för deras samhällsställning, så dolde den unga flickan sin oro med ett småleende. Man beredde ju henne ett nöje och hon borde vara tacksam.

Med en oförsynthet, den man i vår tid icke kan förstå, rullade vagnen öfver gatorna och rusade omkring hörnen, och barnen flögo skrikande intill husraderna, der förskrämda mödrar ryckte dem till sig, medan män slogo hvarandra på axeln, uppmanande hvarandra att rädda sina lemmar, under det de nyfiket blickade efter vagnen, utan att de syntes särdeles störda eller tycktes hysa någon tanke på, att det kunde ligga något oförsvarligt eller till och med oförskämdt i de åkandes beteende. Folket syntes ödmjukt, det var sedan sekler väl dresseradt; om någon bland det hade lyft af hatten, efter att hafva erhållit ett piskrapp, skulle det hvarken förvånat hans kamrater eller de stolta herrskaperna. Att lida och fördraga sådant och mer dertill hade blifvit en vana, det hade, så att säga, ingått i folkets traditioner, och om någon höjde sin röst för att säga, det lidandets tid en gång borde hafva ett slut, så lyssnade man helt skygg till sådana ord, hvilka visserligen klingade bra, men på hvilkas förverkligande ingen vågade tänka.

Detta höfviska, undergifna folk, som betalade sina skatter till staten och kyrkan, som betalade sina skatter under hvad namn man än pålade dem; detta folk, som tycktes sofva i sitt elände, såg
dagligen med nästan slöa blickar upp till dem, det kallade sina herrar, och steg tyst ur vägen för deras galopperande hästar och rasslande vagnar, hvilka i hundradetal dagligen med vild fart flögo öfver gatorna; och enär det hörde till goda tonen att köra med lösa tyglar och att hafva löddriga hästar, hvem bekymrade det väl hvad folk i allmänhet kunde hafva att invända eller anmärka häremot?

Vagnen, deri utrikesministerns fru och de tvenne svenska fruntimren åkte framåt, färdades således i sedvanlig fart. Vid en sväng omkring ett hörnhus, hvarifrån den sista förstadsgatan bar direkte ut till landsvägen, kom emellertid det tunga åkdonet ett ögonblick att helt och hållet ligga på sned och hästarnes lopp hejdades.

Fotgängarne blefvo i hast väckta ur sin dåsighet. De utstötte ett skri: »Gamla fru Mineau har blifvit öfverkörd, den gamla, döfva fru Mineau!»

En sensation hade uppstått och grannarne vid gatan Surlaine betraktade hvarandra med nästan yrvakna blickar.

Elise Berntsson stod med ett hopp på gatan. Hennes vackra ögon uttryckte den djupaste ångest. Det föreföll henne som hade hon sjelf varit orsaken till olyckan. Hon önskade, att hon aldrig hade åkt i denna vagn.

De båda i rödt och hvitt klädda damerna hade följt henne; de skulle varit bleka, om de ej varit så väl sminkade. Fru Vergennes utstötte ett lätt rop och kända sig nästan färdig att svimma, då hon såg blodet, som färgade gatan, och den gamla qvinnans liflösa ansigte.

— Min Gud! Nej, jag skall då hädanefter låta
köra i gående — sade den vackra damen med en rysning.

— Hvad hjelper det väl, att <i>en</i> af eder kör sakta! — sade en qvinna, hvilkens utmärglade kropp snarare kunde sägas vara höljd i ett skynke, än att den bar någon sorts drägt, och som nu skälfvande visade sitt insjunkna ansigte i en låg förstugudörr. — Tror frun, att det är den enda olycka, som skett här på gatan? Nej, nej, kör bara på, hvad gör det, om någon af oss krossas!

Och qvinnan gaf till ett högt, gällt skratt, vid hvars ljud fru Vergennes helt skrämd såg sig om, likasom sökande efter hjelp. Men ingen instämde i detta skratt; de omkringstående på gatan hade sjelfva upplefvat eller hört andra upplefva alla slags förföljelser, hvilka man kallade lagliga. De förnäma damerna i det förgylda åkdonet ingåfvo sedvanlig respekt och en lång karl sade urskuldande om den skrattande qvinnan:

— Marion är lika som litet förryckt.

— Hvarföre håller ni er icke ur vägen — sade en af fru Vergennes' betjenter, en respektabel person med granna snören och som likasom sin herre skulle varit ur stånd att lefva, utan att bära tvenne guldur i fickan; — jag tror ni verkligen äro litet förryckta allesammans, som icke hålla er ur vägen för våra vagnar.

— Gamla Marion gaf till ett nytt, gällt skratt och skrek:

— Ni hör naturligtvis icke till oss, ni, de förnämas tallriksslickare, äro förmer än vi andra!

Nu skrattade man högt. När det gälde en betjent, behöfde man väl icke räkna så noga.

— Se här är penningar — sade fru Vergennes
och lemnade ett par guldstycken åt en af den döfva fru Mineaus grannar — skaffa fort den hjelp, som behöfves, jag vill bekosta allt för den arma qvinnan. Här är min adress, vänd er till mig. Hon måtte väl aldrig vara död?

Allas ögon hade nu vändt sig till den, som mottog penningarne, och tjugo tjenstvilliga armar sträckte ut sig, för att bära bort fru Mineau.

I detta ögonblick hördes ett krossande ljud, vagnen, hvari de trenne damerna hade färdats, föll brakande mot gatan, under det hästarne stegrade sig. Midt i passagen hade ett nytt åkdon kommit och svängde omkring gathörnet i vildaste fart, samt stötte tillsammans med den genom olyckstillfället hejdade vagnen.

Vid denna oväntade händelse föll Elise Berntsson mot den trånga gatans små spetsiga stenar.
Vagnstaket hade träffat hennes tinning, ifrån hvilken en klar blodstråle sprutade fram.

En af de åkande hade nu sjelf blifvit sårad, och scenen fick härigenom ökad liflighet.

— Känn på hur det smakar — skrek gamla Marion och slog med en passionerad rörelse sina händer tillsammans.

— Min Gud, hvad har händt? — sade en ung man, som skyndade ur det sistkommande åkdonet.

— Jag är förbi, helt och hållet förbi — klagade fru Vergennes.

— Godt folk — ropade den unge mannen — ställ er derborta på gatan och hindra flera sammanstötningar. Den här vagnen är för ögonblicket obrukbar... mina damer, vågar jag erbjuda min? Mitt namn är Markman och jag är anstäld vid svenska beskickningen.
— Ah, ni är svensk! — Midt i allt sitt bryderi smålog fru Vergennes. — Ni har träffat landsmän, ja, icke jag, fast jag har tycke för allt svenskt. Fröken Dücker, huru skola vi nu göra?

— Åh, stackars Elise — sade fröken Dücker; som ångestfullt lutade sig öfver sin sällskapsdam. — Se, hur hon blöder! Hvad skola vi taga oss till?

— Hon måste förbindas, hon kan icke föras bort så här — sade fru Vergennes. — En fältskär, en läkare... och, man har då redan sprungit efter en sådan åt fru Mineau!

— Jag är otröstlig — sade den unge mannen, hvilkens vackra ansigte, nu helt blekt, vände sig till fru Vergennes.

— Finnes här icke något hus, i hvilket man kunde bära in henne och der hon kunde få behöflig vård?

— I mitt hus — sade en brunett fru med klara ögon och stark färg, — jag har ett rum, der jag nog kan herbergera det unga fruntimret.

— Det ha vi också, vi också! — ropades om hvartannat. Minnet af det nyss lemnade guldmyntet var liksom en nyckel, som öppnade alla dörrar.

— Vi äro tacksamma för det första anbudet, sade den unge mannen, hvilkens blickar hastigt hade farit öfver de närvarande.

Elise Berntsson, som sakta rest sig upp, hade, understödd af fröken Dücker, aflägsnat sig, företrädd af den brunetta qvinnan, hvilken gaf de omkringstående ett triumferande ögonkast.

Den unga sällskapsdamen, som med ett matt småleende ständigt försäkrade sin följeslagarinna, att den stöt hon erhållit var af ringa eller ingen betydenhet, sjönk nu halft vanmäktig ner på den
säng, som man erbjöd åt henne, och fru Vergennes och fröken Dücker betraktade hvarandra med rådlös häpnad.

Nu kom läkaren, en gammal, darrhändt herre, som sade att fru Mineau var svårt sårad, och sedan han lagt förbandet om Elise Berntssons panna, försäkrade han, att det icke var värdt, att den unga flickan fördes bort, åtminstone de första dagarna; stöten hade träffat en åder och förbandet kunde lätt rubbas.

De båda damerna betraktade med obeslutsamma blickar sina förstörda toiletter samt den främmande kavaljeren, som vördnadsfullt stannat vid dörren.

— Jag skall nog vårda henne — sade den brunetta qvinnan, som med mycket lugn i sitt beteende lagt ett örngott under den unga flickans hufvud, derunder med ett visst välbehag betraktande sina stora händer, hvilka voro smyckade med flera ringar. — Herrskapet kan tryggt lita på mig.

Det fanns för ögonblicket icke något annat råd än att trygga sig till denna försäkran; den unga flickan låg fortfarande halft vanmäktig med slutna ögonlock.

— Vi äro tacksamma för anbudet af er vagn, herr Markman — sade fröken Dücker efter en liten öfverläggning med grefvinnan de Vergennes; — men jag är verkligen i stort bryderi för detta unga fruntimmer. Hon följer mig som sällskap och det smärtar mig att lemna henne på ett obekant ställe... utan skydd, här i Paris och i dessa tider, då man dagligen hör...

— Madame, sade herr Markman, i det han artigt vände sig till värdinnan, som ur den brokiga
duk, hon bar virad om hufvudet, nu drog fram ett par stora örringar.

— Madame Chermont, till er tjenst...

— Nåväl, madame Chermont, ni har upplåtit denna kammare åt den unga damen här... har ni någon plats öfrig åt mig?

— Monsieur — den stora brunetta qvinnan visade tvenne jemna tandrader, — jag tror, att min man nog skall ha lust att på några dagar bosätta sig i köket, han har der sin skomakareverkstad. Vi äro icke obilliga mot folk. Jag förstår, ni och den sjuka flickan höra till samma sällskap; ni äro oskiljaktiga... godt, godt! Hon är måhända er fästmö eller kanske hustru?

— Icke så alldeles — svarade den unge mannen leende.

— Ah, monsieur, ni skall blifva nöjd med oss! Det är svåra och dyra tider och man får vara mån om förtjensterna; man får verkligen taga dem, hvar de nu än må komma ifrån.

Fru Chermont smålog och såg sig omkring med en blick, som gjorde hvar och en öfvertygad om, att hon icke skulle begå ett sådant misstag, att hon till sin skada skulle beräkna de fordringar, hon kunde komma att anse sig ega.

— Visserligen — fortfor hon, — visserligen äro vi, skam till sägandes, ganska välmående för att vara handtverksfolk... åh ja, Gud ske lof för hvad man har; men man får ändå vara omtänksam, om man icke på ålderdomen skall lida nöd. Man ser den dagligen för ögonen... här på denna utkant af staden bor mycket fattigt folk.

— Jag hoppas, ni nu kunnen vara lugna, mina damer; med er tillåtelse stannar jag qvar som
beskyddare? På sätt och vis skuld till olyckshändelsen, är min plats tillsvidare här.

— Det finnes omständigheter, då man verkligen tar en stor godhet i anspråk — sade fröken Dücker och räckte den unge mannen vänligt sin hand.

— Jag erkänner, att jag skulle varit utan lugn, om jag lemnat den stackars Elise ensam här.

— Jag skall sända hit vår läkare, och under hans vård tänker jag er sällskapsdam snart kan flyttas — sade fru de Vergennes; — redan om några timmar skall han vara här, och om ni vill dröja till dess, stanna vi i stor förbindelse för er artighet.

*
</chapter>

<chapter name="Femte kapitlet">

<h2><small>FEMTE KAPITLET.</small></h2>

Solen höll på att gå ner. Ett rödt sken smög sig mellan slingrande alléers trädgrupper, bredde sig öfver mandel- och akasiahäckar, spelade öfver skogsdungar och cypresser och gnistrade från Trianons glänsande fönsterrutor.

Marie Antoinette var full af älskvärdhet och täckhet, och hvarhelst än ögat vände sig i den praktfulla salen, mötte det endast glada, lifliga ansigten, hvilka voro vända mot drottningen, likasom hemtade alla från henne sitt snille och sina skämtsamma infall.

Det låg något barnsligt hänförande i drottningens sätt; en vänlig, oskuldsfull förtrolighet.
Herr Leonard, denne skicklige hårkonstnär, som på Marie Antoinettes hufvud så ofta reste en flera fot hög byggnad af hennes glänsande lockar, kringsvajade af de präktigaste strutsplymer och prydda med blomsterrankor och juvelsmycken; herr Leonard hade denna dag icke blifvit anlitad. Hennes rika, lätt pudrade hår låg i några uppvirade bubblor på hufvudet eller föll i fria vågsvall ner öfver hennes bländande axlar, hvilka höljdes af en öfver bröstet i kors lagd hvit halsduk af gas.

Drottningens högtidliga ståt var bortlagd. Hon var i denna stund endast qvinnan, som ville behaga.

Dessa sommardagar af fritt, otvunget lif, dessa dagar, fria från stel etikett, då den skarpa rangskilnaden helt och hållet var bannlyst, då hvar och en sysselsatte sig efter behag, deltog i lekar och tillställde nöjen eller försakade dem, läste, musicerade och politiserade, dessa dagar af en flyktig fröjd hade nu randats.

— Min bäste grefve Fersen — sade drottningen och vände sig till den högväxte, smärte mannen, hvilken som främling väckte ett visst uppseende och hvilken damerna sins emellan hade börjat kalla <i>den vackre Fersen,</i> — min bäste grefve Fersen, solen håller på att gå ner, det är en lämplig tid för att fiska.

— Här är ett metspö — sade konungen, hvilkens godmodiga, något om obeslutsamhet talande ansigte med ett beundrande uttryck var vändt mot hans unga gemål. — Nej, jag följer inte med, jag just längtar efter ett litet parti biljard.

— Hvar och en af er, mina herrar och damer, följe sin smak — sade drottningen lifligt, i det hennes blickar öfverflögo de unga prinsarna och
deras unga gemåler samt de förnäma damer och kavaljerer, hvilkas älskvärdhet, rang och snille gjorde dem värdiga den ynnest, konungaparet visade dem.

— Så, grefve Fersen, ni synes ha lust att göra mig sällskap; ni skall få blifva min kavaljer, — och med en halmhatt öfver sitt vackra hår begaf sig Marie Antoinette med lätta steg fram emellan doftande blomstergrupper.

Den unga drottningen syntes en stund försjunken i betraktandet af trädgården, der aftonvinden mellan grässtrån och blad börjat en susande lek, och på afstånd från henne sorlade det muntra och gycklande lif, hon nyss hade skiljt sig ifrån.

— I dag ha vi riktigt ströfvat omkring; — sade Marie Antoinette, — jag har visat er mina anläggningar och mitt mejeri, jag har visat er det bästa Trianon har att bjuda...

De vandrade nu öfver en liten brygga. Drottningen lutade sig öfver bryggans stängsel, kastade några småstenar i vattnet och höjde sig derpå upp med ett litet småleende samt tillade: — Och om ni, Grefve Fersen icke anser er ha haft allt för tråkigt, vill jag be er att rätt ofta härute blifva vår gäst.

— Ers majestäts stora nåd .. .

— Det intresserar mig att språka med er. Ser ni, herr grefve, härute kan jag få ha mina tycken: härute regerar jag, här är jag envåldsherrskarinna.

Hennes strålande ögon sväfvade med leende glans kring detta område, som uteslutande tillhörde henne och der hennes små kapriser fritt fingo utveckla sig.

— Jag känner mig i denna stund så lycklig, att jag vore frestad säga: här vill jag lefva och dö.

Drottningen tystnade. Långsamt gående utmed
insjöns strand, bröt hon af en glödande ros, hvars doft hon insöp.

I detta ers majestäts rike skulle mången vilja blifva undersåte...

— Ni skulle?...

— Om jag icke ansågs alltför dristig...

— Nåväl, ni tillhör mitt rike... se här, nu vill jag dekorera er, — och drottningen fäste den svällande rosen vid grefve Fersens guldbroderade sammetsrock.

Hon gjorde detta med en rörelse full af barnslig skalkaktighet; hon var i detta ögonblick den mest förledande af Frankrikes qvinnor, utvecklande det mest förfinade koketteri.

Plötsligen kom hon måhända ihåg, att hon äfven var drottning, ty med en hastig rörelse höjde hon sitt hufvud. Ångrade hon måhända den ynnest, hon visat, eller egnade hon kanske en flyktig tanke åt sin öfverhofmästarinna, hvilken, hållande sig på tio stegs afstånd ifrån henne, just nu var betagen af en invärtes rysning öfver drottningens obetänksamhet.

Marie Antoinettes och Axel Persens ögon möttes en sekund, öfver deras ansigten flög en flyktig rodnad.

— Ni har kommit till den mest nyckfulla af alla drottningar... Jag har ändrat beslut; tanken att fiska lockar mig icke mer. Se här, min bror Artois, vill ni vara nog artig och bära mitt metspö.

En misslynthet låg öfver Marie Antoinettes ansigte; en plötslig ångest hade sammanpressat hennes bröst.

Hennes förändrade sinnesstämning märktes
ögonblickligen och nyfikna och brännande blickar hvilade på henne.

— Eftersom vi icke skola fiska, så bort med fiskredskapen då — sade grefven af Artois med ett gladt skratt, bort med alla bördor! Och sedan vi nu fritt kunna röra våra lemmar, föreslår jag någon treflig lek här i det gröna.

— Ja visst, ja! — sade drottningen, i det hennes nedslagenhet plötsligen öfvergick till det muntraste lynne.

— Herr grefve Fersen, det tillkommer er nu att lära oss någon ny lek; vi äro utledsna på blindbock och kurra gömma. Vi skola se, om ni svenskar förstå att roa er.

— Då vet jag ej för tillfället något annat än en ringdans...

— Här på gräsmattan kommer den nog att gå bra, — sade grefven af Provence.

— Kom hit, sire, här är fråga om dans — sade Marie Antoinette, i det hon vinkade sin gemål till sig. — Ni småler, ni är då så älskvärd, att ni vill vara med.

— En dans på det daggiga gräset, — sade Ludvig XVI och såg sig med en viss betänksamhet indragen i den glada hvirfvel, hvilken anförd af grefve Fersen nu sjöng:
<poem>»Skära, skära hafre! Hvem skall hafren binda?
Det skall aldra kärasten! Hvar skall jag honom finna?
Jag såg en i går afse, i det klara månesken,
När hvar tar sin, så tar jag min, så får den sista ingen!»<footnote>Se minnen ur Sveriges Nyare Historia, samlade af B. von Schinkel, första delen, sid. 277. »Man roade sig med allehanda lekar, såsom t. ex. den gamla svenska leken »när hvar tar sin, så tar jag min, så får den sista ingen,» i hvilken lek, som mycket behagade Ludvig XVI och Marie Antoinette, Fersen alltid utmärkte sig.»</footnote></poem>

Man flög om hvarandra, man skämtade och skrattade; Marie Antoinette var i den muntraste och uppsluppnaste sinnesstämning.

— Ni narrar oss att bli barn på nytt — sade konungen, som i sina armar lyckats fånga sin gemål.

Den nya leken hade gjort furore.

— När ni nästa gång kommer hit, sade Marie Antoinette, i det hon vid sin gemåls arm röd och varm passerade förbi grefve Persen, skall ni tala med mig om Sverige och svenska förhållanden. Ni har roat oss och vunnit allas bevågenhet.

Och nu företrädda af hofvets funktionärer samt efterföljda af prinsessorna och sviten, vandrade de kungliga makarne till matsalen, der tvenne bord stodo dukade och der den nyss åsidosatta rangordningen med all sin obevekliga stränghet åter gjorde sig gällande.

*
</chapter>

<chapter name="Sjette kapitlet">

<h2><small>SJETTE KAPITLET.</small></h2>

Fru de Vergennes' läkare hade anländt till förstaden S:t Antoine, der han gjort ett besök i fru Chermonts lilla hus och förklarat, att, till följd af blodförlusten och det svåra slag, Elise Berntsson erhållit vid tinningen, det vore bäst, om den unga flickan ännu ett par dagar fortfore att begagna den erbjudna gästfriheten.

Sedan detta råd blifvit meddeladt, hade ett par dagar förgått; nu var febern försvunnen, men
mattigheten hade fortfarande qvarhållit henne vid sängen.

Att hon egde en beskyddare, som vakade öfver hennes säkerhet, gaf henne det lugn, hon måhända eljest icke skulle hafva egt. Huru denne beskyddare egentligen såg ut, var henne obekant; ty smärtan och blodförlusten hade kommit henne att under den första timma, hon tillbragte der i huset, icke klart uppfatta hvad som tilldrog sig omkring henne.

En gång hade hon hastigt sett skymta förbi sitt fönster figuren af en smärt, ung man och hon hade smålett åt det äfventyr, hvari hon blifvit invecklad med en obekant, om hvilken hon blott kände namnet och visste, att han var hennes landsman.

Den skymt, Elise Berntsson uppfångat af sin beskyddare, låg måhända till grund för hennes begär att göra toilett, under det hon sade till fru Chermont:

— Jag måste söka till att bli så kry som möjligt; det är grufligt obehagligt att på detta sätt uppehålla herr Markman... Jag är verkligen i den största förlägenhet öfver den artighet han visar.

— Ah, den unge herrn ströfvar omkring och vet nog att förkorta tiden... Han är språksam och glad och håller sig icke för god att tala med någon.

Fru Chermont var fullkomligt artig i sitt sätt; men sedan Elise upplyst henne om, att hon blott vore sällskapsdam hos en af de förnäma damer, hvilkas vagn blifvit krossad, hade en viss jemlikhet inträdt mellan dem, och fru Chermont fann obehöfligt att göra en djup nigning för hvarje gång hon blef tilltalad.

— Mademoiselle, er fästman... nå så, förlåt, det var sannt!... jag menar monsieur, är mycket
omtyckt af alla här på gatan. Timvis sitter han inne hos gamla döfva fru Mineau, hvilkens fot blef krossad... hjulet gick tvärt öfver hennes fem tår... jag tror knappt hon har några mera... och gamla sinnesrubbade Marion har sagt, att, om alla herremän voro sådana som han, skulle icke eländet här vara så stort.

— Och är det då så stort?

Fru Chermont spärrade upp sina stora, mörka ögon, på samma gång hon knep ihop sina läppar. Hon fann det måhända förenligt med klokheten att iakttaga tystnad i detta ämne.

Elise trodde, att hon möjligtvis icke hört hennes fråga och upprepade den.

— Hvad hjelper det att tala härom? Det blir ändå som det är. Ni ville ju göra toilett, mademoiselle... se, här har man sändt er kläder... Den här körsbärsfärgade roben skall passa till ert mörka hår...

— Jag får nog ett vackert mörkrödt ärr vid tinningen också.

— Deröfver kan ni bära en lock...

Elise skrattade.

— Jag behöfver nog två eller till och med tre.

— Icke är såret så stort som förbandet... det skall ni behålla på så länge som möjligt... ju bättre ni kan utestänga luften...

— Jag får hela sommaren låtsa som om jag vore på väg att leka blindbock. Men jag orkar ju knappast röra mig!... Kanske ni vill vara så god och fästa upp mitt hår?

Då dess finkrusiga vågor föllo ner öfver pannan, var det en frisur, som klädde hennes rundade ansigte. Fru Chermont hade gjort sitt bästa, för
att göra henne intagande, och medvetandet om hennes täcka utseende kom henne att helt glädtigt uttala en önskan att få sammanträffa med monsieur.

Fru Chermont öppnade fönstret och såg ut:

— Jag visste, att han icke var inne, — sade hon; — han står här snedt öfver och pratar med Marion... jag skall vinka åt honom.

Denna hennes rörelse märkte han icke. Han hade lutat sig ner mot den magra och skälfvande varelsen, hvilkens plats tycktes vara portgången eller förstugans trappor, och der satt hon nu hopkrupen, sakta vaggande fram och tillbaka.

— Jag har sett, att ni är god, — sade hon; — ni har en gång sprungit efter vatten, då jag höll på att försmäkta af törst och inte orkade röra mig ifrån stället... och ni slog vin deri... Jag ser på edra ögon och på er mun, att ni är god, och ändå är ni en förnäm herre och bär fina kläder. Jag vill säga er en sak; när ni en gång kommer till makt, så tala godt för oss, för det arma betryckta folket.

Hon nickade mot honom på ett nästan själlöst sätt; men hennes glanslösa ögon fingo plötsligen lif och eld och, pekande på sin skrynkliga panna, fortfor hon:

— De säga, att der inte allt är rätt som det skall vara; men det är dock så, fastän motsatsen icke skulle vara underligt... Jag hade en dotter... rikt hår och glänsande ögon hade Nanette; hon var blott femton år. En qväll, just då hon stod vid brunnen för att hemta upp vatten, hörde jag rop och skrik och jag kom ut i det ögonblick, då en grann vagn rullade bort med henne.

Monsieur, om jag då hade fått dö!

Men jag fick lefva för att se min dotter återvända... återvända för att omkomma här i elände.

Vi fordrade rättvisa; man trampade oss under fötterna, och den förnäma monseigneuren sade, att han ej kunde hjelpa, om vackra flickor hade lust att komma på hans små soupéer.

Marion tystnade, hon slog i vild lidelse sina aftärda händer för sitt ansigte, en djup, ihålig snyftning höjde hennes bröst; men tårar stego icke upp i de brännande ögonen, — tårekällorna voro förtorkade af hatets bitterhet.

— Det kommer en vedergällningens dag, monsieur, den måste komma... århundradens orättvisor skola bli hämnade!

Marion hade rest sig upp. Hennes vacklande kropp hade fått styrka och hon mätte den unge mannen med lågande blickar.

— Hvad lyssnar ni på, monsieur? Tror ni, att jag skall prata något, som ni kan få att sqvallra om? Åh, jag tror er icke! Ni må ha milda ögon och leende läppar... jag tror er icke! Marion vet att tiga, till dess stunden är inne... och hon skall ha fröjden att lefva denna räkenskapens stund!

Med en stolt åtbörd, med ett olyckans majestät i sina rörelser, vände den gamla qvinnan sig bort från honom.

Gripen af en ångestfull beklämning riktade han sina blickar fram åt denna gata, denna förstadens sista gata, hvilken förde fram till landsvägen.

Det var en lång sträcka af små, eländiga hus med fattiga invånare. Många af dessa armodets barn sutto framför sina husdörrar. De skuro sönder lökar eller sköljde sallad och rotfrukter och
förtärde omedelbarligen, tysta och betryckta, denna tarfliga qvällsvard.

Hans blickar sväfvade hän öfver dessa menniskor och han såg utmärglade ansigten och gestalter, präglade af nöd och sorg.

— Liksom Marion, kunde måhända hvar och en af dem berätta sin egen sorgliga historia. Det var ett lidande genom generationer, en hjertslitande saga om förtrampade menskliga rättigheter. När skulle detta lidande ha nått sin höjdpunkt? Och hvad skulle då hända?... Måtte ett närmande mellan de mäktige och betryckte komma, innan det ännu bundna hatet i dessa arma menniskors bröst brister löst!

Så formade sig hans tysta tankar.

Det var honom, som om luften vore uppfylld af suckan, dessa de förskjutnas, de brännmärktas, de hopplösas suckan, hvilka, stående utom samhällets privilegierade råmärken, ej egde några rättigheter, endast skyldigheter.

Den unge mannen gick långsamt vidare, hans blickar voto sänkta. De trasiga, arbetströtta grupperna utanför husraderna betraktade han icke längre; men en brinnande önskan om en jemkning i förhållandena steg upp i hans själ, och han frågade sig sjelf, om icke folkets utvidgade rättigheter och jemlikhet i det borgerliga samhället skulle vara ett värdigt mål att lefva och sträfva för.

Hans ansigte blef allt allvarligare. Han hade under dessa dagars kringströfvande fått en inblick i förhållanden, om hvilka han ej förut haft kunskap, men hvilka nu likasom tyngde hans unga axlar mot jorden.

Plötsligt höjde han hufvudet. Hans blonda hår föll tillbaka och hans ögon strålade. En önskan
att kunna dela lika, en önskan att predika Guds ord om <i>att alla äro bröder</i> steg upp i hans själ. Ja, han ville blifva en folkets man, de okunnigas och hjelplösas man, och han svor hat mot allt förtryck. Framtiden skulle blifva som öfvergjuten af ljus; alla nationer skulle blifva förbrödrade; ingen blodsutgjutelse mera, inga krig, arbete för alla, lika rätt för alla, fred för alla! Ja, först en jemkning af alla orättvisa förhållanden och sedan — mensklighetens fullkomnande.

Han gick fort, hans sinne hade likasom fått vingar. Plötsligen kände han sig fasthållen i rocken, det var fru Chermont, som röd och andtruten stod framför honom.

— Man får då riktigt springa lifvet ur sig... ursäkta, monsieur, det unga fruntimret vill tala med er.

Fredrik Markman, från fantasiens himmel sålunda ryckt till jorden, följde fru Chermont. Från en mensklighetens välgörare förvandlades han åter plötsligt till artig kavaljer.

— Den unga damen är ännu helt matt; hon hade nyss ett anfall af svindel; jag tror icke det är värdt, hon beger sig hem i qväll.

Fru Chermont smålog. Hon hade gifvit en vink, för att befrämja sitt syfte att så länge som möjligt låta det unga paret njuta af sin gästfrihet, och i sitt sinne gjorde hon som hastigast en öfverräkning af hvad den förlängda tiden kunde inbringa henne.

— Jag har en liten trädgård, och det vore kanske icke ur vägen, om mademoiselle först der ett par dagar vande sig vid luften.

— Luften? upprepade herr Markman.

— Ja, vi ha nog sommarvarmt och skönt; men försigtighet... nå, herrskapet gör naturligtvis som det faller sig lämpligast, jag vill visst icke vara enträgen. Vi få naturligtvis alltid inskränka oss, och det är icke för egen fördel jag talar. Jag säger endast ständigt till mig sjelf, att den ena menniskan får tjena den andra, — och fru Chermonts ansigte riktigt sken, då hon nu öppnade den låga kammardörren.

Elise Berntsson stod der omfluten af solstrålar. Hon vände sig mot den unge mannen, till hvilken hon nu hjertligt räckte sin hand.

— Nu, herr Markman, kan jag få tacka er och jag skall vara er mycket förbunden, om ni vill underrätta fröken Dücker, att jag är beredd att färdas hem.

Hennes bleka ansigte hade en lätt rodnad, och hon stod der blyg och småleende framför honom.

Tanken på fru Chermonts trädgård flög genom den unge mannens hufvud, och han delade nästan sin värdinnas åsigter angående luften, under det han sade henne, att han var förtjust att träffa en landsmaninna och att hans eget språk föreföll honom som musik. Men fru Chermont skakade på hufvudet åt deras rotvälska. Hon blef dock i hast glädtigheten sjelf, då hr Markman vände sig till henne, talande om trädgården och det förståndiga i hennes råd, att patienten ännu borde iakttaga försigtighet och stillhet.

— Men, invände den unga flickan, jag försäkrar, att jag är alldeles frisk.

— Ni försäkrar det af artighet mot mig och jag kan på inga vilkor... jag vet ju, att ni nyss haft ett ganska svårt anfall af svindel...

— Har jag haft svindel? upprepade Elise Berntsson, då vet ni mera än jag . . . Men det var sannt, här har jag skrifvit ett bref till min fostermor, fru Alström, och jag skulle vara särdeles tacksam, om ni ville besörja dess afsändande till Stockholm. Jag har tillskrifvit henne om min lilla olyckshändelse, det är också skäl, att hon får del af dess lyckliga utgång och mitt fullkomliga tillfrisknande. Nå ja, efter ni så vill, kan jag ju alltid beundra fru Chermonts trädgård . . . åh, den består ju bara af sallad!

— Men derborta är en berså. Solen håller redan på att gå ner, ni måste ha tålamod tills i morgon . . . redan tidigt skall jag sända bud, att ni önskar komma hem.

De hade talat glädtigt med hvarandra, och öfver den gräsbevuxna trädgårdsgången förde han henne långsamt framåt, under det fru Chermont leende stod och såg efter dem, hvarpå hon skyndade ut och satte en flaska vin och glas framför dem.

*
</chapter>

<chapter name="Sjunde kapitlet">

<h2><small>SJUNDE KAPITLET.</small></h2>

Elise Berntsson hade redan länge sedan lemnat den beskyddare, som ödet hade sändt i hennes väg. De hade utbytt några vanliga höflighetsfraser och derpå skilts åt; men han satt ännu qvar, då och då afryckande en handfull löf, som han strödde omkring sig.
Den unga flickans ansigte och fina gestalt blandade sig i hans drömmar och gåfvo dem en viss poetisk flygt, och den sjunkande solens sista strålar passade väl till hans sinnesstämning.

Han satt med sänkt hufvud, och i samma stund han höjde det blickade honom till mötes Marions mörka ögon, som genom deras omgifvande svarta ringar syntes ännu mörkare och nästan olycksbådande.

Fredrik Markman nickade vänligt mot henne, der hon stod vid den låga inhägnaden, blickande på honom utan återvändo.

— Vill ni mig något, Marion?

— Jag vet inte, huru det är; men det är väl för ni varit så god mot mig, som jag inte kan låta bli att tänka på er... eller om det är derföre, att det finnes något i ert ansigte, som påminner om
Nanette... ja, herre, det är så. Om min späda son hade fått lefva, skulle han varit lik er... jag
är viss derpå... stackars Nanette!

— Hon har öfvervunnit sitt lidande.

Marions ögon glänste af en hastig glädjeblixt.

— Ja, ja, hon har det lugnt, det är sannt. Hon var en god flicka; men man hade ändå hjerta att peka finger åt henne...

Marions skälfvande kropp vaggade sakta fram och tillbaka; hon var som ett rö, hvilket af en vindstöt när som helst kan bräckas.

— Ni talar så vänligt om Nanette och ändå kände ni henne icke... det fröjdar mig att få tala om henne med er. Ack, ni är en främling och vet litet eller intet om lifvet här, jag skulle kunna visa er... visa er...

— Hvad?
— Marion är ingen förräderska.

Men Marion är sjuklig och svag... här är vin, drick, ni orkar ju knappast hålla er upprätt.

— Jag önskar, att den gröna torfvan höljde mig; men jag kan icke dö... jag kan det icke, förrän jag fått ropa hämnd öfver dessa usla nidingar, som äro mera rofdjur än menniskor, som dricka vårt hjertblod lugnt och med leende läppar. Jag ser i edra ögon, att ni tror mig, och det jag säger håller ni icke för dårskap.

— Nej, nej, Marion, min själ är full af ömkan! Jag har nyss föresatt mig ett mål — det stora målet, att lika lotter måtte delas ibland menskligheten. Men hvad förslår en enda menniskas sträfvan, denna måtte vara aldrig så redlig. En myras arbete. Det är allt.

— Det finnes många myror... stacken kan snart bli stor.

Marions ögon glänste. — Kom och följ mig, herre, ni skall få höra något. Ni är grannt klädd, men ert hjerta är vårt. Jag vill förtro er något, som ingen dödlig varelse vet, att jag spårat upp.

Marion nickade, hon lopp snabbt före Fredrik Markman, som svingande sig öfver den lilla trädgårdsinhägnaden följde henne, kanske af medlidande, kanske af nyfikenhet.

De hade hunnit fram till gatan.

En stor säck mjöl hade der fallit från en bagarkärra ner emot stenläggningen och mjölet rann ut i en lång hvit fåra. Missödet hade inträffat utan att körsvennen genast blef det varse, och alla menniskor i grannskapet hade afbrutit sin overksamhet, för att skynda fram, och flitiga händer öste upp mjöl i förkläden eller pytsar; andra åter rörde
omkring det med söndriga koppar eller kastade en och annan näfve på hvarandra, så att det yrde omkring som de förnämas puder.

Skallande skratt och muntert glam ljödo vida omkring; män, qvinnor och barn talade om hvarandra.

Det var ett karnavalsupptåg, hvari blandade sig körsvennens svordomar. Det fanns icke mycken råhet i leken, men mycken skämtsamhet; det låg något gladt och uppsluppet deri och man jagade hvarandra, i det man gratulerade sig att kunna baka läckra kakor.

Mjölet var borta eller förstördt och man bekymrade sig icke om hvems förlust det egentligen skulle blifva; men mjölet var borta och nöjet slutades. Männens af hunger och nöd likfärgade ansigten hade fått ett tycke af Pierrotsfysionomier och qvinnorna skrattade åt dem, långt sedan de åter slagit sig ner utmed husraderna.

Marion hade stannat och såg på detta uppträde, och det syntes nästan, som om hon hade glömt den unge mannen vid sin sida.

— Det var dumt, att icke jag också fick något mjöl, — mumlade hon.

— Här har ni penningar, — sade Fredrik Markman — ni kan köpa er sådant, om ni vill.

Marion gömde silfverslanten och såg sig med skygga blickar omkring... Det var tydligt, att hon icke ville, att någon skulle märka hennes skatt.

— Ja, nu kan jag köpa mig — sade hon — jag kan nu lefva en hel vecka, tack!

— Och härmed säger jag er godnatt, Marion, godnatt och tack också! Jag lemnar den här gatan
i morgon; icke staden. Kanske tittar jag till er någongång.

— Skall ni lemna? Men det var sannt. Jag ville ju låta er höra någonting, som... ja, som jag oupphörligen skulle vilja höra; men det händer icke ofta. I qväll äro de dock tillsammans, jag vet det!

Hon gick in i den låga portgången, der hon brukade vistas om dagarna, och fram öfver gården till ett aflångt mörkt skjul. Fredrik Markman tvekade några sekunder att följa henne.

— Var icke rädd, ni skall få höra något. Var bara tyst som en råtta, då hon märker en katt i sin närhet.

Marion tog hans hand och med stapplande steg förde hon honom nu till skjulets ena hörn, der en smal öppning fanns, och genom den blickade nu Fredrik Markman in i ett stort fyrkantigt rum. Det var ett slags vinstuga, bakom hvars disk satt en välfödd fru och framför disken stodo några män och drucko ur en vinrest, medan andra sutto vid små bord och spelade kort.

— Vi äro här nu alla utom Baptist... han dröjer då alltid, sade en liten svartmuskig karl.

— Det var tydligt hans åsigt, att icke något kunde uträttas, om Baptist uteblef.

Några hurrande röster läto i detsamma höra sig.

— Tyst, ären I förryckte, viljen I ha polisen hit, sade en storväxt man, som inträdt: — skriken lagom, vi behöfva inga spårhundar på oss.

— Nej, nej, det är sannt! Du har alltid rätt! Korten slängdes nu om hvarandra i en hög, och man reste sig upp.

— Det klokaste är, sade den sist inträdande,
att I sitten lugnt qvar med kortlapparna i handen. — Om man spelar kort, så har man icke något annat för sig.

Man skrattade och en och annan mumlade, att Baptist ändå alltid vore ett stort ljushufvud.

Baptist syntes oberörd af detta erkännande. Han slog sig ner vid ett bord, med ett glas vin framför sig. Hans starkt markerade ansigte hade ett dystert uttryck.

— Vi kunna på det här sättet mycket väl prata med hvarandra, sade han, i det hans blickar öfverforo sällskapet, hvilket var deladt i små kotterier, som syntes sysselsatta. — Med att öppet skrika ut våra tankar vinna vi ingenting. Vi skulle förderfva vår sak... vi skulle aldrig få rättvisa, om man anade, att vi ens tänkte på att förskaffa oss den. Vår tid är ännu mörkrets och hemlighetens; vår tid är icke kommen, då vi våga skrika ut våra tankar på gator och gränder.

— Och ni tror då, Baptist, att en sådan kan komma?

— Kanske... vi skola arbeta derpå... må det gå långsamt... må åratal gå om, blott vi vinna vårt mål.

— Ja, ja!

— Vi ha nu åtskilliga gånger varit tillsammans, sade han — vi ha talat med hvarandra om hvad som tungt ligger oss på sinnet, och ju mera jag grubblar derpå, desto hopplösare synes mig allt. Vi gå emot en långsam hungersdöd. Bagarens bröd förminskas år efter år, korf af hundkött säljes i slagtarbodarna, och den soppa, vi köpa för en sous med dess eländiga potatis och några droppar olja, kan icke stilla vår hunger. Dålig arbetsförtjenst
och dyr tid. Det vore nästan så godt, vi lärde oss gnaga våra silfverslantar; de äro lika så ätliga som den föda, man bjuder åt oss. Nog finnas de, som lefva i öfverflöd, som kläda sig i silke och sammet, och dessa frossare anse oss knappast värda en blick — vi som frysa och hungra.

Baptists ansigte hade fått en svag färgskiftning och i hans mörka ögon brann en klar flamma, då han långsamt och med ett visst eftertryck fortfor:

— Våra barn ha fått gamla ansigten och allvarliga röster, och i våra egna ansigten står i hvarje fåra <i>hungerns</i> och <i>försakelsens</i> märke inprägladt. Nöden sticker fram i hvar vrå af våra bostäder, nöden står vid vårt nattliga läger och hviskar <i>hunger</i> i våra öron, förtager vår utmattade kropp dess hvila och förstör vår sömn. Vi äro ett nödstäldt folk och vi ha i åratal vändt oss ödmjukt bettlande till de rika! Men de rika vända ryggen åt oss. De bekymra sig föga om våra lidanden. Skatterna äro uppdrifna till en höjd, att flera provinser icke kunna fullgöra dem. Bönderna i Limousin, Sevennes, Pyrenéerna och Dauphiné, hafva lemnat sin hembygd; odalmännen hafva lemnat sina fäders jord, då skördarna icke kunnat betäcka de omåttliga pålagorna. Det är de gamla hofvens slöseri, det är envåldsmaktens missgrepp, det är sedeslösheten bland dem, som kalla sig landets herrar, som bragt landet till denna punkt af undergång. Skall det nya hofvet låta rätta sig? Det är en af våra vigtigaste frågor.

— Det har sin riktighet — sade flera röster; — om kungen på något sätt kunde få reda på huru här egentligen står till, så skulle han nog söka förbättra och hjelpa...

— Vår röst tränger sig icke till konungen.
Det är sannt, att han en gång gifvit oss tillåtelse att fritt få skrifva till honom om de förhållanden, vi önska få förbättrade eller ändrade; men det kom för många sanningar till hans öron. Hans ministrar visste dock nu råd. I folkets namn öfveröste de honom med smädeskrifter och — breflådan blef indragen.

Ett otydligt mummel hördes och lät nästan som: ned med aristokraterna! Intet ord af ovilja yttrades dock mot konungen eller konungamakten. Den var ännu för folket medlet, hvarigenom räddningen skulle ske.

— Nationen behöfver en annan förvaltning, en annan författning. Landet måste räddas från en allmän bankrutt och undergång!

Det var åter Baptists klara och kraftiga stämma, som talade, och han tillade sorgset:

— Mine bröder, jag fruktar, att konungens, att Ludvig den XVI:s arm är för svag att skydda oss. Han är god, det är sannt, och han har redan gjort afvikelser från de gamla principerna samt följer de populära impulserna och önskningarna. Han är god och rättvis, jag säger det ännu en gång; men han har icke nog skarpt hufvud, för att hjelpa landet ur den förvirring, som uppstått genom hans förfäders slösaktighet och lösa seder. Han har icke nog skarpt hufvud och skall säkerligen aldrig skilja sig från dessa trångbröstade ädlingar, hvilka endast kunna lefva genom att folket hålles i förtryck och nöd.

— Ned med aristokraterna! De skola bort från konungens person! Han skall hafva nya rådgifvare och sådana, som säga honom sanningen och tala till vår fördel!

Man utstötte dessa ord i små afbrott, kort och
häftigt, med gnistrande ögon och passionerade åtbörder.

I samma ögonblick rycktes dörren upp och stängdes lika hastigt. Ett garnnystan rullade fram till den fetlagda qvinnan vid skänken, hvilken helt lugnt tog upp detta nystan samt knöt det fast vid en stickstrumpa, på hvilken hon nu böjjade att arbeta.

I ett nu förändrades scenen. De kortspelande karlarne talade bara om sina kort. Baptists mun blef så tyst och sluten, som om den aldrig öppnat sig till något tal, och männen framför disken skämtade med värdinnan. Hon var den enda, som kastade en missnöjd blick motdörren, i det hon halfhögt sade:

— Man kan då aldrig få vara i fred!

Dessa ord kunde gälla männens skämt, lika så väl som hvad som helst annat, och hon smålog gladt och obesväradt, då en lång smärt man inträdde.

Han var klädd som en chausséarbetare och han kastade sin blå mössa på disken samt nickade fryntligt.

— Här är ett gladt lag, — sade han — riktigt muntert, tror jag...

Ingen tycktes akta på hans ord, hvar och en syntes sysselsatt med att småprata, och ett par af spelarne gnabbades temligen skarpt.

— Nej, jag kan icke tvingas att spela mer! Hvad rår jag för att jag vunnit hela din kassa?

— Ännu en gifning!

— Kör då! Du har tvingat mig till fem spel; men detta blir det sista. Får jag min vinst?

— Jag knusslar inte!

Och spelarne, en efter annan, slogo korten i
bordet, pratade ännu en stund och gingo bort på ett tillfälligt och naturligt sätt.

— I ären ofta tillsammans här och hafven muntert, — sade chausséarbetaren och tömde sitt glas.

— Ännu ett, madame!

— Det är icke värdt att vara ledsen — sade värdinnan; — svåra tider; men det tjenar till intet att hänga läpp.

— Men folkets lidande! — Chausséarbetaren höjde en suck af deltagande. — I vårt lidande skulle vi allt behöfva någon lättnad! Hvasa?

— Om man bara arbetar, så går det väl.

— Jag kan icke taga det så likgiltigt!

— Ni får taga det hur ni vill, bara ni dricker mitt vin. Det enda jag grubblar på, är på de svåra tiderna och den dåliga förtjensten.

— Och vi på våra utgifter — inföll Baptist; — allt hvad vi möjligtvis kunna spara det ge vi ut här. Ja, nu har jag druckit mitt vanliga mått. Godnatt! Och han aflägsnade sig långsamt och likgiltigt.

Han var nu den siste, som gick, och, sedan dörren var stängd bakom honom, fattade chausséarbetaren i värdinnans feta haka och nöp henne eftertryckligt och på ett kurtiserande sätt.

— Det är ytterst glada och muntra karlar, som komma hit.

— Jag bryr mig just icke om dem.

— Åh, ni har nog er lilla svaghet!

— Ni är kanske den älskvärdaste.

— Det var tusan, hvad de hastigt försvunno! Jag skulle haft lust att dricka lite om med dem.

— Kom en annan gång och gör det och inte vid den tiden jag stänger.

— Stänger ni redan?

— Ja måste — sade värdinnan med en öm blick. — För hvems skull det än vara må törs jag inte bryta mot förordningen.

— Åh, ni kör mig på porten!

— Jag säger: kom igen! — sade den feta frun koketterande. — Ni skall hos mig finna gäster, icke de allra fattigaste och eländigaste, utan sådana, som ha råd att bestå sig ett och annat. Åh, ni har inte kommit in i en riktigt simpel och usel vinstuga, må ni tro.

— Ni har rätt, ni har verkligen orsak att vara smått högmodig öfver den. Nå, vi återse hvarandra, godnatt!

Ända till detta ögonblick hade Marion jemte sin följeslagare stått orörligt stilla. Den djupa känsla af missnöje, som dolde sig under en likgiltig yta, blef den unge främlingen allt mera tydlig, och han frågade sig sjelf, hvarthän väl allt detta skulle föra? Detta missnöje var som en glimmande eld under askan; man fruktade också denna eld och man spionerade efter dess tillvaro.

— Ni har nu hört — sade Marion, i det hon drog honom bort ur skjulet; — här kan jag sitta i timmar och lyssna och jag tycker, att de ord, som sägas, blifva uttalade till tröst åt mig. Ja, det skall bli en ändring, dessa förtryckare skola bort från sin makt! Han, som har skymfat Nanette, skall få sitt straff! Jag hoppas, jag tror derpå!

Den gamla qvinnans kropp skakades konvulsiviskt. Hon hade talat fort och andedrägten nästan förtogs henne och hon hviskade hest:

— Ni ser, att det finnes många myror . . . det kan blifva en stor stack!

*
</chapter>
<chapter name="Åttonde kapitlet">

<h2><small>ÅTTONDE KAPITLET.</small></h2>

Vid ett fönster två trappor upp vid Stortorget i Stockholm stod en medelålders matrona, hvilkens runda, rödlätta ansigte bar spår efter nyss utgjutna tårar. Hennes ögon irrade oroligt omkring, under det hon lyssnade på ett fruntimmer, som högt och med största svårighet stafvade igenom ett bref.

— Jag skulle önska, att jag kunde läsa sjelf — mumlade hon, i det ögonblick ett svårare ställe uppehöll föreläsarinnan, som vid denna önskan lade brefvet i sitt knä och, höjande en temligen spetsig näsa, frågade hvad hennes söta svägerska egentligen tänkte på och om hon trodde, att skrifven stil vore något, som hvem som helst kunde lära sig?

— Nå, nå, kära Lovisa, jag menade ju icke något ondt — sade den vördiga matronan undfallande, — jag vet nog, att jag aldrig skulle kunna lära mig allt det du kan; men du bör heller icke förtänka mig, att jag är bekymrad för det stackars barnet.

— Barnet? Hon är ju aderton år . . .

— Javäl, ja, aderton! Och så får jag först ett bref, deri hon säger, att det sår hon fått vid stjelpningen af vagnen är läkt och sedan får jag en skrifvelse, deri hon omtalar, att en vagn fallit öfver henne, så att hon blifvit vanmäktig, och nu är hon bland vildt främmande menniskor, inte stort bättre än vildar, tänker jag. Inte väl läkt förrän hon råkar i ny lifsfara igen! Herren förbarme sig, det går riktigt ikring i mitt stackars hufvud.

— Svägerskan fattar då allt hvad rasande är...

Lovisa satte sin hvassa näsa åter i riktning mot papperet.

— Kan då Beata inte förstå, att en händelse har låtit brefven komma fram på samma gång och att jag kom att bryta det sist skrifna först?

— Visst förstår jag — fru Alströms ögon hade åter ett irrande uttryck, — jag förstår, att min stackars Elise knappast blifvit läkt, innan hon råkat ut för ett nytt missöde. Det var grufligt, hvad vagnar måtte välta i Paris... De köra väl der alldeles som förryckta! Två vagnar på en gång; snart blir hon väl krossad!

Lovisa Alström, syster till skräddaremästaren Alström, den värda matronans man, Lovisa, som sagdt, kastade på sin svägerska en förkrossande blick, hvilken denna kanske riktigt nog tolkade med att hon fann henne alldeles otillräknelig, och smått förlägen öfver sig sjelf skakade hon nu sitt hufvud åt sin egen fattningsgåfva.

— Om jag läste för dig till domedag, skulle du ändå icke begripa...

— Troligtvis — sade fru Alström, — men nog i Herrans namn begriper jag, att flickan oupphörligt är i nöd och elände. Hvarför släppte jag ut henne? Jag vet så väl, huru det skall gå... När hon kommer hem, känna vi väl knappast igen henne. Jag säger ännu en gång, att det inte måtte vara det bästa att oupphörligen få vagnstak slungade mot sitt hufvud. Jag skulle åtminstone aldrig stå ut med det.

Lovisa höjde sina ögon mot himlen, derpå höjde hon en tacksamhetssuck öfver, att der i huset dock fanns en förståndig menniska, och hon sade rent ut,
att hon icke visste huru det skulle ha gått för hennes bror, derest hon icke sjelf hade varit.

— Jag är nu en gång sådan, att jag uppoffrar mig; det hör till min natur. Jag är en god menniska, jag har ett ömt hjerta, — och Lovisa tog med pekfingret i ögonvrån och kastade några glittrande tårar omkring sig, och på så sätt gråtande fortfor hon:

— Här har jag varit i tjugu runda år. Jag vill inte tala om allt, hvad jag försakat för svägerskans skull. Jag hade kunnat vara gift och haft ett eget bo, jag hade kunnat vara en förmögen mans hustru...

— Ack, ack, att Lovisa då inte gift sig! — Detta afbrott kom på en gång helt välvilligt och helt förvånadt från den vördiga matronans läppar.

— Jag borde verkligen ha gjort det, — sade Lovisa snäft; — det är icke alls angenämt att äta nådebröd.

— Välsignade Lovisa — sade matronan med en godmodig ömsinthet — inte vill någon här göra dig det bittert.

— Hvad står på? Hvad skall det betyda, att ni ännu inte äro i ordning?

En rullande basröst uttalade dessa ord och en liten blek och spenslig mansperson stod midt på
golfvet.

— Åh, herre Gud, min gubbe! Måhända injagade den lilla skräddaremästaren sin hustru tillbörlig respekt, ty med en häpen förskräckthet drog hon sin mössa från det ena örat till det andra.

— Jag har glömt allting, för att det riktigt som haglar vagnstak i Paris; de falla öfver fredliga menniskor och krossa benknotor och slå folket vid
tinningen, och Elise, det välsignade barnet, har skrifvit, att hon nu är alldeles ihjälslagen... 

— Och ger på detta sätt sin död tillkänna! Skräddarmästar Alström utstötte ett skratt, som nästan hade något af åskans skräll och som utöfvade en så förbryllande verkan på hans hustru, att hon smög sig bort i en vrå, der hon oupphörligen blinkande betraktade honom.

— Jag undrar inte alls på, att du blir förtretad på Beatas prat, som, lindrigast sagdt, ofta är utan sammanhang. Hela händelsen är den, att Elise af ett vagnstak fått i hufvudet ett slag, från hvilket hon dock nu är alldeles återstäld.

— Vagnstak, vagnstak! — ropade den lille skräddaren, som kröp ihop och derpå gjorde ett grodlikt skutt; — skall jag då inte få höra något annat! Vet ni då inte, att konungen börjar att spisa precist en qvarts timma härefter!

— Jag skulle gerna låta bli att gå — mumlade hans hustru, som dock lydaktigt och skyndsamt ordnade sin hufva samt knöt en brokig duk öfver sin storblommiga kofta.

— Om jag skulle blifva borta, undrar jag just hvad Gustaf egentligen skulle tro! sade den lille skräddarmästaren, som med händerna på ryggen långsamt vandrade fram och tillbaka. — Ännu har icke en offentlig spisning försiggått, der jag ej uppvaktat. Jag ser tydligen, huru Gustafs öga, med ett blixtrande och nådigt uttryck, dröjer vid mig. Han ser precist ut, som han ville säga: jag är nöjd med dig, gamle Alström, du är just af rätta sorten; sådana som du äro skapade att stödja min tron...
Skräddarmästarens bleka, magra ansigte hade fått ett skinande uttryck:

— Jag vet huru allting skall sluta — tillade han beslutsamt, — jag vet det, som hade sjelfva mamsell Arvidson spått mig det: jag är en förmögen och ansedd borgare, jag blir en gång i tiden utnämnd till kunglig hofskräddare. Detta är min ärelystnad!

Han blickade med ett triumferande uttryck bort till de båda qvinnorna, som med en viss häpenhet kände i sina knän en benägenhet att göra en ödmjuk nigning.

— Mitt lif, mitt blod för kungen, han har icke en trognare tjenare än jag, icke en pålitligare bundsförvandt.

Det var med entusiasm, som den lille skräddaren afgaf denna förklaring, och i öfvermåttet af sitt känslosvall slog han med sin smala hand mot sitt smala bröst. Derpå nickade han nådigt mot de båda qvinnorna, hvilka han sköt framför sig ut genom dörren. Och nu begåfvo de sig skyndsamt till kungliga slottet.

I de rymliga gallerierna var en brokig samling af folk, som underdånigt trängdes för att få skåda en skymt af den kungliga glansen, hvilken hade den mest förbländande verkan. De skådelystna fingo det nöjet att blicka upp till den »Herrans smorde», som här i nåder lät beskåda, huru han med den utsöktaste elegans förde sin knif och gaffel.

Många stadsbor och främlingar njöto af denna syn, och skräddarmästare Alström sköt med en åls ledighet genom hopen och var nu så nära denna ståt, som ceremonielet rimligtvis kunde tillåta.

Hans ögon hängde vid de kungliga personerna,
hvilka sutto vid långsidan af bordet, och på den motsvarande stod hofjunkaren och skar samt lade före. Hofuppvaktningen stod i en halfrundel på något afstånd under vördnadsfull tystnad. Konungen nickade än åt en, än åt en annan, och vinkade stundom en eller annan till sig. Denne blef under samtalet stående, i bugande ställning, bakom konungens stol, och drog sig sedermera tillbaka i den öfriga kretsen; en ny framvinkades, o. s. v.

Om under denna konungens ovanliga böjelse för etikett och ceremonier låg någon fin beräkning, om hans afsigt var att småningom allt mera fästa sina undersåtare vid konungadömet, för att under intrycket af dess yttre glans upplifva det i deras hjertan, så lyckades han härmed åtminstone i detta ögonblick; ty denna allmänhet, af hvilken Gustaf nu i nåder lät sig begapas, vågade knappast med en andhemtning störa denna högtidsstund, full af kunglig prakt och kanske icke fri från mensklig dårskap.

Hvad skräddarmästar Alström beträffar, så visste han på heder, hvilka anrättningar det behagat hans majestät att förse sig med, han släppte icke Gustafs fina och intelligenta ansigte ens för en sekund ur sigte; han skulle velat höra de ord, konungen på sitt halft skämtsamma, halft allvarliga vis då och då uttalade. De entusiastiska känslor, som för några minuter sedan fingo sitt utbrott i hemmet, samlade sig ånyo i hans bröst och hotade det med en qväfningsattack; derpå tryckte han hatten djupt ned i pannan; hans beslut var oryggeligen fattadt: han skulle komma tronen nära — tiden var inne för honom att börja intrigerna för detta mål.

*
</chapter>
<chapter name="Nionde kapitlet">

<h2><small>NIONDE KAPITLET.</small></h2>

Det var en klar sommarmorgon. Blommor, blad och grässtrån tyngdes af daggdroppar och genom slottet Trianons halföppnade jalusier inströmmade morgonluften. Fåglar sjöngo, bin och insekter surrade och från parkens skuggrika gångar, jagade af solstrålar, hvirflade hvita, lätta dimmor och insjöns vattenspegel glittrade af silfverringar.

Arm i arm med prinsessan Lamballe vandrade drottning Marie Antoinette genom trädgårdsanläggningen, och hennes ögon halkade öfver dessa klippor, grottor, vattenfall och blomstergrupper, hvilka i vexlande mångfald utbredde sig omkring henne.

— Jag har icke kunnat sofva i natt, och vi äro temligen tidigt ute — sade drottningen; — den här morgonen egnar sig för svärmerier, Louise.

— Och ett lyckligt svärmeri, ers majestät?

— Ja visst! — Drottningen rodnade lätt och hon böjde sig ner för att bryta några blommor, — allt svärmeri är ljuft.

Efter en liten dröjande paus fortfor hon:

— Låt oss sätta oss här och språka en stund riktigt förtroligt... jag vet mig knappast ha upplefvat en angenämare sommar än denna. Vi fladdra omkring härute som fjärilar... Friheten, friheten, Louise, är allt bra skön! I friheten är lifvet. Tvång ger död. Slå din arm om mig... så ja, min bästa väninna... jag behöfver kärlek... du håller ju riktigt utaf mig?
— Åh, ers majestät, af hela...

— Så, majestät... äro vi nu der?

— Af hela mitt hjerta, Antoinette!

Drottningen skrattade som ett ystert barn.

— Det här tycker jag om, så skall det vara. Låt oss känna oss som två pensionärer, hvilka nyss sluppit från klostrets tvång. Vet du, Louise, jag kan så väl sätta mig in i hvad en rätt och slätt simpel bondqvinna måste känna... hon kan göra hvad hon vill, hon kan fritt egna sig åt sina tycken, hon låter hvarken den ena eller den andra fördomen styra sig...

Prinsessan Lamballe betraktade med ett småleende Marie Antoinette. — Ers majestät, var säker, att hon också har sina bekymmer.

— Men detta förskräckliga tvång, der man observerar hvarje min, hvart ord, hvar åtbörd och der man dömer strängt... detta känner hon icke! Ja, Louise, en och annan anmärkning har till och med trängt fram till mig. Och hvad vill jag då? Jag vill helt enkelt vara lycklig och se andra nöjda och glada omkring mig.

— Min egen Antoinette!

— Ja säg, Louise, skall Frankrikes drottning vara den enda qvinna i landet, som måste gömma sin glädtighet inom sig?

— Det hörs, att ni icke sofvit godt i natt...

Då Marie Antoinette uttalat de sista orden, höjde sig hennes hufvud och hennes ögon lågade; men hon återfick hastigt sitt glädtiga utseende. — Men i dag, trots alla bistra miner, vill jag vara lycklig, jag har föresatt mig det, min bästa vän.

Drottningens skalkaktigt blixtrande ögon mötte väninnans och hon tryckte henne hastigt intill sig.
— I denna vecka ha vi promenerat i vagn, till häst och till fots; vi ha anställt jagter, vi ha improviserat idyller, vi ha lekt ett helt kringresande teatersällskap och jag har sjelf uppträdt som aktris, vi ha...

— Ja, nya tillställningar och nytt skämt... Ers majestät är mycket uppfinningsrik.

— I dag skola vi helt enkelt låtsa oss vara bondfolk... det är mina små svärmerier, som föranledt mig att göra detta förslag...

— Och det har med förtjusning blifvit mottaget!

— Du skall få se huru trefligt... vi skola afmeja gräs och frukostera ute på gräsmattan... tyst, hör! ... Musiken börjar redan. En bondqvinnas frihet leker mig just i hågen... vi måste nu skynda att göra toilett! En och annan fantasidrägt skadar icke.

Och arm i arm skyndade de fram mot slottet samt försvunno snart bakom terrassens blomstergrupper.

Nere vid cypressudden samlade sig snart ett brokigt sällskap; en rad täcka, sköna bondflickor och smärta bönder blandade sig der skämtande om hvarandra.

Detta af omkring fyrtio personer bestående sällskap begaf sig nu bort till en grönskande äng och slog sig här och der ner i grupper, lyssnande på musiken och väntande på drottningen, som icke länge dröjde att infinna sig.

Ludvig XVI, iklädd en brun rock och med en skära i handen, gick henne till mötes.

Hans vänliga, godmodiga ansigte hade ett gladt uttryck och han uttalade sin förhoppning, att dagen
måtte förblifva klar och att de skulle medhinna ett godt stycke arbete.

Drottningen nickade mot honom och stod i begrepp att fatta en räfsa, då konungen hejdade henne.

— Jag föreslår att vi frukostera, innan vi börja ett mödosamt arbete.

— Arbete först och mat sedan.

— Nåväl då, detta är visst mycket förståndigt, men jag är likväl mycket hungrig — sade konungen skrattande.

— Desto bättre skall det smaka sedan! Det är moln på himlen och vi få skynda oss, innan det blir regn.

— Ingen klok bonde mejar gräs, då regnet hänger öfver honom.

— Lata varelse, — sade drottningen och höjde skämtsamt hotande sin räfsa, hvarvid konungen skyndade undan och började det tilltänkta arbetet med stor ifver.

Ludvig XVI, alltid gerna redo att efterkomma sin gemåls barnsliga och oskyldiga önskningar, lemnade henne fullkomlig frihet att inrätta sitt lif som hon fann det angenämast och bäst, utan att fråga efter, om dessa hennes små fantasier alltid öfverensstämde med etikettens fordringar, eller om den sköna qvinnans nöjen i allt voro enliga med drottningens värdighet och det afstånd, på hvilket hon borde hålla sig.

På himlen steg solen allt högre och molnen simmade allt tätare omkring den, utan att skymma bort dess strålar.

— Nej, det är ett varmt nöje det här — sade drottningen. — Stackars bondfolk, jag tror snarare, att jag får lust att beklaga än afundas dem!
En drottning tala om att afundas! Det var ett muntert infall; man skrattade rundt omkring henne.

— Någon talade om frukost nyss — återtog Marie Antoinette. — Det der var allt ett klokt ord.

— Det var jag — sade konungen — jag har allt mina ljusa infall ibland jag också.

— Sire, ni har det ständigt... men att sitta här ute i solbaddet, nej, nej! Låt oss gå in i parken, jag längtar efter skugga.

På små bord ordnade man nu en del förfriskningar, och dessa furstar, prinsessor, dessa i siden och sammet utklädda aristokrater, härmade under sprittande infall bondfolkets manér. Blott drottningen syntes då och då tankspridd och hennes ögon irrade liksom sökande omkring. Plötsligen betäckte en mörk purpurglöd hennes ansigte och ett småleende halföppnade hennes läppar.

— Hvad går åt er, min syster? — sade glädtigt grefve af Artois. — Jag har länge trott mig intressera er med att beskrifva denna nya dans, som jag önskade ni skulle införa; men ni svarar ju, som om ni icke hade hört mig...

— Det har jag visst; men en beskrifning är icke så lätt att fatta... ni får först dansa den för mig, min bror, innan jag kan gifva mitt omdöme. Grefve Fersen, ni kommer bra sent! Vi ha ett helt dagsverke bakom oss.

— Det slagna höet doftar redan skönt, ers majestät... Jag har gått öfver ängen och beundrat fliten... det gräs, som icke är afmejadt, är fullkomligt nertrampadt.

— Således ett visst klander i ert beröm? — sade drottningen och blickade glädtigt bort till
honom. — Min bäste grefve Fersen, ni är olik alla andra.

— Och faller ers majestät misshaglig...

— Ni skall också få ert straff. Jag har bestämt er att blifva min kavaljer för hela denna dag.

Grefvarne af Artois och Provence, konungens bröder, gåfvo hvarandra ett hastigt ögonkast.

Kanske märkte Marie Antoinette detta, ty hon höjde sitt hufvud och tillade hastigt: — min kavaljer med konungens tillåtelse.

— En stor nåd, ers majestät, större än jag vågat drömma.

— Ni är då ingen djerf drömmare.

— Härtill saknar jag alla anlag.

— Grefve Fersen är alltför anspråkslös — sade grefven af Provence, som alltjemt småleende lyssnat på dem.

— Jag har ingen orsak till motsatsen.

— Nej — inföll grefven af Artois, — det är derför, att det ligger för mycken snö och is i er natur.

— Ers majestät är vår sol — tillade grefven af Provence med en djup bugning — låt strålarne fritt kringsvärma grefve Fersen. Det skall bli intressant att se, om icke denna snö och is kan smältas bort.

— Med en viss spänning afvakta vi utgången. Kom ihåg, att vi observera.

Grefven af Artois ilade bort och vinkade sin bror att följa sig. Mellan Marie Antoinette och Axel Fersen hade uppstått några ögonblicks tystnad.

Med en nästan skygg rörelse höjde drottningen sitt hufvud.

— Ni är en främling här, grefve Fersen, och
sjelf känner jag äfven mig ofta som sådan... det är detta, som framkallat min sympati. Frankrikes drottning älskar sitt folk och tror sig älskad tillbaka; detta är en stor tillfredsställelse; men hon längtar också efter en mera enskild vänskap.

— Ers majestät...

— Här, midt i min familj, erfar jag ofta en känsla af ensamhet och öfvergifvenhet — fortfor Marie Antoinette, under det ett vemodsfullt leende besjälade hennes anlete och gaf det ett uttryck af outsäglig mildhet. — Min gemåls bröder, mina svägerskor, ja, med få undantag hela min slägt, betrakta mig icke med de blidaste ögon... denna afvoghet håller på att öfvergå till hat... jag känner det.

— Grefve Fersen, vi förstå ju hvarandra, — utropade hon plötsligen afbrytande sig. — Jag kan ju tala till er som till mig sjelf?

— Som till er sjelf...

— Utan fara att missförstås?

— Utan att missförstås.

— Jag tycker om ett dylikt eko — sade drottningen, under det deras blickar några sekunder
småleende funno hvarandra, och medan en lätt rodnad uppstod på drottningens kinder fortfor hon:

— Man söker undergräfva mitt goda rykte... Man söker rycka folkets kärlek undan mig, man söker isolera mig, så att jag snart utan vänner skall vara glad att lemna detta land. Men min gemåls kärlek skall skydda mig, i honom har jag ett trofast stöd.

Marie Antoinette smålog:

— Jag älskar min gemål, jag värderar honom;
men mitt hjerta trängtar efter vänner... skänk mig er vänskap, grefve Fersen!

— Ers majestäts nåd!

— Tala icke om nåd, grefve Fersen — afbröt hon med ett förtretadt uttryck, som gaf hennes täcka ansigte en ny lockelse. — Låt isen vackert smälta bort, och när vi någon gång, likasom nu, språka utan vittnen, så glöm drottningen och tänk endast på qvinnan.

— Marie Antoinette!

Drottningens ögon voro sänkta och hon fortfor:

— Den ensamma qvinnan, som längtar efter vänner, som längtar att öppet få uttala sitt hjertas tankar... att nedlägga sin soTg, sin glädje i en själ, som fattar hennes!

Marie Antoinette, som talat halfhögt, tystnade några sekunder. Derpå höjde hon sina blickar och fortsatte:

— Ni, grefve Fersen, ni står här ensam, ni har ingen, den ni önskar jag måtte favorisera, med få ord, endast det personliga intresset fäster er vid detta hof. Då jag begär edra råd, skall jag icke tänka, att något annat än er välvilja förestafvar dem. Jag skall utan misstankar kunna tro er... jag skall kunna lita på er som på mig sjelf...

— Ers majestäts ord uppfylla mig med lycka.

— Var lycklig, grefve Fersen, var så lycklig som jag önskar det!... Jag kan icke dölja mitt intresse för er... det har väckt uppmärksamhet, jag vet det... tusen nyfikna ögon granska mina handlingar... Observerad och ständigt observerad! Har jag då icke rättighet att fästa mitt tycke vid hvem det mig än lyster?

Hon sade de sista orden med en skälmsk och
sprittande liflighet; men plötsligen omtöcknades hennes panna och med lågande ögon utbrast hon:

— Man skulle gerna vilja göra mig till en automat, herr grefve, och det gifves stunder, då jag frågar mig sjelf: är då icke Frankrikes drottning en friboren qvinna? Man vill styra mig och genom mig styra konungen. Åh, jag genomskådar allt! Man har velat hålla mig i ledband; men jag har visat, att jag kunnat sönderslita dessa band, och jag har ofta fröjdats åt den häpnad, som jag derigenom väckt.

Hennes svällande läppar öppnade sig till ett småleende, stoltheten var som bortblåst ifrån hennes väsende och följdes af barnets triumferande glädje.

— Åh, grefve Fersen, det är verkligen en sällhet att få tala så här med er! Midt i sällskapshvimlet äro vi isolerade, äro vi för oss sjelfva, tillhöra vi nästan hvarandra, och på tio stegs afstånd från min svåger, grefven af Provence, gör jag er bekännelser, som skulle kunna sätta hela hofvet i uppror.

Drottningen lutade sig tillbaka mot den höga trädgårdsstolen, på hvilken hon tagit plats, och hennes blickar öfverforo de små dukade borden, kring hvilka gästerna ännu hvimlade.

— För min stol lite mera i skuggan, grefve Fersen; nej, icke så... jag vill vända ryggen åt hela sällskapet, jag vill drömma, att vi äro allena, jag vill vara lycklig!

— Jag skulle vilja gifva mitt lif för er sällhet!

— Och hvilken sällhet skulle jag ega, om ni icke vore.

En mörk flamma, såsom ett återsken af eld,
flög öfver grefve Fersens ansigte, hans ögon lågade; men våldsamt tillbakaträngande denna rörelse sade han lugnt:

— Sällheten att vara ert folks moder och välgörarinna.

— Jag skulle vilja vara det, — sade Marie Antoinette, i det hon tankspridd lekte med de skira spetsar, som omslöto hennes armar; — jag <i>skulle vilja;</i> men drottningarne här, hvilka under Ludvig XIV och Ludvig XV utmärkte sig genom stilla fromhet, hafva likasom spärrat vägen för mig. Huru jag vill vända mig, bryter jag ständigt mot mina föregångerskors sedvanor; och framför allt ha de icke blandat sig i statens affärer. När jag önskar genomdrifva något, uppstår en hel storm af ovilja. En opposition har bildat sig och skonar mig icke. Medvetandet härom har väckt hos mig begäret att söka en intim vänkrets, der jag kan vara mig sjelf, uttala mina tankar, och der man älskar mig. Detta, grefve Fersen, är den dröm, jag vill förverkliga, det värn, jag behöfver, och der konungen skall blifva mitt främsta stöd.

Hon blickade upp och fortfor lifligt:

— Huru god och ädel är icke min gemål! Före hans regering begagnades tortyr, han har afskaffat den. Vården om fattiga sjuka och fångar ålåg fordom magistraterna och presterskapet; denna religiösa angelägenhet har blifvit en statsaffär, och konungen infinner sig ofta sjelf i hospitalerna och fängelserna för att mildra den lidande mensklighetens nöd. Upptäckandet af en dygdig och behöfvande familj finner han vara en lycklig händelse... sedan Henrik IV:s tid ha armodets kojor icke blifvit besökta af krönta hufvuden.

Drottningen tystnade. Det låg ett mildt svärmeri i hennes blick, och då hon vände sitt hufvud, mötte hon konungens kärleksfulla ögon.

— Sire — sade hon och räckte honom rodnande handen — ni har lyssnat på mig!

— Jag har gått öfver gräsmattan. Men en annan gång, då ers majestät slösar sitt beröm öfver mig... ett beröm, som gläder mitt hjerta, på samma gång jag finner det oförtjent... så tala ej så högt, ifall jag ej får höra det! Min broder Artois har sändt mig hit, i det han påstod, att ert samtal med grefve Fersen troligtvis skulle intressera mig.

Marie Antoinette vexlade med den svenska ädlingen en flyktig blick.

— Vår broder Artois är full af upptåg — sade hon gladt; — en kärare person, än ers majestät, kunde han icke sända mig. Det börjar regnstänka nu. Vi gå in, om ers majestät behagar. Nej, grefve Fersen, ni följer oss; ni är min uppvaktande kavaljer för i dag. Det skall säkert glädja grefven af Artois att se, det hans majestät såväl som jag egnar er sin nåd. Men låt oss springa undan regnskuren här, en liten kapplöpning skall sätta lif i oss!

Marie Antoinette ilade framåt och med ett hjertligt skratt inväntade hon på trappan sin gemål och de gäster, hvilka följt hennes exempel.

— Nu till våra toiletter! — sade hon; — dessa kostymer bli tråkiga i längden.

Först långt efter sedan regnskuren hade upphört visade sig Marie Antoinette, och innan hennes ankomst hade man god tid att i salongerna hviska till hvarandra: »men hvem är då egentligen den unge svensken, som drottningen på allt sätt
utmärker?»<footnote>Minnen ur Sveriges Nyare Historia samlade af B. von Schinkel, första delen, sid. 276.</footnote> Och man blickade småleende på hvarandra.

Kanske kände Marie Antionette dessa brännande ögon, som nyfikna och forskande hvilade på henne; men de förändrade icke hennes ansigtsuttryck eller jagade någon rodnad öfver hennes kinder. Med en graciös rörelse vinkade hon, att man icke skulle låta sig störa eller resa sig upp vid hennes inträde. Här vid Trianon fick hon ju vara sig sjelf, här fick hon utveckla sin naturliga älskvärdhet, utan att statsetikettens tvång tryckte henne, och hon fattade en tambursöm samt drog sin stol nära prinsessan Lamballes.

— Nu skola vi vara flitiga, — sade hon; men hon lät dock arbetet glida ned i knäet och såg med strålande blickar genom de öppna dörrarne, som ledde ut till terrassen, ned öfver trädgården och bort till landsvägen, som skymtades, för att hastigt försvinna i en krökning.

— Se — sade hon — se! Der står en arbetare och talar med sin hjertans kär... nu slår han sin arm om hennes lif, — och prinsessan skrattade bakom sin solfjäder; — men det var dumt, nu äro de borta.

— De äro lyckliga — sade drottningen och såg tankfullt efter dem; — det ligger en förtrollning i att vara ensam med den man har kär. Då är det som om i hela verlden icke funnes någon annan än de båda... de uppgå fullkomligt i hvarandra.

— Hvem vet, om de precis fatta ers majestäts svärmeri. De...
— Ni har blifvit helt allvarlig, Antoinette — sade konungen, som hade nalkats och nu tog plats bredvid henne.

— Sire, — sade Marie Antoinette — jag hade i dag tänkt vara så glad; men det är med mig som med solen, hvilken Artois nyss så artigt liknade mig vid, det ligger moln omkring den och mjeltsjuka smyger sig in i min själ. Jag hade tänkt, att vi som bondfolk skulle irra omkring och söka äfventyr; men äfventyren fly oss; det är en långsam, tryckande dag och jag har blifvit tungsint och tråkig.

Marie Antoinette höjde sitt vackra hufvud och ett matt leende skänkte en sorgsen glans åt hennes ögon.

— Det första kan ni blifva, Antoinette; men det sista aldrig!

— Ni är sjelfva artigheten... nej, nu vill jag sjunga bort mitt missmod, sjunga mitt eget hjerta till ro.

Gående fram till pianot, tog hon der plats, och med synbar rörelse sjöng hon nu de vackra och
passionerade kupletterna ur operan Didon:

<poem>»Ack! hvad jag kände mig hänförd
Då jag upptog dig i mitt hjerta! etc.»</poem>

Med en sällsamt leende glans föllo vid dessa ord Marie Antoinettes blickar på Axel Fersen.<footnote>Bref från grefve Creutz till Gustaf III, Paris d. 10 Aug. 1779. Geijer, a. st., II s. 128 ff. Grefve Fersens förbindelse med Frankrikes tjusande drottning började 1779 eller samma år som han kom till Paris.</footnote>

Men omkring drottningen och den svenska ädlingen vexlade man hemlighetsfulla ögonkast och
bakom hviftande solfjädrar hviskade man till hvarandra, att det skulle bli intressant att se, hvad som nu vidare skulle följa, och att den svenska adelsmannen väl snart vore färdig att dö af högmod öfver den utmärkelse, som kommit honom till del. Men Axel Fersen höll sig fjerran från den tjusande, högborna qvinnan. Han stod på den blomstersmyckade terrassen och tycktes betrakta solnedgången, och ett leende af lycka låg öfver hans bleka anlete; men leendet försvann. De ädla, fina dragen fingo ett uttryck af sorgsen beslutsamhet, och i den blick, han sände Marie Antoinette, strålande af tillkämpad kraft låg ett dröjande farväl.

*
</chapter>

<chapter name="Tionde kapitlet">

<h2><small>TIONDE KAPITLET.</small></h2>

Svenska ministern i Paris gaf en stor fest.

Grefve Creutz hade, som artig värd, ett vänligt ord, ett gladt skämt för alla, som han närmade sig.

Genom den konstkärlek och fosterländskt ridderliga afsigt, hvarmed Gustaf III framdrog och hyllade de vittra snillen, som omgåfvo honom, hade grefve Creutz kommit in på den diplomatiska banan. Han var måhända icke någon stor diplomat; men den slugaste och förslagnaste sådan skulle, såsom minister i Paris, ej hos den tidens fransmän hafva uträttat så mycket som Creutz, derigenom att han
förtjuste dem.<footnote>Svenska Siare och Skalder, tecknade af P. D. A. Atterbom, tredje bandet sid. 234.</footnote> Den älsklige skaldens intagande väsende, hans glada, goda ögon, hans i förtid grånade hår, som dock endast ökade hans utseendes värdighet, hvilket i förening med den rena himmelsluft af poesi, som var hans ursprungliga lifskrets, gaf honom i umgängessättet något oemotståndligt tilldragande, och Gustaf III:s skarpblick hade funnit den man, som kunde hänföra fransmännen och på samma gång gagna sitt lands intressen.

Kanske icke särdeles road af den diplomatiska banan, gick grefve Creutz dock framåt till statens högsta embeten. Han kunde icke tänka sig någon åtskilnad mellan det poetiskt sköna och det moraliskt sköna, och lät icke störa sig i den harmoniska drömfägringen af en själsverld, der han alltid förmådde insmälta och rena hela det vanliga alldagslifvet, så att han förvandlade äfven sin ministerbefattning till poesi — utan att derför sköta denna mindre skickligt.<footnote>Svenska Siare och Skalder, sid. 250.</footnote>

Grefve Creutz hade måhända samlat omkring sig denna societé, för att under en lekande konversation beröra en del allvarliga ämnen. Kanske hade han af sin konung fått i uppdrag att af grefve de Vergennes, Frankrikes utrikesminister, söka utforska, huruvida man vid hofvet gunstigt skulle upptaga, om några europeiska makter skulle uppträda till Frankrikes fördel i kriget med England — en sorts beväpnad bemedling, hvars fördel också grefve Creutz likasom händelsevis framställde.

— Om, till exempel, er konung skulle göra ett
sådant anbud, så är det alltid af det slag, att man icke blindt förkastar det — svarade grefve de Vergennes med ett artigt småleende och fortfor:

— En dylik intervention vore måhända särdeles lämplig för våra intressen.<footnote>Minnen af Sveriges Nyare Historia samlade af B. von Schinkel, första delen, sid. 279.</footnote>

— Hans majestäts tankar kan jag naturligtvis icke tyda, men vi skola tala vidare härom med hvarandra... och ni, grefve Fersen, ni tänker då på att gå till Amerika för att förvärfva lagrar?

— Det är min önskan.

Grefve Creutz smålog. Han gillade och förstod den fina takt, hvarmed Axel Fersen bedömde sin ställning vid hofvet.

De båda svenskarnes senast yttrade ord flögo som en löpeld genom sällskapet och väckte en viss uppståndelse. Grefve Fersen skulle då lemna Frankrike! Den ynnest, Marie Antoinette egnat honom, var dagens samtalsämne; den hade varit alltför påfallande, för att kunna lemnas obemärkt. Axel Fersen var redan en person, omkring hvilken man smickrande trängdes, för att i hemlighet afundas. Den unge ädlingens likgiltiga hållning och hans nu högt uttalade beslut väckte en verklig häpnad, och man frågade sig sjelf, om drottningens nyck hade varit plötsligt öfvergående eller måhända icke ens funnits till... Man frågade hvarandra hvad orsaken kunde vara till denna synbara likgiltighet, man kunde icke låta bli att smått bry honom och gäckas, och den täcka grefvinnan Fitz-James vände sig till honom och frågade leende:

— Hvad, min grefve, ni öfverger så eder eröfring!

— Hade jag gjort en sådan — svarade han — så skulle jag ej öfvergifva den. Jag reser fri och olyckligtvis utan att lemna någon saknad.<footnote>Minnen ur Sveriges Nyare Historia, samlade af B. von Schinkel, Första delen, sid. 276.</footnote>

— Fullt säker kan ni dock icke vara...

— Jag skulle vara hänryckt, om jag hos er, fru grefvinna, lemnade ett vänligt minne.

— Man kommer icke tillrätta med er, herr grefve; jag vill blott säga er, att ni visar en oförlåtlig kallblodighet... ni behöfde kanske blott sträcka ut handen, för att fatta lyckans gudinna...

Grefve Creutz, som varmt sympatiserade med den unge mannens tillbakadragenhet, sade hastigt och skämtsamt:

— Henne fattar han om, hoppas jag, då han går ut i krig, för att vinna utmärkelse och ära. Min bästa fru de Vergennes, ni, som älskar så högt musik, ni skall i afton få höra Grétry spela. Han har komponerat en trio till »Zemir och Azor»...

Med dessa ord nalkades han kompositören och bad honom taga plats vid klaveret.

Musiken började. Grefve Creutz nalkades sakta och långsamt; hänförd af artistens spel, stödde han sig mot den höga karmstol, på hvilken virtuosen tagit plats.

Tonerna, ömsom vemodsfulla, ömsom af en sprittande liflighet, strömmade genom rummet. Det var en musik som foglarnes qvitter om våren, som en första kärlekssång, sjungen till en älskarinna; glödande, onämnbar som en stilla månskensnatt, full af svärmeri.

Det var en obemängd idyllisk tonmålning,
hvilken trängde in i skaldens själ. När dess sista ljud förklingat, lutade grefve Creutz sig framåt, uttryckande sin förtjusning med den lifligaste applåd.

I samma ögonblick uppstod omkring dem båda det hjertligaste skratt. Komponistens hufvud satt emellan grefve Creutz’ båda händer, vilka hindrades att sammanträffa, i följd hvaraf han väldeligen kindpustade det, innan Grétry ändtligen hann befria sig från ett så besvärligt, ehuru smickrande, utbrott af musikalisk entusiasm.<footnote>Svenska Siare och Skalder, Femte delen, sid. 428.<br>Om grefve Creutz’ tankspriddhet vet man berätta flera anekdoter.</footnote>

— Min bäste herr Grétry, jag ber er tusen gånger om ursäkt... en annan gång när ni musicerar skall jag akta mig för att ställa mig bakom er stol!

Det lilla utbrott af munterhet, som grefve Creutz’ tankspriddhet hade framkallat, tystnade plötsligen vid den godmodiga bestörtning han visade, och fru de Vergennes nalkades honom nu, i det hon började inleda ett samtal om Stockholm och sitt vistande derstädes.

— Det var ett angenämt lif, — sade hon; — stadens omgifningar äro sköna och påminna om Konstantinopel, min födelsestad... hon gjorde en liten dröjande paus och tillade lifligt:

— Aldrig glömmer jag de muntra och lysande festerna på Drottningholm och er älskvärde konung, hvilkens intelligenta anletsdrag jag så lifligt påminner mig.

— Hans byst, modellerad af Sergel, har jag i dessa dagar fått mig tillsänd.

— Den skulle vara roligt att få se.
— Med största nöje; den står i mitt arbetsrum, men det ligger tvärs öfver korridoren, och jag vet icke, om jag törs besvära er.

— Sådant finnes icke, då det gäller Gustaf III.

Vandrande vid fru de Vergennes’ sida genom en rad af rum, mötte de hofmästaren, som anmälde, att bordet var serveradt.

— Dermed skall väntas ännu några minuter — och ministern passerade hastigt förbi samt fortfor, vänd till sin följeslagarinna:

— Fru grefvinna, jag för er nu in i det rum, der jag ännu ofta svärmar och drömmer...

— Härinne sitter ni riktigt fridfullt och tyst... intet störande buller kan nå er — sade fru de Vergennes och såg sig omkring i denna tysta kammare, der böcker och skrifbord utgjorde den väsendtliga möbleringen.

— Och der är bysten, den är verkligen charmant... det lekande, snillrika draget kring munnen! Nej, här kommer jag att stå en stund fördjupad i angenäma minnen!

Grefve Creutz gick fram och tillbaka öfver rummet, böckerna nästan drogo honom till sig och hans ansigtsuttryck hade fått något drömmande, ur hvilket han dock hastigt spratt upp. Nej, han var ju artig värd... bordet var serveradt!

Med snabba steg var han ur rummet och, låsande dörren hastigt efter sig, skyndade han nu in i salongen, och snart trängde sig gästerna vid de af läckerheter dignande borden.

Men hvar uppehöll sig fru de Vergennes? Man sökte henne länge och slutligen nådde denna fråga grefve Creutz.

— Hon var nyss inne i mitt arbetsrum — sade
han — och... jag kan väl aldrig hafva låst henne inne der! I detta ögonblick drog han med en rörelse af häpnad fram en nyckel ur sin vida västficka.

— Det der ser verkligen mystiskt ut — sade grefve de Vergennes med ett litet småleende — det ser nästan ut, som om ni haft lust att enlevera min hustru.

— Jag har icke alls haft ledsamt härinne, — sade fru de Vergennes gladt, — först bultade jag på litet, och när ingen hörde mig, funderade jag först på, om jag kanske skulle blifva rädd; men snart tröstade jag mig vid grefve Creutz’ böcker.

— Men jag är otröstlig...

— För att ni icke helt och hållet lyckats röfva bort henne från mig! Jo, ni är den rätta, grefve Creutz! Den här supéen hade kunnat sluta så, att vi båda duellerat med hvarandra.

Hjertligt skrattande, skiljdes de båda ministrarne från hvarandra; men grefve Creutz slöt sig inne i sitt arbetsrum och somnade icke förr än han till Gustaf III skrifvit vigtiga depescher.

Den klara morgonen fann honom ännu vid hans skrifbord, dit en ringklockas ljud kallade Fredrik
Markman.

— Ni skall göra er i ordning, för att resa till Stockholm — sade grefve Creutz till honom med ett vänligt småleende. — När stunden är inne, vet jag ännu ej riktigt; men ni får hålla er i ordning. Jag sänder med er en del bref, som icke få granskas på den franska posten, förstår ni. På den tid, ni varit hos mig, har jag fattat fullt förtroende för er... ni får egenhändigt aflemna några depescher till konungen... de äro redan skrifna; men innan
jag afsänder dem, måste jag ha ännu ett samtal med utrikesministern de Vergennes och möjligtvis också en audiens hos konungen. Håll er i ordning unge vän, från och med denna stund ligger er lycka i er egen hand.

*
</chapter>

<chapter name="Elfte kapitlet">

<h2><small>ELFTE KAPITLET.</small></h2>

Fru de Vergennes och Fröken Dücker gingo uppför den af små trappsteg bestående trappuppgången, under det en fackelbärare gick framför dem. Det fladdrande blosset kastade sitt gulröda sken öfver de båda damerna, som plötsligen stannade, i det de riktade sina blickar på en smärt gestalt, hvilken framträdde ur skuggan och med hatten vördnadsfullt i handen stannade, för att låta de båda damerna passera förbi.

— Ack, det är ni, — herr Markman — sade fröken Dücker. — Det gläder mig verkligen att träffa er, så att jag kan tacka för den stora artighet, ni visade emot Elise! Ni ämnade er upp?...

— För att säga farväl, tog jag mig friheten...

— Farväl? Var god och följ med oss... jag vill visa er vägen.

Den stora dörren föll bullersamt igen efter dem, och med en halft frågande blick på sin följeslagarinna, som nu tog vägen åt venster, öppnade fröken Dücker den första dörren i korridoren, hvilken förde till hennes enskilda rum.
— Se här, Elise, för jag med mig er beskyddare. Ocb ni skall resa?

— Till Stockholm... redan i morgon tidigt, hvad jag tror. I händelse herrskapet har någon budskickning att anförtro mig, skall den blifva mig ett nöje...

— Sannerligen jag har någon — inföll fröken Dücker — jag trifs så väl, att jag icke har en half tanke för Stockholm... Åh, jag tror nästan, att jag totalt glömt det gamla Sverige!

— Det är att icke vara mycket patriotisk.

Fröken Dücker blickade bort till den unge mannen. Hans fint bildade ansigte, glänsande ögon och det lilla småleende, som lekte kring hans läppar, väckte nästan hennes förvåning. En ofrälse, skrifvare eller något dylikt vid svenska beskickningen i Paris, var den person, som hon nu nedlät sig att samtala med, som hon gaf ett slags företräde, i det hela opassande, men som kunde ursäktas derför, att han var hennes landsman och derföre att han gjort henne en tjenst; ja, denne ringa person behagade nästan gäckande betrakta henne. Fröken Dücker fällde upp sin af svandun sammanfogade solfjäder och upprepade:

— Icke patriotisk? Än sedan? Paris är glömskans stad. Dess nöjen äro en Lethe; när man druckit af dess yrande skum, förgäter man allt annat.

— Ur en sådan flod skulle jag icke vilja förtära en droppa, om jag glömde hvad som främst bör vara i mitt hjerta: kärlek till fosterlandet.

— Men om ni hade mycken törst?

— Till och med då.

— Ni är oförbätterlig, herr Markman! Men jag
vill säga er hvad som bör stå främst i en ung mans hjerta: kärleken till någon älskvärd dame.

Den kommer först i andra rummet.

— Nej i andra rummet kommer artigheten mot det täcka könet.

— Mot den hoppas jag icke ha förbrutit mig.

— Huru? Har ni icke förbrutit er? Ni vill ju nästan förneka oss? Ja, den, som icke sätter oss främst, den erkänner oss icke! Allt eller intet!

Den vackra fröken hade talat glädtigt, hon hade talat sig helt varm. Hon viftade med solfjädern på ett lifligt, häftigt sätt och hon hade nästan glömt, att han icke var hennes gelike.

— Allt eller intet! — upprepade hon.

— Då får det bli intet.

— Ni är en barbar med ridderliga later. Ni är... — hon tystnade plötsligen. Fredrik Markman hade ett sätt, som kom hennes blod i rörelse; hon kände sig förtretad, utan att hon egentligen kunde säga hvarför; hon kände sig nervös, sträckte ut handen efter en parfymflaska, aftog dess silfverkork samt öfvergöt sina fingrar med ett starkt liljedoft, hvarunder hennes förtrytelse öfvergick i ett småleende.

— Ni är olik flertalet bland unga män.

Hon sade dessa ord, kanske af önskan att urskulda inför sig sjelf, att hon känt ett visst intresse af att samtala med en person, som stod så långt under hennes stånd och, önskande att göra ett slut
på denna konversation, tillade hon:

— Kom hit, Elise, ni får nu säga herr Markman, att ni utan hans hjelp, trots madame Chermonts artighet, skulle varit död af förskräckelse. För min del glömmer jag aldrig hela råheten i den
der gatuscenen och den sinnessvaga varelsen, som öfveröste oss med sitt hån.

— Marion, stackars Marion!

Fröken Dücker höjde lätt sina axlar.

— Jag ryser, då jag tänker på denna qvinna — sade hon — och allt det slödder, som samlade sig omkring oss. Ännu en gång, vid detta tillfälle visade ni oss en verkligt stor tjenst.

Fröken Dücker gjorde en graciös och stolt rörelse med sitt hufvud, gick in i närgränsande rum och lemnade Elise Berntsson ensam tillsammans med den unge mannen, hvilkens flyktiga bekantskap hon för kort tid sedan hade gjort och hvilken nu skulle resa. Troligtvis skulle hon aldrig mer få återse honom.

Så länge fröken Dücker varit närvarande, iakttog den unga sällskapsdamen en stående, ödmjuk ställning, utan att med ett ord blanda sig i samtalet. Nu nalkades hon Fredrik Markman, räckte honom för en sekund sin hand och med ett halft småleende sade hon:

— För min del fortfar jag att hysa sympatier för allt svenskt. Jag skulle önska att när som helst få lemna Paris... jag önskar, att jag vore i ert ställe. Åh nej, jag vantrifves icke... tro ej det! För öfrigt hör jag icke till dem, som hafva några öfverdrifna fordringar på lifvet. Jag tar dagen som den kommer och plågas icke af otillfredsställda önskningar.

— Ni motsäger er i ett enda andedrag. Först vill ni vara i mitt ställe och lemna Paris, sedan försäkrar ni, att ni icke hyser några önskningar.

Elise skrattade:

— Det är ju något befogadt, att man längtar
efter hemmet; det är ingen önskan, blott en naturlig känsla. Önskningar och fordringar tillkomma blott de rika och förnäma.

Hon såg skälmsk ut, då hon sade dessa ord, och hon tillade hastigt:

— Men jag har ett uppdrag att ge er... Säg, vill ni gå till Stortorget i hörnhuset, en trappa upp? Der skall ni söka fru Alström samt säga, att ni sett mig och att jag trifves väl... ja, jag skulle gerna vilja sända henne...

Elise hade ett helt fundersamt uttryck, men lifligt och glädtigt på samma gång. Det såg ut, som tänkte hon på någon liten öfverraskning, kanske tvekande, huruvida hon dermed vågade att besvära den unge mannen.

— Det ni vill sända, skall jag med nöje medföra.

Elises ögon strålade:

— Om jag varit betänkt på detta förut, så... ja, då hade jag kunnat... men, se här!...

Med ett gladt och barnsligt uttryck knäppte hon utaf sina små päronformade örhängen och aftog en nål i form af en förgätmigej, hvilken sammanhöll den öfver bröstet i kors lagda hvita gasduken, och fortfor:

— Ni skrattar åt mig, för att jag så här inför er gör en sorts toilette...

— Ett slags afklädande...

— Mycket riktigt...

Den vackra nålen ersattes med en knappnål, under det skära rosor stego upp på Elises rundade
kinder.

— Fru Alström är svag för små prydnader, — sade hon, — och jag har också en mörkröd duk,
som bestämdt är i hennes tycke, ju bjertare, desto bättre.

Och alltjemt leende gjorde Elise ett paket, som hon öfverlemnade till Fredrik Markman.

— Det tar ingen stor plats, fullföljde hon; men skulle göra stor glädje. Ni kan icke tro, huru snäll fru Alström är, om hon också är något olik annat folk.

Elise drog en liten suck.

— Men just sådan hon är, tycker jag om henne och ni skulle göra så med, om ni kände henne så väl som jag. Ser ni, stundom har jag varit lekkamrat till fröken Dücker, stundom har jag varit hos fru Alström; hon är egentligen min fostermor och hvad hon i grunden kunde, det var att skämma bort mig.

Jag tror er fullkomligt.

— Hon var icke slägt till mig, det var icke af någon sorts pligtkänsla, det var af hjertats godhet, som hon åtog sig mig. Hon hade varit läskamrat med min mor... varit tärna på hennes bröllop och vistats i mina föräldrars hus, tills hon sjelf fördes bort som brud. Prestgården, der jag är född, har hon så lifligt beskrifvit för mig... min far var prest, och då han och mor nästan samtidigt föllo ifrån...

Elise, som talat fort och med sitt unga hjertas lifliga känsla, höll nu upp några sekunder och tvekande och halft rörd tillade hon hastigt:

— Jag berättar er nu en hop saker, som icke kunna intressera... och så vill jag endast be er om min hjertliga helsning till min fostermor.

— Var säker, att den skall framföras, och jag skall säga, att ni är munter, glad och lycklig. Men
det var sannt . . . under samtalet med fröken Dücker kom jag att tänka på stackars Marion... Om ni någonsin kommer till gatan Surlaine och träffar den gamla qvinnan, så var vänlig mot henne! . . . Detta är det uppdrag jag gifver er i utbyte mot det ni lemnat mig. Och nu . . . nej, nej, tacka mig icke för någon visad artighet mot er! Jag är lycklig, att jag gjort er bekantskap och hoppas, att det icke är sista gången jag är i tillfälle att säga er detta.

Han var borta, och Elise stod med purprade kinder och hon upprepade i sitt hjerta: jag hoppas det icke är sista gången! Med en plötslig ångest, som likasom betog henne andedrägten, tillade hon: och dock skall jag kanske aldrig återse honom.

*
</chapter>

<chapter name="Tolfte kapitlet">

<h2><small>TOLFTE KAPITLET.</small></h2>

— Grefve Creutz är nöjd med er och jag känner verklig tillfredsställelse — sade Gustaf III, som satt framför sitt skrifbord och nyss hade genomläst en del bref. Han vände sig nu till hälften mot Fredrik Markman.

Vänligheten i konungens ord, men ännu mera hans sätt att uttala dem, fylde den unge mannens bröst med hänförelse och, likasom smittad af det leende, som spelade på ynglingens läppar, smålog också Gustaf, i det han tillade:

— Ni kommer tillsvidare att stanna här...
åtminstone kommer det att dröja en tid, innan ni får återvända... Jag tror mig kunna använda er.

Gustaf tystnade. Hans blåa lifliga ögon hade en glans, likasom skådade han något föremål framför sig, hvilket gaf honom ett slags inspiration, och han fortfor:

— Hvem vet huru allt kan gestalta sig... freden i Europa kan brytas, och äfven vi skulle kunna blifva invecklade...

Gustaf afbröt sig sjelf, hans panna mulnade, och eftertänksamt och dröjande tillade han:

— Först och främst vill jag utforska mitt folks tankar... och ni... ni kan genom umgänge... genom att blanda er in i menniskohvimlet, lätt utforska de åsigter, som ligga på djupet... dessa åsigter skall ni högt uttala för mig, utan fruktan, likasom sade ni dem till er sjelf. En regent måste känna annat än de ord, dem hans smickrare behaga uttala... de innersta impulserna, driffjädrarna... kraften, som sätter dessa fjädrar i rörelse.

— Skulle jag härmed kunna befrämja folkets sak... var då öfvertygad om, att ers majestät kan lita på mig, som på sig sjelf.

— Folkets sak, — upprepade konungen, och hans glänsande blickar föllo skarpa och klara på ynglingen. — Folkets sak är min egen, folkets bästa min sträfvan.

Gustafs smidiga gestalt blef likasom högre, och, gående ett slag öfver golfvets mjuka mattor, stannade han framför Fredrik Markman.

— Ni är ung och för att ni riktigt skall förstå mig, måste jag tala uppriktigt, måste jag säga er mina innersta tankar. Ett leende spelade öfver konungens läppar, likasom ett fint gäckeri;
möjligtvis gällde detta hans egen uppriktighet, möjligtvis det dåraktiga i att han nu sagt sig vilja uttala sina innersta tankar.

— Kom, följ mig, vi kunna tala, medan vi vandra fram och tillbaka. Ja, herr Markman, oaktadt mina sträfvanden efter lugn och frid, är dock landet uppfyldt af partistrider. Jag måste lära känna de olika åsigterna, och sådana som de äro, för att förekomma, jemka, leda... jag talar öppet med er, ni skall bevara mitt förtroende och besvara det.

— Ers majestät!

— Godt! Medlet för att skingra nationens oro, för att vända dess tankar från inbördes split och tvedrägt, det är att vända dess krafter utåt i ett gemensamt intresse. För att undfly kommande stormar här, är bästa medlet. en annan storm... en storm, som icke får rasa inom våra egna landamären... medlet är krig.

— Krig, ers majestät! — upprepade Fredrik Markman, långsamt dröjande och med lågmäld röst.

— Krig är ett ondt, som aldrig borde finnas till... ett folks väl grundar sig på en vis styrelse och på fred.

— Hvad skall det heta!

Ur konungens ögon flög en blixt, men blixten öfvergick till ett leende, och han fortfor glädtigt:

— Jag säger åt er en half tanke, sådan som jag icke gerna högt uttalar, men som jag röjer för er, derföre att ni skall fatta mig. Jag menar icke något oundvikligt krig, jag talar om detta blott som ett möjligt medel, och ni får genast infallet att vilja lära mig det sätt, hvarpå ni anser en vis styrelse måtte grunda sig.

Konungen smålog alltjemt och fullföljde:
— Vänta tills ni blir rådsherre, herr Markman, och jag skall då möjligtvis lyssna på er... nu
tillhör ni min beskickning i Paris och har min särskilda ynnest, jag upprepar det.

— Jag ber om nåd, ers majestät!

— <i>Foi de gentilhomme!</i> Detta var ett drag af er, som dock lärt mig, att ni icke skall säga något annat än hvad ni verkligen tänker — fortfor konungen skrattande. — Det är vanligtvis oklokt att vara uppriktig; men som jag sökt er för uppriktighetens skull, vill jag icke råda er in på någon klokhets väg, fattar ni; men kom alltid ihåg, att en oåtspord rådgifvare oftast får otack till lön.

— Som sådan vare det mig långt från mig att vilja uppträda! Om så befalles, skall jag inför ers majestät föra folkets talan, utan några bisatser.

— Vi ha det då fullkomligt klart med hvarandra, Och nu, à propos folket, hurudan är sinnesstämningen i Frankrike, särskildt i Paris?

— Ers majestät! — Fredrik Markman kände ännu efter den tillrättavisning, han fått, en viss förlägenhet. Han fann måhända det icke vara någon särdeles lätt sak att tala Gustaf III till nöjes.

— Nåväl... landets ställning?

— Ers majestät, folket är förtryckt...

— Det är den vanliga klagan. Således, det är förtryckt?...

— De förnämas öfvermod och slöseri äro utan all gräns; utan sedlighet...

— Ni anser, att de borde vara Spartaner i försakelser? — Ett leende flög öfver konungens läppar.

— Jag anser, att de åtminstone icke borde hopa förseelse på förseelse, brott på brott. Ers majestät, jag har sett folket, det lägre folket på ganska nära
håll. Förtryckt af adeln, hållet i okunnighet af presterskapet, hvad skall det väl blifva, om...

— Den unge mannen tystnade plötsligen. Han kände sig helt förvirrad vid den skarpa blick, konungen hade fästat på honom.

— Nå, om? Hvad menar ni om detta folk?

— Utarmadt och förtryckt, synes det icke hysa en annan tanke än den att evigt framsläpa sitt lif i ett eländigt slafveri; men slafven skall kanske en gång krossa sina fjättrar, och ve då förtryckarne!

<i>Foi de gentilhomme!</i> Ni har en del djerfva idéer och ni talar ett kraftigt språk!

— Värdes tillgifva, det jag icke kan tala ers majestät till behag!

Konungen skrattade lätt, gladt, nästan obetänksamt.

— Fortfar utan fruktan, herr Markman, ni hade måhända ännu något mera att anföra.

Fredrik Markman stod framför konungen några sekunder, nästan helt blyg och försagd; men då han slog upp sitt öga, mötte det med ett lugnt uttryck Gustafs eldiga blickar.

— Om icke en jemkning sker i förhållandena, skall olyckan förr eller senare drabba Frankrike. Folket har rätt att fordra denna jemkning.

— Ni är en sorts olycksprofet, herr Markman — sade konungen, alltjemt med ett orubbligt godt lynne.

— Icke en olycksprofet, ty när man hyser det hoppet...

— Ni tvekar, tala fritt! Jag har ju tillåtit er det.

— De olyckor, som hota, kunna försvinna likt mörka moln... Ludvig XVI afviker redan från de
gamla grundsatserna; det är icke längre folket, som kysser sina bojor och brinner af entusiasm för sina konungars ära; det är nu konungen, som sträfvar för folkets väl.

Gustaf hejdade sin lätta gång och stannade framför den unge mannen, omkring hvilken hans blickar flögo likasom eldslågor.

— Folket måste brinna för sina konungars ära — äran är gemensam för konung och folk!

Derpå lade han sin smala hand fast på ynglingens axel, såg honom in i ögonen och fortfor:

— Sträfva för folkets väl, à la bonne heure! Det är ädelt och rätt. Om folkets väl ligger konungen om hjertat, skall han förstå denna jemkning, om hvilken ni talar — honom åligger omtänksamheten; men konungen måste <i>ge</i> och folket <i>icke fordra.</i> Hvad den styrande en gång sagt, dervid måste han stå fast. Konungen afviker från de gamla grundsatserna, säger ni; men jag säger: ve honom, om han i sin eftergifvenhet visar den ringaste svaghet!

Gustaf tystnade, hans lifliga ansigte uttryckte allvar och kraft.

— Men nog om Frankrike — fortfor han. Och nu farväl!

Vinkande med handen stod han stilla, och Fredrik Markman drog sig under vördnadsbetygelser mot dörren.

Blifven allena, dröjde konungen några ögonblick tankfull. — En pojke, mumlade han med en lätt axelryckning: — nå ja, jag tillät honom sjelf att föra detta språk! Derpå närmade han sig sitt skrifbord, fattade ett bref med grefve Creutz’ handstil samt läste:

»Jag är skyldig att anförtro ers majestät, att den unge grefve Fersen varit så gerna sedd af drottningen, att det hos flera personer väckt misstankar. Jag bekänner, att jag icke kan hindra mig från att tro, det hon hyst böjelse för honom; jag har sett alltför säkra tecken, för att tvifla derpå. Den unge Fersen har vid detta tillfälle ådagalagt ett beundransvärdt uppförande genom sin blygsamhet och sjelfbeherrskning samt i synnerhet genom det parti han tog, att resa till Amerika. Genom att aflägsna sig afvände han all fara; men det är tydligt, att det fordrats en styrka, ovanlig för hans ålder, för att öfvervinna denna frestelse. Drottningen kunde icke taga sina ögon ifrån honom de sista dagarna, och när hon betraktade honom, fyldes de med tårar. Jag bönfaller, att ers majestät måtte bevara denna hemlighet för henne och för senatorn Fersen. — Då det blef bekant, att grefven skulle resa, blefvo alla favoriterna förtjusta...»<footnote>Se »Gustaf III och Franska hofvet» af Geffroy, senare häftet, sid. 238.</footnote>

Med ett leende kastade Gustaf detta bref åt sidan. — Bra — mumlade han — denna tillbakadragenhet skall underhålla lågan. Sverige eger nu i Frankrike en säker bundsförvandt... jag kan räkna härpå, i händelse jag lyckas att få krig mot Danmark. Men jag måste sjelf till Paris... jag måste ut för att sluta ett närmare fördrag...

*
</chapter>
<chapter name="Trettonde kapitlet">

<h2><small>TRETTONDE KAPITLET.</small></h2>

— Åh, bevara mig, detta har Elise skickat! — sade fru Alström, i det hon fästade en mörkröd duk kring sin hals. — Just den färgen, som jag tycker om, och nålar och örhängen... hon har burit dem sjelf!

— Dertill sände hon sina hjertligaste helsningar!

— Till mig?

— Uteslutande till er.

— Otack är verldens lön — sade en skarp röst, och jungfru Lovisa Alström visade sitt sedesamma ansigte i dörr-ramen gent emot sin svägerska, på hvars runda kinder låg ett nästan barnsligt uttryck af glädje, hvilken i denna stund icke kunde störas.

— Sitt ner, sitt för all del ner, sade matronan och sköt fram till Fredrik Markman en perlfärgad länstol, samt tog sjelf plats midt emot honom, i det hon fortfor: — Och Elise lefver då riktigt säkert? Ack, ni vet icke. hvilka ledsamma tankar jag haft! Men hon ser väl ryslig ut? Hufvudet krossadt... åh, jag törs inte tänka!

— Det var ett vackert hufvud, åtminstone då jag sist såg det, svarade Fredrik Markman glädtigt, ehuru kanske med en liten ansats af förvåning.

— De der ohyggliga vagnstaken, som ramla öfver folk, återtog fru Alström, kastande en skygg blick på sin svägerska och oroligt vridande den erhållna bröstnålen mellan sina fingrar. — Jag förstår icke, att man ej bättre fäster dem... man
borde verkligen ha starkt arbete i Paris, tycker ni inte... jag skulle åtminstone rösta för sådant...

— Ett litet missöde kan ju hvem som helst råka ut för, så äfven er fosterdotter... det var olyckligtvis den vagn, hvari jag åkte, och jag var närvarande...

— Då är ni herr Markman, som Elise nämnde var så artig mot henne, inföll jungfru Lovisa, som tyckte, att det icke var ur vägen, att den unge herrn fick höra, att det fanns åtminstone en klok menniska der i huset. — Och när ni lemnade henne?

— Var hon fullkomligt återställd.

— Du ser nu, Beata, att jag verkligen kan läsa rätt.

Fru Alström skrattade: — Återställd, upprepade hon, — riktigt frisk och färdig. Jag kan knappt fatta en sådan lycka! Och jag som föreställde mig... ja, ser ni, herr Markman, man tror så gerna allt möjligt ondt om dem man håller utaf.

Den vördiga matronan smälte i tårar, och hennes svägerska Lovisa, som ansåg sig vara tillstädes för att öfva det stora barmhertighetsverket att utreda hvad fru Alström kunde tillkrångla, förklarade nu högtidligen, att hon vore öfvertygad om, det hennes älskade Beata icke menade något egentligt illa, fastän hon syntes hågad att tro ondt om dem hon höll utaf. För sin egen del fick hon underkasta sig, ifall Beata skulle göra henne de värsta tillvitelser och hon vore icke oberedd på, att man skulle misskänna henne; och hon kastade några gnistrande tårar omkring sig samt bedyrade, att hvad som än månde hända, så vore hon dock alltid lugn i medvetandet om att alltid hafva
uppfyllt sin pligt, samt att den kära Beata, just framför alla andra, hade dragit nytta af henne.

— Ja, det är nog så, sade fru Alström godmodigt.

— Jag är glad, att du erkänner, sannerligen är jag icke! Nå, herr Markman kan också vara öfvertygad om, att det finnes få borgarehus, der allting är så fint och pyntadt som här. Hvar enda morgon far jag öfver golfvet med en våt trasa, jag gnider möblerna, tills det värker i armarna på mig... det skulle vara roligt att se den i ansigtet, som kan uppspåra ett damkorn... jag skurar, jag håller mig icke för god till något arbete. Ja, jag berömmer mig visst icke... jag önskar bara, att jag inte sålt min förgyllda länstol!

Jungfru Lovisa såg i taket med en blick, som ansåge hon, att hela hennes välfärd farit bort med denna stol: — Min mor satt och dog i den och den var klädd med blommigt <i>gros de Tours.</i>

Om Lovisa hade någon känslosvaghet, rörde den sig ovedersägligen kring minnet af denna möbel, och som fru Alström måhända icke saknade sin lilla menniskokännedom, så anade hon nu, att hennes svägerska var särdeles vekt stämd, hvarför hon bad henne med första skrifva till Elise, som säkert vore orolig innan hon fick nyheter från dem.

— När hon med herr Markman icke sände mig så mycket som en helsning en gång, så vill jag för min del inte besvära henne med några nyheter.

Lovisa förklarade detta med sin spetsiga näsa i vädret och med hela medvetandet om sin oumbärlighet.

— Kära Lovisa, började fru Alström...
— Jag blir vid det jag sagt! Bevara mig, din bindmössa sitter ju på venstra örat!

— Om fru Alström... om herrskapet tillåter, inföll herr Markman med någon tvekan, — så kunde jag skrifva...

— Ah, ni är mycket god!

— Särdeles, tillade jungfru Lovisa, i det hon gaf den unge mannen ett af sina ej blidaste ögonkast. I hennes känsla af »oumbärlig» var måhända detta anbud henne mindre behagligt, och hon reste sig upp samt gick med långsamma steg in i närmaste rum.

— Kanske det inte är värdt, att ni skrifver, sade fru Alström, som fått ett villrådigt och oroligt ansigtsuttryck, — jag tror nog, att Lovisa gör det, om jag ber henne några gånger till.

Den värda matronans undfallenhet för sin svägerska märktes nogsamt af den unge mannen, som glädtigt svarade: — jag hade en viss beräkning, då jag tillbjöd denna tjenst, jag beräknade att sjelf få nöjet tillskrifva er fosterdotter.

— Det kan ni gerna göra ändå, ni har min tillåtelse.

— Du vet då icke hvad som är skickligt, ropade Lovisas stämma ifrån det hörn, der hon i närgränsande kammare tagit plats. — Jag tänkte verkligen, att vårt hus vore alltför aktningsvärdt för att uppmuntra något, som lindrigast sagdt är osedligt.

— Osedligt, hvad är det som är osedligt här i huset? — sade nu en basröst, och den värde skräddarmästar Alströms spensliga figur följde på denna väldiga stämma, som egentligen borde ha tillhört en jätte.

— Ingenting... jag tyckte bara, att herr
Markman kunde skrifva till vår Elise... det var han, som var närvarande, då vagnstaket föll öfver henne.

— Mjuka tjenare! Jag vet... jag har den äran!... Jag vet genom flickans bref, att ni är anstäld vid svenska beskickningen i Paris. En ära för vårt hus... var god och skrif! Detta är då ett besök, som gör mitt ringa hem en verklig heder!

Och den lille skräddaren utförde den artigaste bugning, hvarpå han stälde sig helt rak och stel, samt sökte i sitt sätt inlägga en finhet, som nästan gaf honom utseende af en kolossal tandpetare. — Hvad nytt från hofvet? tillade han.

— Jag har haft ett företräde hos konungen; men några nyheter känner jag icke till.

— Ett företräde! Foi de gentilhomme, som konungen säger! Uppriktigt sagdt, Gustaf är oförliknelig. Det är egentligen en hemlighet, men jag kan ändå anförtro er den, jag litar på er heder. Jag tänker få mig ett och annat att bestyra med majestätet.. . jag har mina jern i elden för att ordna den saken... ser ni, jag slutar inte, förrän jag blir hofskräddare!

Mäster Alström blinkade med sina matta ljusblå ögon, derpå betraktade han med en djupsinnig min sina skospännen, måhända i den hemliga förhoppning, att han med sina planer imponerade på herr Markman.

— Jag vågar således säga, att allt, som rör hofvet, rör också mig — återtog han; — jag hörde helt nyss en löjlig historia. Mor, du minnes ju den der lilla Sofia Hagman, den der fattiga ungen, som nu tjenar som kammarpiga hos grefvinnan Piper, född Ekeblad?

— Ett vackert barn — sade den värda
matronan, som ifrigt arbetade på en stickstrumpa, under det hon underdånigt lyssnade på sin man.

— Man gycklar öfver henne mycket der i huset; kan du tänka dig, att hon är dödligt förälskad i hertig Fredrik!

— Bara barnet... knappast fjorton år!

— En sådan näsvishet! Förälskad i en prins! Hon får nu efter förtjenst.. . man skrattar ut henne. Men tag in en stånka af vårt bästa mumma. Låt oss dricka med vår gäst! Lefve kung Gustaf! Går ni redan? Om ni behagar, så låt icke detta vara ert sista besök!

Och den artige skräddarmästaren, som följt sin gäst till dörren, sade nu till sin hustru:

— Den der unga karlen skall jag använda i mina ärenden... han skall tala om mig med kungen! Det är bara tusan så förargligt, att Gustaf lär tänka på att resa utrikes!

— Nå, han kommer väl igen?

— Jag vill bara säga dig, mor, att du förstår ingenting och att det inte är värdt, att du vill samspråka med mig!

Och skräddarmästare Alström tömde ännu en bägare mumma, samt gick förbi sin hustru, utan att bevärdiga henne med en blick.

*
</chapter>
<chapter name="Fjortonde kapitlet">

<h2><small>FJORTONDE KAPITLET.</small></h2>

Efter att hafva lemnat Stockholm d. 15 Juni 1780, begaf sig Gustaf III efter några veckors brunnssejour i Aix-la-Chapelle till Spaa, hvarifrån han skref till Creutz om sin afsigt att resa till Paris.

Gustaf, som föreslagit att indraga Frankrike i ett krig mot Danmark, hade begått det felet att låta sina afsigter genomskådas. Den försigtige utrikesministern de Vergennes lät också svara honom, att hans närvaro i Versailles skulle bli lika komprometterande för honom sjelf, som för hans bundsförvandter.

På detta sätt såg Gustaf sig således tvungen att afstå från denna efterlängtade resa, under hvilken han i Paris ville njuta af dess nöjen, arbeta för erhållandet af en trofast bundsförvandt samt på nära håll observera Ludvig XVI:s ställning gent emot sitt folk.

Oaktadt det tvungna försakandet af detta nöje tycktes Gustaf emellertid trifvas godt i den fransyska och utländska societet, som skyndat honom till mötes, och under det han var själen i de nöjen, som aflöste hvarandra, visste han att bland sin omgifning skaffa sig anhängare, som i Versailles skulle blifva förespråkare för hans lands intressen, hvilka han icke ett ögonblick släppte ur tankarne.

Efter återkomsten till Sverige fann sig Gustaf mer än någonsin i trångmål, hvilka ökades genom hans smak för vexlande förströelser och fester.

Lärjunge af statsekonomerna icke mindre än af
Voltaire, hade Gustaf vid sin tronbestigning sökt gynna åkerbruk och handel; men han var alltför mycket barn af sin tid, för att uppoffra teoretikerns och filosofens ära för den tålige administratörens verkliga och fruktbärande förtjenster. De reformarbeten, han börjat vid sitt anträde till regeringen, afbrötos i förtid och buro icke de frukter, man väntat; enda resultatet blef, att det ständigt felades honom penningar. Otålig och behöfvande, drömmande om en ära, som skulle ersätta hvad som felades honom i verklig makt, men alltid kommande till korta i afseende på medlen för dess förverkligande, belägrade han Frankrike med sina oupphörliga subsidieansökningar och fruktade icke ens att vända sig till andra makter med risk att väcka missnöje hos sin aldra äldsta bundsförvandt. Ingenting af allt detta undgick kabinettet i Versailles, hvilket slösade på honom de klokaste råd.

»Konungens af Sverige verkliga mål», skref herr de Vergennes, »borde vara att återupphjelpa folkets ställning och föröka rikedomen i sina stater. Hvarje annat sträfvande, vore det ock en säker väg till äran, skall lända honom till förderf. Hon skall väga tillräckligt i Europas vågskål, om Sveriges styrelse blir den bästa möjliga».<footnote>Se Gustaf III och Franska hofvet af Geffroy, senare häftet, sidd. 380, 381.</footnote>

Dessa vinkar om, att Gustaf III borde vara mån om att bibehålla en välsignelsebringande fred, frambar man till honom på det mest lämpliga sätt och han lyssnade småleende derpå, medan hans drömmar antogo en alltmer krigisk karaktär.

Begifven på nöjen och reformer, ville han på en gång förvärfva sig den dubbla hedern af att vara
en furste, på en gång sitt folks reformator och lärmästare i den mest framskridna civilisations njutningar, och hvarvid hans ära skulle förhöjas af krigets segerkransar. Med detta ville han förena en ära af annat slag, den att vara en konsternas och vetenskapernas beskyddare. Denna titel skyldrade på det program, som det adertonde seklet uppgjort för regenterna, och det är icke mera än rättvisa mot Gustaf att erkänna, det denna politiska konvenans fullkomligt öfverensstämde med hans egen böjelse. Han älskade tankeöfningar och ville sjelf ge exempel samt uppträda bland Sveriges utmärkta skriftställare och blef af sin tid räknad bland Europas vittraste monarker. Hans entusiastiska själ var full af ärelystna drömmar; svärmande för allt skönt, hyllande landets snillen, icke allenast derföre, att de förhöjde tronens glans eller derföre, att de fästade utländingens uppmärksamhet, utan af egen böjelse och smak, och visst är, att en snillrikare krets i norden aldrig funnits. Redan deraf kan man döma till beskaffenheten af dess kungliga medelpunkt. Ung var denne monark i hela sitt lif; i ondt som i godt, må vara: men ung förblef han; häri funno dikten och äran honom alltid oförändrad.<footnote>Svenska Siare och Skalder, af Atterbom, del III.</footnote>

Efter hemkomsten från Spaa ville hans gunstlingar finna ett visst tankfullt uttryck i hans ansigte; men hvilka allvarliga tankar, som än sysselsatte Gustaf; — i det ögonblick, då hans glänsande blickar nu voro riktade på statssekreteraren Elis Schröderheim, syntes han full af glädtighet, under det han beskref en fest, den han sjelf tänkte anordna; men hastigt afbrytande sig tillade han:

— A propos, jag skulle önska, att mina courer
vore mera talrikt besökta. Hvad kan vara orsaken till så många adliga damers uteblifvande? Tala fritt, min käre Elis, du vet, jag tål att höra sanningen.

— I någon bitter form behöfver den nu icke komma till ers majestät, fastän orsaken nog kan vara bitter för de stackars damerna. Äkta män äro ofta sparsamma och vid hofvet är lyxen stor...

— Du tror då, att det endast är af sparsamhetsskäl? — Gustafs ansigte hade plötsligen fått en sprittande liflighet; — nåväl, vi skola då försöka, hvad fåfängan ändock kan göra. Jag skall se, om jag icke indirekt skall kunna tvinga dessa tillbakadragna qvinnor till mitt hof.

Konungen smålog skälmskt och han fortfor:

— Det förenar sig med min smak och mina åsigter att se menniskor... att, med få ord, Europas monarker måtte finna, huru högt uppburen jag är af mitt folk och huru mitt lands adel tränger sig omkring mig. De skola komma, var säker, min käre Elis!

— Sire, vågar jag i underdånighet fråga efter det medel, hvarmed ers majestät vill öfvervinna snålheten och kittla fåfängan?

— Jag ämnar finna på ett nytt mode.

— Och det skall bestå i?...

Gustaf, som alltjemt syntes full af glädtighet, fattade ett af elfenben och guld inlagdt ritstift och på ett ark papper tecknade han några halfrundade streck.

— Se der! — sade han.

— Ers majestät, jag erkänner min oförmåga att gissa...

Gustaf skrattade.

— Det här skall föreställa galler, — sade han
— mellan dessa bli hvita puffar, och det hela kommer att se ganska intagande ut.

— Sire, det är och förblir mig dock en gåta!

— Dessa galler och dessa puffar döper jag till gallerärmar...<footnote>Minnen och anteckningar af Lars von Engeström, första bandet, sid. 25.</footnote>

— Jag är idel uppmärksamhet...

— De få endast bäras af vid hofvet presenterade damer, med full tillåtelse att begagnas äfven utom hofvet och i hvilken societet som helst. Mellan de presenterade och icke presenterade skall uppstå en skilnad...

— Som alla skola vilja jemka! Jag förstår nu, sire, och är full af beundran öfver er skarpsinnighet...

— Nej, nej, Elis! När en monark skall på ett eller annat sätt förmå sina undersåter att egna sig deras hyllning, är medlet, äfven det spetsfundigast uttänkta, dock alltid ett tvång, och, för att undvika att förödmjukas, skall fåfängan drifva till uppvaktningar, hvilka, skedda af fri kärlek, skulle varit dyrbara för mitt hjerta.

Konungen, som stödt sitt hufvud mot handen, blickade tankfullt framför sig.

— Nå ja, det är nu, som det är... men man skall trängas omkring mig, jag skall veta att bevara skenet och främmande nationers representanter skola märka, hvilket godt förhållande det är mellan mig och aristokraterna!

Gustaf III:s allvar flyktade med dessa ord; ur hans ögon flög en blixt och på hans läppar lekte ett till hälften tillbakahållet leende.

— Ja, jag tror, jag är mitt folk vuxen, — sade
han, — och att jag kan sköta det som det är sjukt till. Konungamakten måste ha sina ceremonier, och jag vore nästan frestad att säga: utan ceremonier ingen makt... ja, ja, förstå mig rätt! Ceremonierna äro ett skyddsvärn, bakom hvilket makten förskansar sig. De äro en gräns, som af den oskylde icke får öfverskridas. De äro obehagliga, men nödvändiga. Min käre Elis, hur skulle det gå med monarkerna, om de ständigt skådades öga mot öga.

— Ers majestät har alltid rätt: man skulle bländas. Ceremonielet är det moln, bakom hvilket man skönjer solen; den slöja, genom hvilken man ser upp till konungen.

— Ja ja, just det behöfves för att man skall <i>se upp!</i> — sade konungen skrattande och med tonvigt på de sista orden. — Men från ett till annat: hos borgarklassen och folket står jag väl. Kanske är jag för dem icke tillräckligt kyrkosam, men för att göra ett godt intryck tänker jag för Solna kyrka beställa en altartafla, den skall naturligtvis föreställa Christi lidande, dock ville jag hafva något, som utmärker att taflan är en skänk af mig. Kunde jag icke låta sätta mitt namnskiffer nedanför korset?

— Det är — svarade statssekreteraren småleende — det är enda sättet, ty högre upp på korset, till höger eller venster, äro platserna redan upptagna.

Konungen skrattade gladt.

— Oaktadt ditt vackra tal om »moln» kring »solen», så öga mot öga märker jag nog, hvad du håller mig för. Foi de gentilhomme, ceremonielet är verkligen nödvändigt!

*
</chapter>
<chapter name="Femtonde kapitlet">

<h2><small>FEMTONDE KAPITLET.</small></h2>

Det var bland de i Paris vistande svenskarne i synnerhet trenne namn, som voro uppburna i Versailles under första hälften af Ludvig XVI:s regering och hvilka nästan lika mycket tillhöra franska historien, som Gustaf III:s.<footnote>Gustaf III och Franska hofvet af Geffroy, senare häftet sid. 227.</footnote>

Fersen, Stedingk och Staël äro namnen på dessa trenne män, och i detta ögonblick voro de samlade i en salong vid Rue de Bac.

— En skål för vår lycka! — sade baron Staël och höjde ett gnistrande vinglas. — Må ni anse mig egenkär, men jag kan icke låta bli att upprepa för er, att man finner oss vara särdeles älskvärda unge män. På denna älskliga grundval hvilar vår framgång och det är på den jag särskildt bygger skyhöga förhoppningar för kommande dagar! Senast i går hörde jag, huru flera unga damer frågade grefve Creutz, om Gustaf III specielt utvalde dem han tillät resa till Frankrike.<footnote>Gustaf III och Franska hofvet af Geffroy, senare häftet sid. 228, bref från grefve Creutz.</footnote>

— Jag ber, håll endast tal öfver dig sjelf! — sade Axel Fersen småleende.

— Vi äro vänner och oskiljaktiga. Stedingk, du är måhända den mest intressante ibland oss... du har kommit sårad ur kriget, du haltar och stödjer dig på en krycka...

— Jag afstår gerna åt dig kryckan och blessyren! Om du varit med oss, hade du måhända haft
den oskattbara lyckan att nu vara fullkomligt utan ben!

Baron Staël skrattade:

— Först tänkte jag verkligen på att följa er; men sedan fann jag, att det var en lång...

— Och farlig?

— Jag känner mig icke sårad... jag är icke feg och för att göra dig ett nöje, min käre Stedingk, upprepar jag således: att draga ut i krig hade varit en lång och farlig omväg för mig vis à vis det mål jag tänker vinna.

— Nå och detta?

— Jag har mina beräkningar...

— Det anstår en diplomat.

— Just vid den tiden, då ni drogo ut i fält, kom jag af en händelse att få se ett af grefve Creutz' bref; han skref bland annat deri: »Den fattige Staël är i en belägenhet, som väcker medlidande; han har icke en enda styfvers kapital». Sanningen i dessa ord frapperade mig!

Med en glädtig åtbörd vände baron Staël fodersidan utåt på sina djupa, vida och fullkomligt tomma västfickor.

— Jag började nu resonnera så här: Derest jag stannar qvar i Paris eller Versailles så är jag ju så godt som under min kunglige herres ögon eller åtminstone der, hvarest hans hjerta är hemma. Jag beslöt mig för att här tjena honom enligt hans smak och att stiga i hans gunst genom att fästa mig vid denna tjenst.

— Du är klokare än jag trodde — sade Stedingk.

— Jag instämmer — inföll Fersen.

— Och jag helsar er välkommen åter till
Parisersalongerna! Fälttjensten har icke lärt er någon öfverdrifven artighet. Nåväl, hufvudsaken för mig var att qvarstanna, om jag ville förverkliga den idé, vid hvilken jag fästat alla mina förhoppningar om en lysande ställning.

— Du blir allt intressantare...

— Och spänner vår nyfikenhet!

De trenne vännerna klingade gladt och baron Staël fortfor småleende:

— Mitt hopp beror på förverkligandet af ett giftermål.

— Du har blifvit förälskad? — sade Fersen, öfver hvilkens fina ansigte flög en lätt färgskiftning, och han tillade dröjande:

— Du är afundsvärd: den, du älskar, kan du tillbjuda din hand.

— Det kan jag; dock med den saken äro många »om» och »men». Hon är enormt rik.

— Nå, rikedomen är icke precis ett fel — sade Stedingk leende; — du tillstod ju nyss, att du icke eger en enda styfvers kapital.

— Just så; men för en rik flicka är en fattig adelsman...

— Lyckan står dem djerfvom bi!

— Nå, på ditt ord då, Stedingk så försöker jag. Och nu mina vänner, hos den flicka, jag valt, uppträder ingen af er som rivaler?

— Jag lofvar det — svarade Fersen.

— Också jag — inföll Stedingk. — Vi tala förtroligt — fortfor han — och jag anser mig icke brista i grannlagenhet, då jag säger, att äfven jag har mina giftermålsspekulationer.

Baron Staël hade satt bort sitt glas: Sacre Dieu! — sade han, — det var just detta jag anade!
— Din aning var då sann. Jag lofvar att alltid lemna dig försteget, såvida detta icke gäller...

— Nå, gäller?

— Mademoiselle Necker.

— Hvad hopp har du då hos henne?

— Du gör mig verkligen brydd — svarade Stedingk. Efter en liten dröjande paus tillade han: om jag nu talade, skulle ni kalla mig egenkär.

— Du, för hvilken hela Paris svärmar... du, som firat en verklig triumf efter din återkomst och som är så populär, att man här gifver en teaterpjes, der du föreställes färdig till stormning... min vän, om du skulle blifva något egenkär, hvem skulle väl förundra sig!

— Det låg en bitterhet i baron Staëls röst, som icke uppfattades af Stedingk, hvilken helt drömmande blickade bort, stödjande sitt vackra hufvud emot handen.

— Men jag är icke fåfäng, och om en spirituel flicka fäster sig vid mig, så...

— Tala — sade baron Staël, icke döljande sin otålighet; — vi äro ju vänner och du kan gerna förtro oss, hvad jag redan hört häntydas på.

— Du är svårt förälskad, min bäste Staël, eftersom...

— Ja visst, ja, alla kärlekshistorier väcka mitt intresse.

— Nåväl, den unga svärmiska mamsell Necker har fattat tycke för mig. Grefve Creutz har infört mig i hennes föräldrars hus, hon har sjungit kupletter, komponerade till mig...

— Jag vet — sade Fersen leende — hela ditt mottagande var en fest.

— Det är sannt — svarade Stedingk, alltjemt med ett drömmande uttryck.

— Nåväl, och du? — Baron Staëls röst var kort och nästan hes och han tillade hastigt:

— Och du älskar henne?

— För en snillrik qvinnas kärlek är jag icke känslolös. Jag tror, det jag förstår att uppfatta mamsell Necker. De egenheter, hon har i sitt lynne och sitt sätt, utöfva en tjusningsmakt, hafva en poesi, som rycker mitt svärmiska sinne med sig. Det finnes likstämmighet mellan oss, och det är på denna jag grundar mitt hopp att kunna göra henne lycklig.

— Och att sjelf blifva det?

— Och sjelf blifva det — upprepade Stedingk. Hans ögon strålade och ett leende flög öfver hans bleka ansigte.

Baron Staël tömde ett glas vin och skrattade högt.

— Och du står vid denna punkt? — sade han. Tonfallet i hans ord hade en sorts utmanande kraft.

— Kanske har det kommit ännu ett steg längre.

— Nåväl, låt höra!

Den retfullhet, som kanske mot baron Staëls vilja framskymtade i hans väsen, utöfvade sin verkan öfver Stedingk, som med en viss köld återtog:

— Eftersom min historia väcker ditt deltagande, så kan jag tillägga, att marskalken grefve de Broglie, som alltid visat mig stor välvilja, härom dagen sade till mig: — Ni måste befästa er ställning genom ett godt giftermål. — Jag har icke tänkt derpå, svarade jag, och jag eftersträfvar ingen annan qvinna, än en skön armé, för att dermed eröfra Newfoundland. — »Men kasta ej bort er lycka genom att omfatta chimeriska idéer» genmälde han.
»Jag har tänkt på ett parti, som skulle anstå eder.» — Och hvilket, jag ber? — »Mamsell Necker» — Nåväl, svarade jag honom, antag, att jag fäster mig vid edra ord, hvad säkerhet har jag att lyckas? »Jag svarar derför. Det är blott fråga om edert eget tycke.» Jag skall tänka derpå!<footnote>Se Minnen ur Sveriges Nyare Historia, samlade af B. von Schinkel, första delen, sid. 285.</footnote> — Vid denna punkt står min kärlekshistoria, om man så kan kalla den. Jag är icke tillräckligt förälskad, för att säga, att jag ej kan lefva, om denna förbindelse icke går i fullbordan; jag har icke sammanträffat med mamsell Necker mer än en gång, men det är öfverensstämmelse i våra tycken och åsigter, och jag känner, att jag skall komma att älska henne djupt och af hela min själ.

Det var en bekännelse, uttalad med upprörd röst; en ung krigares och hjeltes bekännelse, som af honom sjelf nästan ansågs som en trolöshet mot den gudinna han dyrkade och för hvilken han redan offrat sitt blod.

— Du känner, att du <i>kommer</i> att älska henne af hela din själ, — återupprepade Staël; — men jag <i>gör</i> det redan!

Stedingk spratt till. På hans panna steg upp en matt rodnad.

— Du? — sade han.

— Jag anade, att hon icke älskade mig — återtog Staël lifligt; — men hon skall göra det, såvida du vill draga dig tillbaka!

— Draga mig tillbaka!

Stedingk hade rest sig upp. Han betraktade med ett långt och forskande ögonkast sin väns upphettade ansigte och skälfvande läppar.

— Jag älskar mamsell Necker och på egandet af henne beror hela min jordiska sällhet, hela min tillvaro!

— Om några veckor skulle jag hafva sagt samma ord — sade Stedingk efter en liten dröjande paus; måhända kommer du att göra henne lyckligare än jag...

Han teg några sekunder, kanske tvekande, om det skulle vara en för stor sällhet, som han tänkte afsäga sig, derpå tillade han med fasthet:

— Du gör henne lyckligare än jag. Mitt hufvud är nu endast fullt af idéer om eröfringar i den nya verlden.

Med tårfulla ögon räckte Staël sin hand åt vännen, hvilkens bleka ansigte var vändt mot honom, och hans af ädel försakelse strålande ögon hade en leende glans, då han tillade:

— Jag skall svara marskalk de Broglie, att jag ej har någon lust för det parti man föreslagit.

— I sjelfva försakelsen ligger ljufhet — sade Axel Fersen, som med ett hängifvet uttryck lade sin fina hand på vännens axel, — en ljufhet, då det sker för den älskades lycka.

— Se så, nu ut i verldshvimlet! — inföll Stedingk; — ett öfvermått af känslofullhet är icke min svaga sida.

*
</chapter>
<chapter name="Sextonde kapitlet">

<h2><small>SEXTONDE KAPITLET.</small></h2>

— Min Gud, Antoinette, och hit har ni då kommit för att möta mig!

— Jag måste se er!

— Vi träffas ju nästan dagligen...

— Men jag får icke tala med er.

Dessa ord vexlades mellan en man, klädd i slokig hatt och vid kappa, samt en qvinna med mask för ansigtet och hvilkens högväxta, smärta figur var höljd i en fotsid kapott.

Denne man och denna qvinna voro icke de enda på slottsterrassen. Der var ett lifligt hvimmel af menniskor och alla nästan i samma drägt.

Det var en sorts maskeraduppträde, hvar afton förnyadt, der man träffade qvinnor af alla klasser och der utsväfvande män kunde få sin äfventyrslusta tillfredsstäld.<footnote>»Nattliga scenerna på slottsterrassen väckte mycken skandal. Man visste, att, så snart konungen gått till hvila, blandade, under natten, drottningen och grefven af Artois sig i hopen. Hofvet, under dagen uttröttadt af tvånget och representationen, njöt på natten af en upprymd och sjelfsvåldig frihet. Dessa förlustelser hade blifvit ett sådant behof för alla, att de mest utsväfvande bland prinsarne och hofmännen icke kunde undvara dem.» Se: Frankrikes hof, af förf. till Morianen, III bandet, sid. 355.</footnote>

Man hörde glädtigt skämt och muntert skratt, man sparade icke på infall, man tilltalade hvarandra, utan att akta på, huru eller till hvem orden föllo.

De nattliga skuggorna gåfvo något hemlighetsfullt åt dessa sammanträffanden eller möten, dessa
misstag, dessa frivola ordlekar, detta uppsluppna skämt.

Det var en tafla utan bestämda konturer, en liflig scen, skymd af mörka skuggor, en lefvande tafla med halfqväfda suckar och en tystnad full af lockelse.

Den smärta damen, som fattat sin kavaljers arm, förde honom nu något afsides, under det han hviskade:

— Ni är mycket oförsigtig, Antoinette!

— Huru skulle jag väl annars få tala med er utan vittnen? — svarade hon med rösten darrande af en tillbakahållen rörelse. Ni klandrar mig, ni får det icke, herr Fersen!

— Jag gör det ej!

— Försynens skickelse har utvalt mig för det skönaste konungarike i Europa. Gud har låtit mig födas till den rang jag innehar, och jag känner hvad jag är skyldig min lefnadsställning. Men ni vet, att jag behöfver vänner, och mitt hjerta söker ert. Säg, får det tala?

— O, tala, tala!

— Då ni drog bort i kriget, Axel, då ert beslut var oåterkalleligt, kunde jag icke utan tårar betrakta er... hela hofvet såg min sorg; men ni... ni såg den icke!

— Tror ni då, Antoinette, att jag med glädtigt mod skildes ifrån er?

— Men hvarföre, hvarföre då?

— Derföre att jag älskar er, Marie Antoinette, nu förstår ni, hvarföre jag skyndade långt fjerran ifrån er...

Den smärta qvinnans hand hvilade med en öm tryckning mot hans arm.
— Nej — sade hon — kärleken består icke i ett undvikande.

— Min måste bestå deruti.

En tystnad inträdde efter dessa lifligt vexlade ord, hvarefter mannen återtog:

— Icke skuggan af en fläck får genom mitt förvållande komma öfver den qvinna, jag älskar.

— Må man gerna tro, att min kärlek tillhör er... man skall icke våga upprepa detta högt, det blir en lös förmodan, som för nya intryck skall dö bort.

— Dåra er icke dermed. Ryktet skall tränga till folkets öron... bilden af deras drottning måste vara oskärad, om det i vördnad skall se upp till henne.

— Och för en tom chimer skola vi försaka hvarandra! — utbrast hon häftigt, hvarpå hon långsamt och sorgset fortfor:

— Mitt rykte, min bäste vän! Vet ni då icke, att man säger mycket ondt om mig; men folkets kärlek har jag ändock qvar! — Hon tystnade och fortfor långsamt:

— Om man icke vågar något, vinner man ingen lycka.

— <i>Jag</i> har vunnit den! Från den kan intet rycka mig. Jag tänker på er ständigt, alltid. Jag lefver i minnet att ha sett er eller i stundens hänryckning att se er. Er bild är mig alltid nära... jag rusas af denna ständiga närhet. Marie Antoinette, jag behöfver icke hålla er hand i min för att vara lycklig; min kärlek är hänförelse, men icke begär. — Skymningen likasom medförde förtrolighet, gaf oförbehållsamhet åt deras ord, hängifvenhet åt deras närmande.

— Huru gerna jag lyssnar på er! Hvad mig beträffar, så... ja, så är jag icke så förnöjsam — sade hon, hastigt öfvergående från en känslofull till en glädtigt skämtande ton. — Jag måste stundom se er för att icke glömma, måste tala med er för att icke tusentals tankar skola tränga sig på och alldeles förbrylla mig. Mina tankar skulle blifva en tyngd, som tillintetgjorde mig; jag hör icke till dem, som kunna sluta sina känslor inom sig... jag behöfver någon att sluta mig till, der jag finner den sällhet jag åtrår.

Hon sade de sista orden med en ljufhet i sin röst, som kom mannens hjerta att slå högt och, fattande hennes fina hand, höll han den fast.

— Marie Antoinette — bad han kort och hastigt — låt mig behålla min drömda lycka!

— Dröm, dröm! — sade hon skalkaktigt; — men jag skall veta att fjettra er qvar här, på det att äfven min lilla fantasi, den att få se, få tala med er, skall gå i fullbordan. Jag skall... — hon tystnade och han upprepade:

— Skall?

— Känner ni mamsell Necker? — frågade hon afbrytande sitt ämne.

— Jag har sammanträffat med henne ett par gånger.

— Hvad tycker ni om henne?

— Jag har just icke bildat mig något omdöme om henne ännu.

— Hon är rik...

— Oerhördt.

— Hvad säger ni, herr Fersen, om jag skulle gifta bort er med henne? Detta är mitt sätt att fjettra er här. Ni skrattar...
— Jag kom att tänka på en sak.

— Och den?

— Den rör icke egentligen mig.

— Är det en hemlighet? — Marie Antoinettes röst var kort och häftig, och fastän hon sjelf föreslagit mamsell Necker till hans hustru, kände hon kanske dock en uppstigande svartsjuka emot henne, ty hon tillade otåligt:

— Ni går således in på det parti jag föreslagit?

— Att vinna mamsell Neckers hand tror jag har blifvit rent af en spekulation... jag kan icke inlåta mig derpå... min vän, baron Staël, har fått mitt hedersord, det jag hos henne ej skall stå i vägen för honom, och jag ber ers majestät att beskydda honom, när han kommer att uppträda som friare.

— Nå, jag ger er mitt ord! — svarade Marie Antoinette glädtigt, kanske kännande tillfredsställelse öfver att hennes förslag aflupit på det sätt som skett.

Efter en liten tankfull paus, derunder den aggande känslan af att han möjligtvis skulle kunna
föredraga en annan qvinna framför henne fyllde hennes själ, tillade hon:

— Om detta hederslöfte icke hade varit, hvad hade ni då svarat, herr Fersen?

— Att mamsell Necker icke vore ett parti för mig!

— Men någon annan? En annan... svara, herr grefve.

— Jag gifter mig aldrig...

— Aldrig — upprepade Marie Antoinette långsamt. Hon kände i sin själ en svindlande fröjd.

Den mannen, hon älskade och som hon måste
försaka, den mannen skulle aldrig tillhöra en annan qvinna!

— Jag kommer att lefva för ett minne, ers majestät.

Med återvaknad oro sade hon:

— Vid er heder?

— Vid min heder! kärleken till er, Marie Antoinette, är min enda kärlek och skall alltid förblifva det. Den fyller hela min själ och är mig nog!

Hon tryckte lätt hans hand och vände sig ifrån honom.

— Gå icke ännu, — bad han. — Unna mig ännu några ögonblick! Detta vårt möte är ett farväl... jag lemnar er åter... lemnar Frankrike: ert fädernesland behöfver ännu en gång sina söner, främlingen räknar sig bland dem. Min arm, mitt svärd för Frankrikes drottning! Kanske är detta sista gången jag håller er hand så här sluten i min! Kanske sista gången er närvaro fyller min själ med dubbel sällhet! Mitt sista andedrag, mitt hjertas sista slag för er, Antoinette!

— Min bäste vän!

— Er vän, Marie Antoinette, nu och för alltid!

Och skymmande skuggor föllo mellan Marie Antoinette och Axel Fersen. Det djupa mörkret likasom utplånade allt och gaf en prägel af någon yrande drömbild åt den hvimlande menniskoskaran på terrassen.

*
</chapter>
<chapter name="Sjuttonde kapitlet">

<h2><small>SJUTTONDE KAPITLET.</small></h2>

Medan svenska ädlingar under Frankrikes fana stredo i Amerika, var deras konung uppfyld af begär att blanda sig i något krig, genom hvilket han skulle förvåna verlden med sin fältherretalang samt vinna ära, segrar och byte. Denna alltmera tilltagande lystnad efter ära dolde han under ett lifligt yrkande på uppfyllandet af ett s. k. familjfördrag mellan Ryssland, Danmark och Sverige, hvilket för alla tider skulle betrygga freden i norden.

Gustaf III's svärmande inbillningskraft, alltid färdig att uppgöra storartade planer, var i en ständig rörelse, och mest lekte honom i hågen att åvägabringa en konflikt med Danmark, till hvilket land han bar ett inrotadt agg.

De stora grundsatser af upplysning och ordning, som under första årtiondet af hans regering utgjorde den allmänna karaktären af förvaltningen, lemnades allt mera ur sigte. Han började anse, att bästa sättet att besegra sitt motparti och sina motståndare vore att möta dem med någon vunnen ryktbarhet, utan att betänka, att detta var en åtrå, som kunde splittra hans krafter.

De obemärkta omsorgerna om den inre styrelsen tillfredsställde honom icke längre. En brinnande längtan att åt sitt land skänka den betydenhet och vigt, det egt under en Gustaf Adolf, en Carl XII, intog honom alltmera, under det han allt lifligare hängaf sig åt vexlande förströelser och nöjen. Det var dock icke blott och bart af lättsinne
som Gustaf gjorde sig till skaparen af dessa kostbara och lysande fester. Genom teatern och glansen af sina hofnöjen trodde han sig framkalla en nödvändig lyx, uppmuntra de sköna konsterna och höja nationens intellektuella ståndpunkt. Han hade ännu en annan afsigt, helt och hållet politisk; han hoppades genom lockelsen af ett lysande hof kunna draga till sig och qvarhålla de genom 1772 års statskupp öfvervunna aristokraterna, hvilka han fruktade fortfarande kunde hysa en farlig hämdkänsla mot honom.

Midt under nöjet förlorade han således aldrig ur sigte sina politiska planer. Han behöfde för deras verkställande någon ny underhandling med Frankrike, en ny penninghjelp, om det vore möjligt. Och då han nu åter stod i begrepp att för en längre tid lemna sitt rike, voro hans tankar riktade på detta land, från hvilket han föresatte sig att åtminstone erhålla en förnyad allians, hvaraf han kunde berömma sig vid sin återkomst till Sverige såsom en personlig seger. Ända från början af amerikanska kriget hade han underhandlat med kabinettet i Versailles för erhållandet af en af dess Antiller i utbyte mot en fransk nederlagsplats i Göteborg, och grefve Axel Fersen hade, då han reste till Förenta Staterna, erhållit ett specielt uppdrag i denna fråga.<footnote>Affären uppgjordes under Gustaf III:s vistande i Frankrike genom konventionen i Versailles, undertecknad d. 1 Juli 1784.</footnote>

Att komma ut för att vinna nya fördelar, knyta nya förbindelser, sådana voro konungens tankar, då han, föregifvande sig vilja begagna baden i Pisa, nu med ifver rustade sig för en färd, som tilltalade hans fantasi och skulle tillfredsställa hans skönhetssinne. Det var på en gång konungen, som skulle
vinna förmåner, och skalden, som skulle njuta, och han ordnade planen till denna resa, på hvilken han ville omgifva sig med en del af sitt lands utmärktaste och mest framstående män, danelser ur hans skola: en förening af stolthet, älskvärdhet och snille.

Bland dessa föll hans val på Axel Fersen, som icke allenast lyste i Paris salonger, utan äfven som krigare frejdat svenskarnes namn om tapperhet.

Gustaf hade redan återkallat honom från Frankrike och samtidigt, eller de första dagarne i September 1783, skref han till Ludvig den XVI följande biljett:

»Min herr bror och kusin, då grefve Fersen tjenat i edra arméer i Amerika med allmänt erkänd duglighet och då han härigenom gjort sig förtjent af eder välvilja, tror jag mig icke handla ogrannlaga, då jag hos eder anhåller om ett eget regemente åt honom. Hans börd, hans förmögenhet, den plats han intar nära min person, hans kloka uppförande, hans fars talanger och exempel, hvilken förut åtnjutit samma ynnest i Frankrike, allt berättigar mig att tro, det hans känslor icke kunna vara annat än behagliga för ers majestät och då han kommer att fortfarande vara lika fästad vid mig och får dela sig mellan de pligter, hans tjenst i Frankrike och den i Sverige fordrar, ser jag med nöje, att det förtroende jag visar grefve Fersen och den höga samhällsställning han intager inom sitt fädernesland måtte ännu ytterligare utvidga de förbindelser, som existera mellan de båda nationerna och visa min ständiga önskan att allt mer och mer odla den vänskap, som förenar mig med eder och som för hvar dag blir mig allt mer dyrbar. Det är med dessa känslor och dem af den högsta konsideration
och fullkomliga högaktning jag förblifver, min herr bror och kusin, eders majestäts tillgifne bror, kusin, vän och bundsförvandt<br><tab><tab><tab>Gustaf.»

Äfven till drottningen af Frankrike hade Gustaf skrifvit i detta ämne, och grefve Fersen öfverlemnade åt konungen följande svar:

»Min herr bror och kusin! Jag begagnar mig af grefve Fersens afresa för att ånyo betyga för eder de känslor, som fästa mig vid eders majestät; eder rekommendation hos konungen har blifvit upptagen så, som den borde blifva det, då den kommit från eder och till förmån för en så god undersåte. Hans far är icke glömd här, de tjenster han gjort och hans goda rykte hafva blifvit återupplifvade af sonen, som högeligen utmärkt sig i amerikanska kriget och som genom sin karakter och sina goda egenskaper förtjenat sig aktning och tillgifvenhet af alla, som haft tillfälle att lära känna honom. Jag hoppas, att han icke länge skall behöfva vänta på ett regemente. Jag skall icke underlåta något, för att understödja ers majestäts önskningar och för att vid detta såväl som vid hvarje annat tillfälle gifva eder prof på den uppriktiga tillgifvenhet, hvarmed jag förblifver, min herr bror och kusin, eder uppriktiga syster och kusin.<br><tab><tab><tab>Marie-Antoinette.»<footnote>Bref från Gustaf III och drottningen af Frankrike. Se »Gustaf III och franska hofvet» af Geffroy, senare häftet sidd. 239, 240. »Fersens far och grefve Creutz vände sig äfven till utrikes ministern de Vergennes, för att utverka belöningar åt honom för hans tapperhet i Amerika, der han deltagit först i 1780 års fälttåg såsom adjutant åt Rochambeau och sedermera i fälttågen 1781, 1782 och 1783.</footnote>

Att stå på god fot med hofvet i Versailles var en stor rekommendation hos Gustaf. Genom det insteg svenskarna vunnit, genom denna medkänsla, hade hans egna planer utsigt att genomdrifvas, och ett alltmera kännbart penningebetryck gjorde denna sympati till ett dubbelt intresse.

Konungens resor, den tilltagande lyxen, hans allt mattare intresse för genomdrifvandet af en del af de reformarbeten, han påbörjat, denna ombytlighet, som ingaf hans sanna vänner ett djupt bekymmer, hvartill kommo fullkomligt skilda åsigter angående hans krigsplaner — allt detta gjorde, att grefve Ulrik Scheffer drog sig tillbaka från sin utrikesministerplats. Till hans efterträdare hade konungen hemkallat grefve Creutz.

Under dessa förhållanden lemnade Gustaf sitt rike ånyo för ett helt år natten mellan den 27 och 28 September 1783, följd af en talrik svit, oaktadt han ville iakttaga inkognito såsom grefve af Haga.

Sådana kungliga resor voro i sjelfva verket för det adertonde seklets regenter en slags filosofisk-moralisk pilgrimsfärd, af vigt för deras goda namn och rykte. I adertonde seklet ansåg man, att konungarna sjelfva borde resa, för att bilda sig och för att vid sin återkomst förbättra sina länders tillstånd.

Hvar Gustaf III drog fram, presenterade han sig, omgifven af en viss gloria, såsom en man med snille och såsom en filosofisk konung, såsom beskyddare af vetenskap och konst.

Gustafs för det sköna brinnande, för det stora lätt hänryckta själ drog likt en lysande meteor från stad till stad, från land till land, hans
äfventyrslusta kände sig tillfredsstäld och han erfor behaget af en obunden frihet.

I Rom spelade han en tvåfaldig rol, i det han uppträdde som konsternas kungliga beskyddare och religionsfrihetens grundläggare. Det var första gången Rom och den heliga fadern mottog en protestantisk suverän från Norden. Ställande sig såsom chef för en oberoende kyrka på jemlik fot med katolska kyrkans öfverhufvud, lyckades han att alldeles bredvid St. Peterskyrkan få öppnadt ett lutherskt kapell och på samma dag firades offentligt katolska messan i Stockholm och den lutherska gudstjensten i Rom. Allt detta åstadkom en effekt fullkomligt i Gustaf III:s smak. Det var genom dylika triumfer, han ville rekommendera sig inför sitt århundrade, på samma gång han väntade stora fördelar deraf för samvets- och kyrko-frihetens sak. Särdeles väckte han alla rättroende katolikers intresse, och franska konungen sände honom en formlig inbjudning att besöka Paris och Versailles.

Herr de Vergennes skrifver den 16 maj 1784 bland annat: Då konungen af Sverige i kardinal de Bernis funnit en man, villig att tillfredsställa hans vetgirighet i alla frågor, äfvensom att lyssna till honom med intresse, har der mellan hans svenska majestät och hans eminens uppstått en ganska utomordentlig förtrolighet, som icke ringa bidragit att göra Gustaf III:s vistande i Rom angenämt. Vi hafva derigenom erhållit sådana upplysningar om denne furstes karakter och tänkesätt, som tala starkt till hans fördel; jag har skäl att tro, att han skall märka det genom det sätt, hvarmed han skall bli mottagen af konungen.

Ett besök i Frankrike var dock denna gång
icke särdeles efterlängtadt af Gustaf, som då ännu ej slagit ur hågen att samma år gå emot Danmark.

Dessa afsigter hade en tid förut, vid konungens sammanträffande med ryska kejsarinnan i Fredrikshamn, hon fullkomligt genomskådat, i det Gustaf gjort allt för att vinna henne för allians med Sverige, med uteslutande af Danmark. Catharina öfverraskades af de planer, hon härunder upptäckte; hennes misstanke blef väckt och förtroendet fick en dödlig stöt. Hon fordrade oeftergifligt, att Danmark skulle tagas med i det föreslagna familjfördraget, hvilket skulle vara af samma beskaffenhet som mellan de Bourbonska hofven. Man hade kommit öfverens om att med första underhandla härom, då konungen beräknade att draga ut på tiden, insöfva den mäktiga grannen, som vid det väntade turkiska krigets utbrott skulle ha nog att syssla med för egen räkning och derför låta honom ostörd gå på Danmark.

Konungen, som anträdt sin resa i det säkra hopp att hvilken postdag som helst inhändiga bref om dessa förutsedda fiendtligheters utbrott, såg sin väntan besviken. Det turkiska kriget blef ej af. Turkiska sultanen såg sig tvungen att ge efter, och Ryssland gick utan svärdshugg att vid Svarta hafvets strand lägga grunden till ett välde, som innan kort skulle hota Porten med fullkomlig undergång.

Emellertid skref ryska kejsarinnan till Gustaf och omtalade hans rustningar och de krigsrykten, som uppstått tillfölje deraf på ett sätt, att hon tydligt tillkännagaf, det hon ansåg dem trovärdiga, dock på samma gång förklarande sin föresats att af alla krafter vilja hindra dem att gå i fullbordan.

Detta Catharinas bref träffade konungen kort efter hans ankomst till Venedig och gjorde på honom den verkan, att han på ögonblicket kände sig mindre obenägen att efterkomma fransyska hofvets inbjudning. Snart derpå anordnade han ock sin afresa till Paris.

*
</chapter>

<chapter name="Adertonde kapitlet">

<h2><small>ADERTONDE KAPITLET.</small></h2>

— Ja, min bäste baron Staël, så här trifs jag bäst! Jag njuter af min frihet, jag är icke bunden af etiketten. Min resa har varit ytterst behaglig, och det goda förstånd, hvari jag står till Europas makter, vet jag skall glädja mitt folk, — sade Gustaf III, som tillsammans med sin ambassadör nu färdades till Versailles, der han afslagit den för honom iordningställda präktiga våning, för att enligt nyck och smak inrätta sin bostad hos Tauchet. — Europas regenter hysa sympati för mig, särskildt intresserade det mig att sammanträffa med kejsaren af Österrike... à propos, kanske förefaller han mig att väl mycket likna en preussisk korporal! — Gustaf tystnade, med detta lilla stickord gifvande luft åt den hemliga ovilja, han kände för Josef II, samt fortfor: — Kejsarens syster, drottningen af Frankrike...

— Är hänryckt öfver ers majestät!

— Tvärtom — sade konungen leende. — I förrgår, då hon i hofvets närvaro på Bellevue gaf
konsert, kom jag att tillstå, det jag icke tycker om kammarmusik; men sedan drottningen sjungit en duett tillsammans med madame la Roche-Lambert... icke sannt, denna dame har en ovanlig röst och smak! Jag skulle verkligen önska, att vi kunde vinna henne för Stockholm... eh bien, var jag oförsigtig nog att på framstäld fråga svara, att madame la Roche-Lambert försonat mig med min afton och att drottningen sjungit ganska bra för att vara drottning. Man har framburit mitt yttrande, jag har märkt det, men detta skall dock icke bryta vårt goda förhållande!

— Ers majestät och alla svenskar...

— Omfattas med en viss entusiasm — afbröt konungen leende; — ja, isynnerhet er vän, Axel Fersen. Hans figur och utseende passa ganska väl för en romanhjelte, men icke i en fransysk roman. Så, nu äro vi snart framme! Jag vill i dag enskildt tala med konungen af Frankrike, och hoppas jag deraf det bästa resultat. Danmark och Ryssland rusta sig, och dessa för Sverige oroande nyheter föranleda min snara hemresa. Ja, det är slut med dessa små supéer hos mina goda vänner, hofdamerna; det är slut med dagarnas kringströfvande lif, der jag som den lägsta borgare fått en inblick i det äkta parislifvet, och, <i>foi de gentilhomme,</i> detta har nästan roat mig mest!

Konungen skrattade och snart derefter var han inbegripen i ett lifligt samtal med Ludvig XVI.

— Min afresa nalkas, — sade Gustaf — och jag vill derför utveckla de motiver, som föranledt mig att göra de förslag, hvilka herr de Vergennes å mina vägnar redan framställt.

Gustaf tystnade några sekunder. Hans högt
uppburna hufvud, hans ytterst lifliga och öppna anletsdrag och de spelande ögonen voro riktade på Ludvig, då han med flytande vältalighet fortfor:

— Två vänner böra öppet tala med hvarandra om sina ömsesidiga intressen, och då två konungar, såsom vi, känna hvarandra personligt, är det med deras värdighet fullt öfverensstämmande att direkte underhandla med hvarandra. Det är på dessa grunder jag öppnar mitt hjerta för ers majestät, viss att jag vänder mig till en vän och till den redligaste mannen i ert rike.

— Jag hoppas, att ni icke tviflar på mina känslor — svarade Ludvig artigt småleende.

— Eh bien, Sire, ni känner, på hvilken grundval förbindelsen mellan Sverige och Frankrike hvilar sedan öfver tvåhundra år tillbaka; ni känner, att Gustaf I:s och Frans I:s gemensamma intressen lade första grunden till detta förbund, som Gustaf Adolf och Ludvig XIII ytterligare befästade genom en följd af ärofulla segrar, hvilka lyftat de båda konungarikena till en punkt af makt och storhet, på hvilken Frankrike bibehållit sig, men hvarifrån Sverige fallit, mindre genom Carl XII:s fel, än genom hans olyckor och isynnerhet genom den anarki, som följde efter hans död. Denna anarki, som nära nog ställde vårt land under dess grannars förmynderskap, gjorde det till en onyttig och ofta besvärlig bundsförvandt.

Under det han talade, blef hans ansigte allt allvarligare; men plötsligt höjande sitt hufvud bortjagades bekymren likasom moln för solen och konungens eldblick hvilade klar på Ludvig XVI, då han med kraft fullföljde:

— Den lyckliga revolution, som förqväft
anarkien och återställt ordningen, har ock återgifvit Sverige åt dess vänner; och den tid, som sedermera förflutit, har satt det i stånd att vara dem till nytta. Uppfostrad från min spädaste barndom i mina förfäders vänskap till Frankrike och befästad i dessa känslor genom dem, som den aflidne konungen af Frankrike, Ludvig XV, ådagalade emot mig under de farligaste ögonblicken i mitt lif, har det varit min ständiga sträfvan att visa både honom och er, Sire, huru tacksam jag är i mitt hjerta och hvilket högt värde jag sätter på fortvaron af det förbund, som sedan så lång tid tillbaka förenar våra stater.

Elden i konungens blick mildrades af ett leende.

— Det är med dessa känslor jag kommit hit... tillade han.

Ludvig XVI, hvilkens godmodiga ansigte hela tiden varit vändt mot konungen af Sverige, på hvilkens lifligt framstälda ord han uppmärksamt hade lyssnat, lade med en åtbörd af förbindlighet och tillgifvenhet sin hand på Gustafs skuldra:

— Åldern af de band, som förena mig med Sverige, gör mig dess allians dyrbar och detta så mycket mer, sedan jag nu haft nöjet förnya er personliga bekantskap.

— Sire, er öppna och ädla hjertlighet ökar den kärlek, jag så att säga ända från min vagga insupit för Frankrike! — utbrast Gustaf eldigt, — och på vår ömsesidiga vänskap tryggar jag mig också i detta ögonblick, då mina grannars öfvermodiga hållning och fortgående rustningar med skäl väcka min uppmärksamhet och oro.

— Ers majestät bör vara försäkrad om min vilja att verksamt bistå eder, i händelse edra
grannars onda afsigter skulle ge anledning till ett störande af edert lugn.

— Jag föreslår således afslutandet af ett bestämdt förbund mellan våra riken, och jag vågar tillägga, att jag genom min person skulle kunna vara eder nyttig. Seende mig öfvertygad om mina grannars och eder naturliga och oblidkeliga fiendes, Englands, illasinnade afsigter, tvekar jag icke att be er åter tillknyta de band, som Europas närvarande tillstånd rent af föreskrifver... Jag tror, att det skulle vara Frankrikes ära och ligga i dess intresse att ega en bundsförvandt i Norden, som kan motväga den ofantliga koloss, hvilken der med hvar dag tillväxer, och att det är nödvändigt för oss båda två att förena oss, innan den stormhvirfvel af stora händelser, som är i antågande, hinner att bortsopa allt...

— Sire — sade Ludvig XVI tveksamt och dröjande — ni gör sjelf ett ärofullt bruk af er makt och vet, att konungars första pligt är att omhulda de folk, som blifvit dem anförtrodda, isynnerhet efter ett krig, hvars bördor varit ganska tryckande, och att omständigheterna då icke medgifva att göra allt för sina bundsförvandter...

— Från den synpunkt, jag erbjudit eder ett förbund med Sverige, anser jag tvärtom, att det är till skydd, just för de folk, hvilkas styresmän vi äro...

— Nå ja, ni har måhända rätt, och jag gifver mitt löfte, att, i händelse ni skulle blifva anfallen, jag genast skall använda mitt inflytande, för att om möjligt afvärja angreppet, och i motsatt fall vet ni, att tre månader derefter skall till ert förfogande ställas, antingen in natura eller i en
motsvarande penningesumma, den hjelpsändning, som blifvit aftalad i den förklarande not min utrikesminister på min befallning nyligen tillställt eder ambassadör. Emellertid, på det ers majestät för närvarande må bispringas med afseende på de rustningar, hvarmed ni är sysselsatt...

Ludvig tystnade och efter några ögonblicks besinning fortfor han:

— Jag vill förbinda mig att, oberoende af de mellan oss öfverenskomna årliga subsidierna, lemna eder en utomordentlig undsättning af 6 millioner livres, hvilka skola utbetalas med 100,000 francs hvarje månad, till dess hela summan utgått...

— Ers majestäts tillmötesgående förstorar om möjligt mitt förtroende och min vänskap! Vår ömsesidiga förbindelse, som genom sjelfva sin natur blir heligare, än dessa vanliga föreningar mellan tvenne monarker, blir också hemligare, då den afslutas mellan och genom oss personligen. Vi fullborda den utan fruktan att uppväcka våra medtäflares afundsjuka. Det är genom orubblig fasthet, man imponerar på de äregirige; det är icke genom grannlagenhet och undseende, man håller dem tillbaka...

En liten tystnad hade inträdt, som nu bröts af Ludvig:

— Jag är öfvertygad — sade han — att, så länge vår förbindelse varar, ni icke afslutar någon, som kan motverka våra fördelar, desslikes att ni icke skall ingå på något defensivfördrag med Ryssland af hvad namn det vara må, men snarare att ni troget skall meddela mig alla förslag och propositioner, som kunna komma att göras eder, afseende vårt förbund. Ers majestät kan vara förvissad, att jag skall iakttaga detsamma och att jag skall gifva
eder del af allt, som kan stå i sammanhang med eder säkerhet. Jag räknar på er tystlåtenhet, likasom ni kan räkna på min. Och nu må ni sjelf bestämma stunden för detta hemliga fördrags undertecknande...

Få dagar efter detta samtal afreste Gustaf triumferande. Återkommen till sin hufvudstad, skref han en månad derefter till konungen af Frankrike:

<tab><tab>»Drottningholm d. 7 September 1784.<br>Min herr bror och kusin! Jag begagnar mig af den kurir, som medför ratifikationen på handelsfördraget, för att fritt få samtala med ers majestät och förnya försäkringarna om min hängifna och obrottsliga vänskap. Ers majestät vet redan, huru fort jag kommit hem och att afståndet mellan Versailles och Stockholm icke är så långt, som man tror. Det är just lagom långt, för att vänskapen mellan de båda staterna skall kunna bli lika så enig, som vår personliga vänskap skall bli beståndande. Emellertid bekänner jag, att jag i detta ögonblick icke kan annat än med saknad tänka på att icke kunna samtala med eder annorlunda än skriftligen och att för icke mer än en månad sedan jag egde det nöjet att se eder i hvarje ögonblick och att kunna vid edert hjerta utgjuta mina bekymmer och tankar. Det smärtar mig att se mig beröfvad denna ljufva vana och att nödgas vakta de ofta sällsynta tillfällen, då jag kan tala med eder utan fruktan. Jag har vid min ankomst fullgjort hvad jag öfverenskommit med ers majestät, i det jag med största förbehållsamhet underrättat rådet om det handelstraktaten af 1741 förklarande fördraget och ers majestäts afträdande af ön S:t Barthélemy, såsom ersättning för de fördelar, hvilka
blifvit beviljade franska handeln i Göteborgs hamn. Jag har tillagt, att jag kunde med tillfredsställelse säga dem, att jag i ers majestäts känslor för mig och för Sverige funnit samma vänskap och intresse, som Ludvig XV visade under de sista åren af sin regering. Detta har gjort en högst nyttig verkan och har totalt aflägsnat alla tankar, som blifvit väckta genom enskilda bref från Paris, på, att några andra förbindelser blifvit ingångna mellan Sverige och Frankrike. Jag vet till och med, att engelska ministern och ryska sändebudet inberättat till sina hof, att ryktet om en ny allians oss emellan var falskt och hade ingen annan grund, än underhandlingarna rörande en svensk koloni i Amerika. Sålunda hoppas jag hafva uppfyllt ers majestäts önskan, och att det fördrag, vi undertecknat, skall blifva den djupaste hemlighet... Jag kan försäkra ers majestät, att Sverige till våren kan utlöpa med en flotta af tjugotvå linieskepp, nästan nya, och femton fregatter, och detta inom en tid af sex veckor. Artilleriet har icke blifvit försummadt, och ers majestät känner redan genom den oro, detta väckt hos mina grannar, att det blifvit fördeladt på alla de punkter, der det kan behöfvas till försvar eller hvarifrån det lätt kan transporteras i händelse af behof. Vi hafva ock en helt och hållet ny uppsättning af gevär och vapen för både infanteriet och kavalleriet.» — — —

Gustafs krigiska sinnesstämning, som klart framskymtade i detta bref, ville kabinettet i Versailles dock på inga vilkor uppmuntra och Ludvig XVI svarade:

»Jag har med intresse läst den detaljbeskrifning, i hvilken ers majestät behagat ingå rörande
fortgången af de reparationer af alla slag, som blifvit anbefallda, och jag lyckönskar eder till det fasta och lysande skick, hvari ni redan försatt edra försvarskrafter både till lands och sjös; detta kan icke undgå att tillförsäkra er edra grannars aktning och fred för edra folk. Då jag känner ers majestäts klokhet och vishet, är jag förvissad, att ni, nöjd med att hafva sörjt för edra staters säkerhet, skall undvika hvarje demonstration, som skulle kunna bli en anledning eller blott förevändning till oro för hvem det vara må.»<footnote>»Gustaf III och Franska hofvet» af Geffroy. Senare häftet sidd. 272, 273.</footnote>

Frankrike, som nyss förut gifvit Gustaf III prof på sin fordna välvilja, hade på samma gång antydt för honom, att tidpunkten var inne för en omsorgsfull politik med nya problemer för lösningen af inre hotfulla svårigheter, hvilka redan började ge sig tillkänna i de båda konungarikena och att de hvar för sig borde hafva andra omsorger än förberedelser till krig.

Dessa råd flögo väl icke obemärkta, men obeaktade, förbi Gustaf, och med en liten gäckande blick af öfverlägsenhet kastade han Ludvig XVI:s bref bland sina papper.

— Jag har herr de Vergennes att tacka för detta — sade han till grefve Creutz. — Han har från sin ambassad härstädes icke hemfört någon öfverdrifven föreställning om Sveriges makt. <i>Foi de gentilhomme,</i> jag vill lära verlden annat! Mitt folk skall segra och det skall åter intaga en vigtig plats bland staterna; vi få blott icke se ut som de anfallande. Nå, jag skall nog uttänka ett medel!

*
</chapter>
<chapter name="Nittonde kapitlet">

<h2><small>NITTONDE KAPITLET.</small></h2>

Herdar, herdinnor och blommor, riddare, sköldar och blanka vapen, halfbeslöjade borgfröknar, hemlighetsfulla dominos, ystra bacchanter och fauner, muntra arlequiner, allt i brokigt hvimmel, än rörande sig efter musikens takt, än ilande efter någon karaktersmask eller stannande för att sjelfva gifva någon rol eller tillstädjande öfverenskomna möten. Ett skimrande ljushaf föll öfver denna färgblandning, öfver dessa gnistrande juveler, dessa matta perlor; det föll med återstudsande sken från glänsande speglar, i hvilka den rörliga taflan, mångdubblad och förstorad, behöll sitt förtrollande lif.

I en loge, ornerad med sammet och guld, stod en smärt qvinna. Öfverskådande den stora operans danssalong, höll hon sitt ansigte doldt bakom en svart solfjäder, med hvilken hon då och då hviftade. Det låg något otåligt i hennes rörelser och då dörren öppnade sig bakom henne, vände hon sig hastigt.

— Jag hör just icke till de tålmodiga — sade hon; dessa fem minuters väntan förekommer mig som en evighet. Nå, herr Fersen, ni kom således obemärkt hit!

— Efter hvad jag tror, ers majestät...

— Tyst... låt oss sätta oss här, der ljusskenet icke faller så starkt!... Se, vi hafva ju en liten vrå alldeles för oss sjelfva! Ni får medge, att jag förstår konsten att arrangera...

— Ingen förstår den bättre...

— Allt smicker är förbjudet! — sade Marie
Antoinette vändande sitt leende ansigte emot den unge mannen. — Ack, min bäste vän, det går evigheter om mellan hvar gång jag får träifa er så här! När jag icke ser er, tycker jag mig ha tusende saker att tala med er om, men nu tiger jag helst...

Marie Antoinette lutade sig tillbaka mot den höga karmstolens dyna, hennes blickar funno Axel Fersens, och försjunkna i ett stumt åskådande sågo de småleende på hvarandra.

— Det är sant — återtog hon, bibehållande sin ställning och alltjemnt med leendet på de svällande läpparne; — jag har mycket, jag vill banna er för... i torsdags observerade ni uteslutande fröken de Boufflers, i söndags fruarna Lamballe och Brionne...

— Ni har godt minne...

— Ah, jag kunde gå ännu längre tillbaka!...

— Jag tviflar icke...

— Men hvarföre, min herre, hvarföre?

— Och det behöfver ni fråga!

— Ni är den kallsinnigaste varelse jag känner!

Hon hade höjt sitt hufvud. Hviftande med solfjädern, vände hon sig bort ifrån honom.

— Hör mig, Marie Antoinette! Den gunst, ni visar mig, uppväcker afundsjuka, ni vet det likaväl som jag. För lyckan att vara i er närhet ville jag offra mitt lif; men jag har tusende gånger sagt er, att genom mitt förvållande icke en halfdragen anda af, af...

— Af klander, ni kan gerna tala ut, jag vet, att ni ville säga detta ord...

— Nå väl! Lika ren, som ni står inför mig, lika ren skall ni stå inför verlden!

— Verlden! — upprepade Marie Antoinette.

Det låg ett visst trots i hennes röst och hon fortfor lifligt:

— Om den icke talar om er, talar den om någon annan. Det är nu en gång på detta sätt... åh, ni känner det nog! Hvem är väl befriad? Klandret går i evig kretsgång, har varit sedan urminnes tider och skall bestå så länge menniskotunga talar på jorden. Dock, så länge jag sjelf känner mig oförtjent deraf, så länge sätter jag mig också öfver allt!

Marie Antoinettes ögon lågade, hennes läppar darrade och öfver hennes fina ansigte flögo purpurflammor. Görande ett plötsligt våld på sin häftiga och passionerade sinnesrörelse, lutade hon sig framåt. Med lugn röst fortfor hon:

— Er, herr Fersen, som sätter ett så stort värde på detta bedömande, gratulerar jag att vara skapad till en typ för konvenansens alla fordringar!

Hon blickade åter leende och halft gäckande på honom; och, fattande i yttersta kanten af hennes solfjäders skira, veckade spetsar, sade han:

— Jag smickrar mig åtminstone med att vara nog ridderlig, för att med den vördnad jag bör blicka upp till min herrskarinna.

Marie Antoinette böjde med en behaglig rörelse sitt hufvud och med ljufhet i sin röst och skalkaktighet i kindernas gropar, genmälde hon:

— Och med denna tillbörliga vördnad håller ni er på afstånd och låter mig ensam söka er.

— Motsatsen vore djerfhet...

— Ni har kanske rätt — sade hon, med en drottnings värdighet vändande sig ifrån honom; — Kanske är det just denna bristande djerfhet, som
kommit mig att närma mig till er, för att söka er vänskap. Jag gillar er fullkomligt, herr Fersen!

— Ni är missnöjd — sade han tvekande.

— Om jag det är, gäller det hvarken er eller mig sjelf! Den strängaste sedepredikant skulle icke ha orsak att göra någon anmärkning, till och med om han såge oss i denna stund, förutsatt, att han kunde blicka in i våra själar. Jag är snarare missmodig än missnöjd — tillade hon efter en liten dröjande paus — det är nästan tungt att lefva i en verld, som icke vill tillåta två älskande andar att söka hvarandra.

— Ers majestät...

— För andra gången ber jag er, herr Fersen, glömma en titel, som jag nästan är färdig att afsky i denna stund. Detta <i>majestät</i> drar liksom en skiljemur mellan mig och de hjertan, som äro mig dyrbara.

Marie Antoinette, stödjande hufvudet mot handen, blickade allvarligt och sorgset framför sig, då hon återtog:

— Hvad söker jag egentligen hos er? Vännen, till hvilken jag kan förtro mina tankar. Min gemål, hvilkens hängifvenhet är stor, likasom min tillgifvenhet, röjer inga tvifvel och väcker hos mig ej sådana; men jag kan icke anförtro honom, hvad som rörer sig i mitt sinne... nej, icke allt! Sedd af hans slägt med oblida ögon, skulle jag nedlägga splitets frö mellan honom och hans bröder, derest jag omtalade de bittra utfall, för hvilka jag är ett mål. Uppenbart trotsar man mig visserligen icke — fortfor hon med en rörelse på sitt hufvud, värdig Maria Theresias dotter och den Cesarernas stolthet, som var henne medfödd — icke något
uppenbart trots, men sarkasmer och stickord, höljda under en smickrets slöja, som jag genomskådar, hagla öfver mig; ett lömskt förtal bakom fagert leende anleten, likt ormar dolda under blommor, har med sitt gift dödligt sårat mig!

Drottningen tystnade. Hennes ansigte var blekt, och handen, hvarmed hon fattat stolens förgylda sidstycke, låg fast och sluten; men, likt den slappade strängen på en spänd båge, lät hon den sjunka i sitt knä, och harmen, som slungat blixtar ur hennes ögon, gaf åter rum för ett sorgset allvar, och hon fortfor:

— Min gemål och jag kunna icke vara en själ och en tanke... det finnes mycket, jag måste dölja, mycket af klokhet, mycket också af känsla, af den ömmaste omtanke för konungens väl. Om han fullt kände till grefvens af Provence smygande och stundom högst låga handlingssätt, skulle ett hat uppblossa, hvars följder jag icke kan förutse, men som måhända endast skulle drabba mig. Inför konungen måste jag bevara skenet af en familjelycka, som är fjerran ifrån mig, min ångest måste jag tillbakahålla... får icke blotta min själs tankar, icke förtroendefullt sluta mig intill honom... jag får endast längta derefter — en trånfull längtan, som kommer mig att ensam gråta ut min smärta.

Drottningen, som stödt kinden mot handen och med en mild svärmande blick skådat framför sig, höjde nu hufvudet och med ett glädtigt tonfall och en qväfd suck tillade hon:

— Nå, herr Fersen, jag har nu gjort er en sorts bikt... ni förstår mig ju, icke sant? Jag behöfver stundom träffa er, för att förtro er mina tycken, men framför allt mina antipatier. När jag kan
få säga er, att jag finner grefvinnan af Artois ha ett hyggligt ansigte, frisk som en ros, med en näsa utan ända på, eller att <i>monsieur</i> är en man, som föga låter hänföra sig samt håller sig i sin styfhalsduk... att han halkar på sina egna infällen<footnote>Uttryck i bref från Marie Antoinette till hennes mor, Paris, utgifna af grefve d’Hunolstein och herr Feuillet de Conches.</footnote>... då känner jag mig riktigt lätt om hjertat! Ja, jag behöfver en vän, inför hvilken jag fritt kan få tala!

Marie Antoinette fortfor:

— Nyss var jag färdig att gråta, nu har jag lust att skratta åt allt samt att ostörd af klandret öfverlemna mig åt min vurm för operan, komedien och mina plymer — dessa mina små fantasier, som man behandlar likasom högmålsbrott! Herr Fersen, med eller mot er vilja, måste jag skänka er mitt förtroende. Jag talar ju också oupphörligt, för att riktigt lätta mitt sinne. Så, min allvarlige riddare, ni kan då skratta! Medan vi båda äro så här vid godt lynne, vill jag berätta, att jag nyss tänkt ut ett sätt, hvarigenom man icke mera uteslutande skall tala om mitt intresse för er. Jag vill efter detta vända all min uppmärksamhet på er vän, baron Stedingk.

— Och vända ert hjerta till honom! Fersens ögon flammade och en mörk rodnad dröjde på hans panna.

— Kanske — sade drottningen, som med oefterhärmligt behag vecklade upp sin solfjäder, hvilken hon hastigt lät sjunka tillsammans igen; — man vet aldrig, hvad som kan komma.

— Ers majestät finner ett nöje i att plåga mig.

— Anse det som en liten hämnd för er uppmärksamhet mot fröken de Boufllers...
— Blir ers majestäts bevågenhet icke större än det intresse, jag hyser för henne, då är jag lugn.

— Åh, herr Fersen, ni har sjelf lärt mig, huru man bör gå tillväga för att komma dumt prat att tystna! Man vänder sig helt enkelt till en annan.

— Och ingenting är så angenämt som ombyte.

— Ni har måhända rätt. Jag skall verkligen fundera på att intaga flera svenskar i min förtroliga societé.<footnote>Minnen ur Sveriges Nyare Historia, saml. af B. von Schinkel, första delen, sidd. 276, 277.</footnote>

— Jag gläder mig åt mina landsmäns lycka!

— Och er egen?

— Den sätter jag i första rummet, jag vågar icke neka dertill; men den är fullt beroende af ers majestät. Från er kommer glädje eller sorg!

— Ni gör mig verkligen brydd! Ni kan ju förstå, herr Fersen, att jag icke vill någon varelses ofärd.

Drottningen lutade sig skälmskt tillbaka, under det hon lekte med en medaljong, som hon bar om sin hals.

— Jag försäkrar er, att jag är full af de vackraste föresatser i och för mensklighetens väl.

— Och ingen kan lättare utföra dessa föresatser!

— Tror ni! Nå, i alla fall, mitt intresse är temligen starkt fästadt vid er och jag ber er bära denna medaljong som en hågkomst af detta erkännande.

— Marie Antoinette!

— Så kallar man måhända den dame, hvilkens ansigte döljes af denna enkla guldkapsel — sade
hon glädtigt samt tillade: — Ni skall följa mig genom operasalongen och jag säger er icke farväl, Axel Fersen! Det der namnet har verkligen en vacker klang!

Marie Antoinette hade rest sig upp. I samma ögonblick inträdde fruarna Lamballe och Polignac. Närmande sig sin svit sammanträffade drottningen med sin gemål, hvarpå de inom kort tillsammans lemnade operabalen, der musiken långt efter fortfor att ljuda och der nöjet, brokigt, bländande och i yster glädje, spridde omkring sig aldrig tröttnande upptåg.

*
</chapter>

<chapter name="Tjugonde kapitlet">

<h2><small>TJUGONDE KAPITLET.</small></h2>

Med raska steg gick Elise Berntsson fram öfver förstaden St. Antoines smala gator. På hennes rundlagda ansigte låg ett drag af en nästan barnslig glädtighet och hon sade gång efter annan till sig sjelf: snart kommer jag hem.

Denna hemresa, oupphörligen uppskjuten, skulle nu ändtligen företagas och hon vandrade fram till gatan Surlaine, der hon för sista gången ville se gamla Marion. Hon fann henne nu som vanligt skälfvande och hopkrupen i den portgång, der hon först hade sett henne. Huru noga kom icke Elise ihåg denna stund, sin oro, sin förskräckelse och den lilla olyckshändelse, som föranledde hennes flyktiga sammanträffande med en landsman, mellan hvilken
Marion blifvit likasom ett samband, i det hon stundom mottog helsningar och uppdrag från honom till denna qvinna.

— Ack, mamsell, sade Marion, ni är mycket god och allt godt blir borta med er. Och ni skall resa till det land, dit den unge främmande herrn har rest före er?... Ni skall sammanträffa med honom.

— Det är icke så säkert, sade Elise mot sin öfvertygelse och med en uppstigande rodnad. Hon hade ofta talat med Marion om herr Markman; med en viss förkärlek hade de språkat om honom, men i dag kände hon en förlägenhet, som kom henne att helst vilja undvika detta ämne, och hon tillade afbrytande: Har ni lust att gå om hörnet, så sätta vi oss under kastanjeträdet, der är ju en liten bänk.

— Den är icke för mig; men om ni sätter er på den, mamsell, och tillåter mig taga plats bredvid er, skall väl ingen våga jaga mig bort.

— Se här, Marion, har jag en varm schal för er: då ni bär den, skall ni tänka på mig.

— Ibland har jag tyckt, att ni måste vara min skyddsengel!

— Man är lite hvar full af dåraktiga fantasier, Marion!

— Jag får aldrig se er mera...

— Det är troligt...

— Och icke honom heller?...

Elise skakade sitt hufvud, huru kunde hon veta detta. Männen voro ju som flyttfoglar, när hon reste till Sverige, skulle kanske han resa till Paris.

— Jag önskar just, att han skulle komma, sade qvinnan, i det hon skarpt såg på den unga
flickan, som med ett likgiltigt uttryck tycktes betrakta kastanjeträdets yfviga grenar, hvilka för sommarvinden fälde doftande blommor. — Jag har ett och annat, hvarom jag ville tala med honom, fullföljde Marion, som hopsjunken stödde ryggen mot trädets stam, under det hennes magra händer nervöst flögo fram och tillbaka. — Ni kan emellertid säga honom, att med rättvisan går det långsamt här i landet. Hämnd och vedergällning fordra lång tid; det är så verldens gång. Ser ni, allt behöfver sin förberedelse. Blixten träffar i ögonblicket; men huru lång tid behöfves för att göra blixten? Till och med den, som är lärdare än både ni och jag, vet det kanske icke.

Elise såg med en nästan skygg blick på Marion; det låg något i hennes ord, som hon icke förstod och som fyllde henne med medlidande.

— Tänk er en jordbäfning, återtog qvinnan, — då hon bryter lös, krossar och förstör hon allt hvad som kommer i dess väg. Men huru lång tid behöfves för att bereda en jordbäfning?

Marion skrattade bittert. — Ack, lång, lång tid, fortfor hon; men jag gläder mig åt, att den skall komma!... Jag ser huru den bereder sig, jag hör huru den mullrar och förnimmer dess jäsning. Jag lefver, derföre att jag vet, att den är i antågande, jag lefver för att se allt störta tillsammans, då han skall begrafvas under spillrorna af sin glans, <i>han,</i> likasom alla de andra!

— Det blir en yttersta domens dag, en räkenskapsdag, och så visst som ni ser mig sitta inför er, så visst skall hvar och en få stå till svars för huru han handlat!

— Jag kan icke dö, förrän den stunden
kommer, den må vara aldrig så fjerran, talade åter Marion, och hennes röst var hes och hennes ögon brunno. — Om jag så skall andas här på jorden i hundra år, skall jag dock se dessa uslingar krälande framför mina fötter och förgäfves tiggande om miskund! Den galna qvinnans händer lågo stilla i hennes sköte och hon blickade framför sig, likasom såge hon en syn, som fyllde henne med en glädje, i hvilken låg vildhet och hån, och hon skakade trotsigt sitt hufvud.

Elise lade sin hand med en smekande tryckning på Marions axel; hon hade ofta förut lugnat henne på detta sätt, och den milda beröringen förfelade icke heller denna gången sin verkan.

— Jag ser, hvad ni tänker, mamsell, sade qvinnan med plötsligt lugn i sin röst. — Ni tänker, jag talar fåvitska ord, jagade fram af mitt sjuka sinne. Ack, ack, jag önskar det vore så sjukt att min sorg öfver Nanettes olycka och skam vore en feberfantasi! Jag önskar, att min dotter låge ren i sin graf och att det vore jag, som rysligt drömde!

— Jag fattar er sorg; men ni talar ibland riktigt syndiga ord.

Marion höjde sitt hufvud, som hade sjunkit mot hennes bröst, och hon fäste sina tårlösa ögon på den unga flickan:

— Jag kan icke annat! Syndfulla ord höra till en syndfull verld. Se er omkring och tänk efter, hvilket lif man för — fåfänglighet, laster, öfversitteri... nej, jag gitter icke räkna upp allt; men obelåtenheten är den makt, som undergräfver allt, och den kommer att kosta tyranners och aristokraters... hon tystnade plötsligen, i det hon mellan fingrarne hårdt snodde fransarne på den schal, hon
nyss mottagit som gåfva. Nå ja, det är detsamma! Jag säger ännu en gång: se er omkring och säg, om ni tror, att det som är kan förblifva evigt. Ah, jag har lust att skratta!

— Jag förstår er icke fullkomligt, sade den unga flickan sorgset.

— Tacka madonnan, att ni icke fattar verldens ondska. Men jag har samlat den i min själ och kan återge den som en spegel. De mäktige och högtuppsatte...

— Men kungen är god, afbröt Elise med ett försök att bringa Marion på ljusare tankar och hon tillade glädtigt: — och drottningen är skön...

— Ja visst, ja, och hon tycker om det sköna, isynnerhet när det gäller männen! inföll Marion. Hon förstår just konsten att roa sig, det är hon, som anför. Men fastän alla pekade fingret åt Nanette, var hon kanske icke så fallen som denna österrikiska, som skrattar och yfves och åker i sin gyllene vagn, ledsagad af sitt lysande hof, och oaktadt det rundt omkring henne är siden, juveler, puder, stolthet och glans, så vet man dock hvem hon är!

Det låg en bitterhet i qvinnans röst, en dämpad lidelse i hennes åtbörder och en glöd i hennes ögon, som fyllde Elise med fruktan. För att skingra den samt bringa Marion i bättre lynne sade hon smekande: — Men nu är ni elak, Marion!

— Derföre att jag upprepar hvad hvarenda gatunge kunde säga er. Åh, man säger detta temligen högt och man hviskar ännu mera. Ett skönt föredöme ger hon i alla fall, men hvad skulle man också med henne att göra? Jag vill erkänna, att man väntade mycket godt både från henne och
kungen; man trodde, att ett nytt lif skulle börja med den nya regeringen; men nu finnes mången, som önskade tillbaka den gamla. Hvad mina gelikar beträffar, så äro många fega stackare, som bära sina bojor; andra skaka dem i smyg; men det skall bli ett rasslande ljud, ty det finnes också bland dem kraftfulla andar, och på en vink af dem skola kedjorna falla till jorden och då få vi se, hvem som kommer att regera!

Marion hade rest sig upp. Hennes skälfvande gestalt blef ett ögonblick rak och spänstig, det låg en vild höghet öfver henne och hon aflägsnade sig med snabba steg.

— Marion, Marion, vill ni lemna mig så här, ropade Elise; — utan ett ord till afsked!

Qvinnan vände sig om. Elden i hennes ögon slocknade, och stapplande vände hon sig till den unga flickan. — Det sista minne, jag får från er, är sorgligt, fortfor Elise. — Ni har ofta talat hårda ord; men aldrig förut så som i dag.

— Mitt hjerta är en lidandets kalk och rinner stundom öfver sina bräddar och mina läppar tala hvad de icke borde... djupt i min själ borde jag gömma det förgångnas sorg, det närvarandes hopp om ett kommande straff. Det är mera än oklokt af mig att tala, men ni vet ju, att här är det ibland icke så som det borde. Hon förde den magra handen öfver sin af kallsvett fuktade panna.

— Jag har ju icke talat högt, tillade hon och såg sig skyggt omkring, och ingen har varit här i närheten?

— Nog har ni talat högt, sade Elise småleende; men ingen har lyssnat på edra riksvigtiga hemligheter.

— Tyst, tyst, om man visste, att jag hade reda på ett och annat, sade Marion och såg sig med tilltagande oro omkring, — om man visste, jag hade reda på ett och annat och icke kunde tiga dermed så . . . hon tystnade och satte klacken hårdt mot jorden, likasom ville hon krossa något osynligt föremål, hvarpå hon tillade: hvad tror ni man skulle bekymra sig om en myras död? En myra mer eller mindre i den stora stack, som arbetar och alltjemt arbetar. Dock, jag vill ej bli krossad, innan arbetet är fullkomnadt! Men glöm icke att säga till er landsman, att stacken blir allt större och större och snart skall den nå upp till skyarna och falla ner och begrafva allt, som icke är rättvist och ädelt på vår jord!

— Jag skall säga honom det — sade Elise lugnande; — ni kan lita derpå! Och nu farväl Marion, lef väl! Om jag träffar honom, som ni fann vara så god, vill jag framföra er hjertligaste helsning!

Med snabba steg begaf sig Elise åter bort, hvarvid hon kastade en flyktig blick in i fru Chermonts trädgård. Den var full af sallad, hvilken nästan skjutit upp som buskar, hvilka vaggade för vinden och halfskymde den bänk, der hon för första gången sutit i förtroligt samspråk med en landsman, hvilkens önskan, den att se till Marion, hon gjort sig till en pligt att uppfylla. Hon vinkade ännu ett farväl mot den åldriga qvinnan, som hopkrupen i portgången hade intagit sin vanliga plats, under det hon mumlade halfhöga, otydliga ord.

*
</chapter>
<chapter name="Tjugoförsta kapitlet">

<h2><small>TJUGOFÖRSTA KAPITLET.</small></h2>

I Trianons lilla salong, som var ornerad med attributer af Bacchus och instrumenter af Pan, satt framför ett bord med vridna bronsfötter Marie Antoinette, höljd i en drägt af hvit perkal. Det fina ostindiska tyget smög sig i lätta veck omkring hennes högväxta, smärta gestalt och en halsduk af gas, lagd i kors öfver barmen, gaf hennes utseende en kysk blygsamhet, som de nedfälda ögonlocken och det milda leendet icke jäfvade. Hon läste i ett papper och tycktes begrunda, hvarpå hon med en guldnål än här och än der gjorde ett tecken. Öfver hennes axel lutade sig konungen, hvilkens stora, godmodiga ansigte drog sig till ett leende hvar gång drottningen stannade med sin nål och stack igenom detta papper. Då och då såg hon sig flyktigt tillbaka rådfrågande sin gemåls ögon. Denna stumma öfverläggning var för henne icke utan en viss vigt, ty den afhandlade den kommande veckans företag: nöjen, enkla och anspråkslösa på Trianon, eller praktfulla audienser och courer under etikettens tvång i Versailles, utflykter till Ermenonville, konserter på Bellevue, små fêter hos fruarna Lamballe, Polignac och d’Auzun, bestämmelser för allmoseutdelning, tillåtelse för allmogens söndagsförlustelse i drottningens parker, promenader till fots och i vagn — en lång promemoria, som måhända icke var utan ett visst hufvudbryderi att rätt studera och indela.

— Jag fruktar, Antoinette, att ni är alltför ofta på dessa små supéer — sade konungen, då drottningens nål stannade vid ett spelparti, som var föreslaget i fru d'Auzuns rum.

— Der är så trefligt, ni tycker ju det sjelf? —	sade drottningen, hvilkens nål alltjemt gled vidare.

— Min bror Provence menade i går, att det väcker en viss förvåning, att ni, Antoinette, ställer er på jemlik fot med edra uppvaktande damer.

— Monsieur menar alltid väl — sade Marie Antoinette med en lätt anstrykning af gäckeri, hvilken undföll konungen; det är sannt, att det ibland faller mig in att kasta bort majestätet och jag leker då en sorts kamrat med hvem som kommer i min väg; men Provence kan vara lugn; makten har något alltför angenämt med sig, för att ens för en sekund komma mig att glömma den, eller hvem jag egentligen är. Med mitt eget <i>jag</i> är jag temligen nära införlifvad.

Drottningen hade höjt sitt hufvud. Hon bar den medfödda kungligheten inom sig och på möjligheten af en sorts förblandning med hopen föllo icke hennes tankar, under det hon likgiltigt talade, hållande promemorian i sin hand, för att vidare egna den sin uppmärksamhet.

— Jag har visst icke något emot, Antoinette, att ni följer edra små fantasier och jag närmar mig sjelf så mycket jag kan min omgifning; men Provence är kanske mer klarsynt än jag och han fruktar, att följderna kunna blifva kungamaktens förringande och minskade inflytande på massan.

Drottningen, full af smeksamt behag och värdighet i sina rörelser, höjde sina smäktande ögon
mot konungen, under det ett gladt leende öppnade hennes läppar:

— Och mitt sätt att roa mig skulle då för oss ha en så förintande kraft! Med all skyldig respekt för monsieurs goda förstånd, ligger det dock troligtvis någon öfverdrift i hans omdöme.

Det var med en viss betänksamhet Ludvig undvek sin gemåls blickar, möjligtvis fruktande att dessa skulle öfvertala till svagheten att icke framföra de bevis, brodren anfört för sitt påstående och som kanhända skulle komma drottningen sjelf att anse den gjorda anmärkningen icke vara utan befogenhet.

— Måhända ligger det öfverdrift i hans omdöme — upprepade han — och den är föranledd från yttrandet: »att man nu icke längre skiljer en hertiginna från en aktris». Dessa jemförelser, Marie Antoinette, kunde sträcka sig ännu högre upp, men Frankrikes drottning måste stå öfver alla jemförelser!

Ludvig lutade sig ner mot Marie Antoinettes axel och tillade:

— Jag vill dock visst icke inskränka, hvad ni sjelf anser för nöje... således spelparti hos fru d'Auzun...

— Vi ha redan bra länge uppehållit oss vid detta... under veckans lopp tror jag icke det vidare kommer att roa oss... jag skall tänka på edra ord, Sire...

— Ni står alltid ojemförlig, Marie Antoinette!

— När jag blir tillräckligt gammal, trumpen och ful, då skall jag säkert vara det, och man skall upprepa mitt lof för er!

Drottningen talade glädtigt, i det hon med den
eleganta liflighet, som var henne medfödd, kastade det fullskrifna papperet framför sig på bordet.

— Jag vill se till hvad man företager nere vid fiskdammen, eftersom jag lofvade fru Polignac att snart komma ner, — sade hon; — följer ni med?

— Jag har bref att skrifva — sade Ludvig XVI undskyllande, i det han stannade på terrassen, blickande några sekunder efter henne.

Aftonsolens strålar spelade i rödt och gåfvo en svag lifsfärg åt marmorstatyer, dröjde i purpur på insjöns spegel och lånade åt vattenfallet ett blekt sken. På den likasom af lianer sammanflätade hängbron stod drottningen dröjande qvar; forsen brusade under henne och hon såg tankfullt ner öfver den; hastigt ilade hon sedan vidare och höjde vinkande sin hand, i det hon vände sitt leende ansigte mot ett busksnår och sade:

— Kom hit, min trogne riddare, och låt oss sedan gå fram och tillbaka öfver bryggan!

I detta ögonblick delade sig cypressens grenar och Axel Fersen stod framför Marie Antionette.

— Har tiden förefallit er lång under er väntan?

— Tiden förefaller mig aldrig lång, ty jag har ju till sällskap tanken på er!

— Här uppe skola vi gå!... Sedda af hvem, som behagar kasta ögonen hitåt, skall det icke falla någon in, att detta är en sökt tête à tête.

Drottningens hvita tänder glänste mellan hennes läppar.

— Så intrigfull man behöfver vara! — Derpå tillade hon allvarligare: Våra små samqväm i mina damers rum börjar man nu finna opassande. Det är tid på att tänka ut ett nytt sätt för att råkas, utan allt för stort ceremoniel. Åh, min vän, ni
blir allt dyrbarare för mitt hjerta!... Ju mera man söker isolera mig, ju mera man söker omge mig med en etikett, som likt ett pansar innesluter hvar friboren sträfvan i de uråldriga former, hvilka sekler sammanfogat till ett passande helt; ju mera man söker ställa mig på ett afstånd, der sann tillgifvenhet aflägsnas allt mera i fjerran, ju mera längtar jag efter utbytandet af tankar, dem endast ett fullt förtroende kan locka fram ur själens djup.

Drottningen tystnade. Hon höjde sina blickar af en mildare och mera blåaktig glans än den darrande ethern bakom henne, och, stannande sin gång, lade hon handen på bryggans flätade löfverk, i det hon dröjande tillade: — Liksom forsens brus, känner jag mig upprörd af alla de småaktigheter, som hopa sig; men forsen är icke så lätt att hindra i sitt lopp, och mitt sinne skall, liksom vattenmassan inunder oss, bryta sin väg fram till den strand, der det finnes trygghet och lugn.

Hon såg fortfarande på Axel Fersen, som med ett småleende lyssnade på hennes ord, och han lade nu sin hand lätt en sekund på hennes arm. Det låg en medfödd höghet i denna hans åtbörd, mera af deltagande än galanteri. Hans från spädaste år utbildade aristokratiska tänkesätt, äran att vara född adelsman, hade i hans sinne nedlagt något jembördigt med Marie Antoinette. Denna inre adliga genius förde dem båda tillsammans och med ett uttryck af ömsesidig kärleksfull stolthet betraktade de hvarandra.

— Nej, vi få icke glömma, att vi måste gå här fram och tillbaka — sade drottningen och drog sig undan den lätta beröringen. — Emellertid, tilllade hon och kindens gropar blefvo djupa, — 
emellertid har man dock upphört att nämna ert namn tillsammans med mitt...

— Icke upphört — sade han glädtigt; — men man är tvehågsen...

— Det är nu er vän Stedingk, jag favoriserar! Var god, herr Fersen, och stryk ut nittionio af de hundrade dårskaper man påbördar mig!

— Det vill jag lofva!

— Åh, jag kan verkligen skratta! Först talade konungen några gånger med honom, och detta väckte uppmärksamhet, och när han sedan blef befalld att soupera i min gemåls smårum, blef man totalt utom sig! Man skrek öfver att han kunde få röna en sådan gunst och ville veta, om han vore af nog gammal adel för att soupera i konungens kabinett.<footnote>Minnen ur Sveriges Nyare historia, samlade af B. v. Schinkel, första del. sid. 277.</footnote>

— Detta har fallit Stedingk väl svårt att smälta — sade Fersen, hvilken betraktade drottningens lifliga ansigte.

— Nu var det jag, som kom honom att glömma denna smälek; jag inviterade honom i mina förtroliga cirklar och allt skriket har öfvergått till honom. Jag har skäl för min nya nyck. Det är förlåtligt, om man tror, det jag intresserar mig att se hans vackra ögon!... Ni sörjde öfver, att man talade om mitt tycke för er... Ah, jag visste nog, huru jag skulle ordna den saken; jag är äldre och klokare än ni! Emellertid kan ni ge er vän en liten vink om... en half aning... att han är min synnerliga favorit; men att han i mitt favoritskap blott intar <i>andra</i> rummet.

— Ers majestät, jag har ännu en vän... en
vän, hvilkens välfärd jag förut vågat lägga er på hjertat...

— Åh jag vet, baron Staël! Af tillgifvenhet för er, grefve Fersen, förordade jag också, i särskildt bref till konungen af Sverige, er vän till den vigtiga ambassaden härstädes...

— Och detta var för Staël detsamma som att lyckas; men han åtrår alltjemt mamsell Neckers hand...

— Nåväl, i sammanhang med mitt förslag satte jag äfven möjligheten af denna förening, och Gustaf III ingick på att välja honom till sändebud, såvida jag åvägabragte detta giftermål. Er konung, herr Fersen, har rätt originella idéer ibland. Det är icke utan, att jag genomskådar denna — tillade drottningen efter ett litet betänkande; — kung Gustaf finner en verklig fördel vid att hos hofvet i Versailles införa en ambassadör, åt hvilken detta rika parti skall skänka ett stort anseende och åt pariserlifvet en ambassadörska, redan ryktbar genom sitt snille.

Marie Antoinette tystnade för att efter några sekunder glädtigt fortfara: —- Och till följe häraf har tillkommit ett formligt fördrag, godkändt af Gustaf, der baron Staël nu är utnämnd till Sveriges <i>ständige</i> ambassadör, och märk väl, att hans giftermål med mamsell Necker också blifvit ett formligt vilkor.

Marie Antoinette skrattade:

— Få diplomater — återtog hon — ha ledt affärer rörande kabinetter och folk med så mycken skicklighet och lycka, som hr Staël ledt denna underhandling, hvarpå han grundar sina förhoppningar om en lysande ställning. Det är sannt, att
han behöft åtskilliga år för detta beredande, men nu tror jag mig våga säga, att hans frieri icke skall få afslag.

— Baron Staël har ers majestät att tacka för den största lycka!...

— Nej nej, herr Fersen, jag vågar verkligen icke garantera er vän att finna den! Framtiden får visa hvad för äktenskaplig sällhet han egentligen kan ha att vänta af en ung dam, som för några veckor sedan, på fullt allvar, tillbjöd sig att blifva maka åt den korpulente Gibbon, på det att herr Necker måtte ha en person i sin närhet, med hvilken han alltid kunde underhålla angenäma samtal. Hennes böjelse för herr Staël tror jag icke kan räknas för en stor passion!

Drottningen, som glädtigt fortfarit att språka, vandrade nu ned för bryggan och närmade sig, alltjemt med Fersen vid sin sida, den mera tättbevuxna delen af parken.

— Emellertid, — sade hon — skall det bli intressant att i sinom tid få se förestäld denna unga, kanske något excentriska dam, om hvilken fru Boufflers helt naivt nyss sade till mig: om hon hade ett mindre bortskämdt hufvud, skulle jag gerna vilja gifva henne några lektioner i ett fint sätt att föra sig. — I samma ögonblick drottningen yttrade detta, ställde sig omedelbart framför henne en mörkklädd gestalt. Huru den egentligen närmat sig eller hvarifrån den kom, hade de båda promenerande icke bemärkt, och Marie Antoinette spratt till samt drog sig tillbaka.

— Jag har lofvat varna er, Frankrikes drottning, vid den tid, då ännu varning kan rädda! — ropade en kraftfull stämma, som häftigt, nästan
inspireradt fortfor: — Ni vet hvem som har räddningsmedlet i sin hand, vänd er till honom! Hör! Vedergällningens stund nalkas, de förtryckta tänka på att straffa sina förtryckare! Hvarje skymf, som de mäktiga under århundraden låtit folket lida, skall återfalla på er gemål, er sjelf och edra barn! Orkanen tjuter, åskan mullrar, och ni skall träffas af ljungelden, om ni icke aktar mina ord och lyssnar till mitt råd!

Vid en blick på Marie Antoinettes bleka ansigte sträckte Fersen ut sin hand, för att fasthålla den djerfve, som på detta hotande och mystiska sätt vågade tala till drottningen; men handen kom blott i beröring med den tomma luften, ty gestalten likasom upplöste sig och försvann.

Det låg en viss häpnad i de blickar, Marie Antoinette och Axel Fersen utbytte.

Båda voro barn af den gamla tiden, och det låg för dem nästan något öfvernaturligt såväl i den plötsliga åsynen af denna okroppsliga varelse som i dess försvinnande.

— Jag vet, hvarifrån den kom, han håller sitt löfte — sade drottningen halfhögt och likasom rädd att störa en förtrollning. — Det är Cagliostro, som varnar!

Öfver Fersens läppar flög ett lätt skratt, och med klarnad panna sade han:

— Då låter allt förklara sig. Att framkalla fantomer tror jag icke måtte vara någon särdeles svår sak...

— Men det är ändå ohyggligt, — sade drottningen, som ännu var blek och upprörd, och påverkad af den verldsåskådning, som tillhörde denna
tid, då det mystiska ännu spelade en ganska vigtig rol, tillade hon:

— Det var som en vink från ett öfvernaturligt väsen!

— Jag besvär ers majestät, — sade Fersen, i det de båda stego in i den allé, som förde ned till fiskdammen, der damer och herrar i spridda grupper rörde sig. — Jag besvär ers majestät att icke fästa sina tankar vid denna händelse, den är utan ringaste betydenhet och förorsakad af en djerfhet utan like, troligtvis i akt och mening att uppskrämma och härigenom förmå ers majestät att vända sig...

— Till Cagliostro, ja! — inföll hon. — Men tänk, om det skulle ligga någon grund för dessa ord?

— Grunden är, att denna äfventyrliga person vill locka till sig penningar... vill ha en honnett summa som lösepenning för något, som icke existerar. Han har en gång sagt mig — fortfor Fersen — att han förutsäger de olyckor, som hota, på det att vi sjelfva skulle bli så klarseende, att vi kunna undvika dem. Med få ord, hans största lycka vore den, om hans profetior icke skulle gå i fullbordan. Han är en slug karl och vet att reservera sig. Han har emellertid stor håg att så mycket som möjligt spå i den dystraste färgton.

— Tror ni?... tror ni det verkligen!...

— Jag är öfvertygad derom. Det mörka och dystra tynger på menniskosjälen och inger begär hos oss att få veta mera... det är en sorts lockelse, för att vi åter skola vända oss till honom... ja, ers majestät, var säker, att på skönhetsmedel, smink, förutsägelser och lifselixirer har han förtjenat ganska betydliga summor!
— Åh, ni inger mig liksom nytt mod! — sade drottningen, och en lätt suck höjde hennes bröst.

— Ers majestät kan vara fullt öfvertygad, att han icke skulle ha något emot att räkna Frankrikes drottning bland sina mest inbringande klienter!

Marie Antoinette skrattade:

— Ni kan ha rätt häri... men jag skulle aldrig af mig sjelf resonnerat så... ni är icke utan skarpsinnighet, herr Fersen!

Det låg en kärleksfull beundran i drottningens blick.

— Han uppträder mer som en upplysande vän, än som trollkarl — tillade hon eftertänksamt.

— Och vare sig han förutsäger lycka eller olycka, så är det alltid vår egen skull, om hvarken det ena eller det andra träffar oss — inföll Fersen alltjemt glädtigt, och utan att häntyda på att ha sett drottningen hos Cagliostro eller lyssnat på honom förstod han att lugna hennes sinne; men plötsligen omtöcknades hennes ansigte.

— Jag vet icke — erkände hon — hvad det egentligen är, herr Fersen, men det uppstiger ibland likasom en ångestfull mjeltsjuka i min själ. Den kom första gången öfver mig den natt Ludvig XV dog... Min gemål och jag voro beredda på denna oundvikliga händelse; men ögonblicket var öfverväldigande; vi saknade ord båda två. Någonting tryckte mig om halsen som ett skrufstäd...<footnote>Bref från Marie Antoinette till Maria Theresia, grefve Hunolsteins samling, Paris.</footnote>

Drottningen tystnade ett par sekunder, derpå fortfor hon långsamt och nästan med skygghet:

— Detta är en ofta återkommande känsla... jag har ögonblick af frossa, af en obestämd
fruktan... jag har mörka stunder, dem jag med möda kan skaka af mig!

— Tro mig, ers majestät — sade Fersen och det låg en onämnbar ömhet i hans röst — tro mig, hvem ni än månde tala med, så skall den säkert erkänna, att tungsinta stunder icke äro för någon främmande; de uppstå i menniskosjälen, utan att man mången gång egentligen kan förklara hvarifrån de komma... äfven den lyckligast lottade är derifrån icke förskonad...

Det dröjde ett matt småleende på drottningens läppar:

— Jag har tagit dem nästan som en aning om något kommande... en förkänsla af någon omätlig sorg... Tänk, herr Fersen, tänk, om denna fantoms, denna okroppsliga varelses varning skulle ha något att betyda?...

— Äfven förutsatt en verklig fara... hvem går i borgen för, att den blir uppdagad för ers majestät?...

— Nej, det är sannt, orden: »uppfyllda förbindelser» hafva för en äfventyrare säkert icke någon betydelse. — Marie Antoinette hade ett tankfullt uttryck och alltjemt hängande fast vid det oförklarliga i det äfventyr, som mött dem, tillade hon: — tänk dock, denna skenbild talade ju och hvilka ord!...

— Jag har en gång sett en person med slutna läppar föra ett samtal, som lät likasom det kom från tvänne skilda personer och från olika håll i det rum, der endast han och jag uppehöllo oss...

— Ja, ja, allt låter kanske förklara sig! Men att i min park våga föra ett dylikt gyckelspel! — Drottningens panna höjde sig, hennes ögon lågade,
— icke en gång till skall detta kunna låta förnya sig, det vill jag svara för! En dum tilldragelse, i alla fall, herr Fersen . . . Vi göra klokast i att icke omtala den för någon!

Marie Antoinettes lugn hade återkommit, och småleende gjorde hon en afskedande rörelse med handen, i det hon nalkades den grupp af herrar och damer, som hon redan sett skymta mellan träden.

Fersen stod stilla qvar, försänkt i eftersinnande. Det var icke obekant för honom, att det fanns hemliga sällskaper i Frankrike, hvilkas mål ingen mer än de invigde eller, rättare, deras styresmän kände till. Hvad var dessa mäns syfte? Kunde någon mörk och olycksbringande tid verkligen vara i antågande? Denna sköna qvinna, denna stolta drottning, kunde någon fara hota henne? Fersens ögon följde hennes försvinnande gestalt och han qväfde en halft uppstigande suck. Med förnuftsgrunder hade han från henne lyckats borttaga den ångestfulla oro, med hvilken hon mött detta mystiska äfventyr; men denna ovissa oro hade i stället öfverflyttat sig till hans egen själ.

*
</chapter>

<chapter name="Tjugoandra kapitlet">

<h2><small>TJUGOANDRA KAPITLET.</small></h2>

Månadsrosor blomstrade tätt invid spegelblanka rutor, siskan hoppade fram och tillbaka i en bur af den blankaste messingstråd och stickstrumpan låg på bordet bredvid sykorgen. De hvitmålade
stolarne stodo i den prydligaste ordning omkring väggarne och på den långsträckta soffan, med det storblommiga blå och hvita öfverdraget, satt rak och med en viss obeveklig styfhet i sin rygg, som påminde om soffryggen bakom henne, jungfru Lovisa Alström, och i det hon kastade en blick upp ifrån den röda sidensars-väst, hvilken hon höll på att kanta, visade dessa blickar nogsamt, att hon fann allt omkring sig vara godt.

Med egna händer hade hon också ordnat allt, från gardinkappan, som halfskymde fågelburen, ända ned till enriset, som låg strödt öfver det renskurade golfvet. Hon visste för öfrigt med sig sjelf, att hon med en yllelapp och såplödder hade gnidit hvarenda möbel der i huset och hon skulle gerna gifvit en dukat åt den, som kunde upptäcka ett damkorn.

Fru Alström satt framme vid fönstret bredvid rosenbuskarna, hon vaggade oroligt med kroppen och skulle gerna i detta ögonblick ha velat gå fram och tillbaka öfver detta golf, om ett sådant tilltag icke hade betraktats som ett slags hemfridsbrott och som också skulle ha fått tillbörlig näpst. Fru Alström funderade på att gå fram till bordet, för att taga den hemväfda blårandiga näsduk, som hvilade under sykorgslocket, ty hon kände just ett behof att fälla i den några tårar; men jungfru Lovisas ord: »der skall du sitta så länge», höllo henne orubbligt qvar. Hon såg med ett blinkande, flyktigt ögonkast på siskan i fågelburen, och i hennes dåraktiga, gamla hufvud steg upp en plötslig längtan efter ett par vingar. Hon undrade, huru det skulle vara att flaxa fram och tillbaka der i rummet och att kunna hemta sig hvad hon behagade,
utan att trampa ner enriset. En ljuf känsla af oblandad frihet smög sig öfver henne — hvad skulle väl Lovisa säga om ett sådant tilltag och huruledes skulle hon sjelf egentligen taga sig ut? Från att vara gråtmild gaf hon plötsligen till ett litet lätt skratt.

— Hvad går åt dig? — sade Lovisa och hon hade något i sin blick, som förstenade svägerskans skrattmuskler. — Hvad är det?

— Jag tänkte på, huru det skulle se ut, om jag här i rummet började flyga fram och tillbaka.

Jungfru Lovisa fällde sitt arbete ner i knäet. Det var nu hennes tur att betagas af förstening.

— Om man inte kände dig så väl — sade hon — så skulle man vara frestad att tro ett och annat; men jag tror du är klok, jag tror det verkligen.

Fru Alström kände sig helt lättad, att detta stundom omtvistade förhållande redde sig så bra.

— Åh hå, ja ja, om jag ändå fick snyta mig!

— Hvem hindrar dig, menniska! — sade Lovisa.

— Det gör <i>du!</i>

Ett gällt, hysteriskt skratt flög ur Lovisas strupe, och halft skrämd satte hon sin näsa i vädret för att visa, att hvad än svägerskan ville säga, eller företaga efter detta, så skulle det icke vidare förvåna henne.

Lovisas skratt skrämde å sin sida fru Alström, och de båda svägerskorna utbytte förfärade blickar;
men snart började fru Alströms ögonlock att blinka, hennes blick vek irrande tillbaka och hon sade:

— Jag skulle gerna vilja gå fram till sykorgen.

— Kom — sade Lovisa och tog den hvassa saxen i sin hand.

— Jag var rädd, att jag icke fick röra mig,
sade fru Alström, helt nöjd öfver att detta förbud var upphäfdt. — Jag tänkte just, att jag skulle vilja flyga för att inte trampa ner ditt fina golf.

— Om du genast sagt detta; så... — Lovisa klippte af det kantband, hon höll i handen; — men du har ett sätt att tala, som verkligen kan förbrylla.

Hon såg helt vänligt på sin svägerska. Orden »ditt golf» inneburo ett erkännande med en försonande verkan, och om fru Alström varit den största menniskokännerska, skulle hon icke kunnat välja en bättre formel, för att, åtminstone för en stund, besvärja all opposition mot hennes fria rörelsesätt der i huset.

Den värdiga matronan njöt också af denna förmånsrätt, hon flyttade sig från en stol till en annan och trots jungfru Lovisas afsky för flugor gläntade hon till och med på fönstret, i det hon blickade ut. Hon låg så och stirrade än ner på gatan, än i rymden, och som hennes tankar temligen envist fasthöllo sina en gång fattade idéer, tyckte hon återigen, att hon skulle vilja ha vingar, men nöjde sig inte nu med att endast flyga omkring i den lilla kammaren — nej, ut i den vida verlden, för att möta Elise Berntsson, det älskade barnet, som hon visste hade återvändt med fröken Dücker och vid det här laget skulle kunna göra ett besök hos fosterföräldrarna. Medan matronan nu låg der spanande i det öppna fönstret, trädde bakom henne en smärt flickgestalt och en kär, länge saknad röst sade:

— Är det mig kanhända, moster ser efter?

Men nu kom den blårandiga näsduken fram och ingen kunde återhålla de tårar af stillad
längtan, som runno ned för hennes röda, runda kinder och hon sade Elise skrattande, att om hon rent af skrämt lifvet ur henne, då hon så der osedd trädde bakom henne, hade det alls ingenting gjort! Och härunder neg Lovisa för den unga flickan, som hade denna varit en vildt främmande menniska samt frågade sirligt, om hon måhända vore igenkänd? Hvarpå känslan tog ut sin rätt äfven hos henne, så att hon med tre hårda, klolika fingrar tryckte Elises mjuka, varma hand, och då flickan slöt henne i sin famn, sjönk hon dit, stilla och orörlig, som om hon varit ett strykbräde.

Men hastigt fick hon åter lif. Hon reste sig upp och gjorde en nick mot sin svägerska, i det hon pekade mot hennes venstra tinning. Denna rörelse kom fru Alström att lyfta båda händerna till sitt hufvud. Hennes bindmössa hade alltid den egenheten att gerna vilja halka ner, än på den ena, än på den andra sidan, utan att någonsin vilja hålla sig på sin tillbörliga plats. Rättande detta förhållande och blossande af sinnesrörelse, med tårar på kinderna och leende läppar, vände sig matronan till Elise, som hon påstod ha vuxit betydligt.

— Du ser då alltid i syne — sade Lovisa, — flickan är sig alldeles lik, som då hon for, och detta är mycket att tacka Gud för!

— Ja visst, ja, att släppa ut henne så der! Hon hade ju kunnat komma bland röfvare och banditer, och sådant måtte minsann inte vara så godt.

— Det måtte det verkligen inte — sade Elise skrattande, — men jag har icke haft någon ledsamhet, eller...

— Åh, när jag tänker på ledsamhet, det der vagnstaket, du må tro...

— Höll på att göra dig rent kollrig, det vet jag bäst — sade jungfru Lovisa, som lade en ren duk på bordet och började sätta fram alla sorters mat. — Hade inte den der herr Markman kommit, så hade det väl riktigt rusat åstad med dig!

— En hygglig ung herre är han, och håller sig inte för god att en och annan gång titta hit. Far syr hans kläder och han ber aldrig att få ta något på kredit.

— Det vet jag visst, det är väl inte för mycket att folk betala hvad de slita!

En lätt rodnad hade stigit upp på Elises kinder och hon såg leende på Lovisa och frågade, om hon trodde, att hon vore halft ihjälhungrad?

— Det är kanske icke nog fint, — sade Lovisa och försäkrade, att fastän hon inte varit i Paris, så hade hon ändå varit ute i verlden och sett ett och annat. Hennes eget barndomshem var icke heller att försmå, hennes egen mor hade haft fjorton stickade täcken på sin säng...

— Jag skulle aldrig stått ut med fjorton, då hade jag dött!

Lovisa sände sin svägerska ett ögonkast, som kanske kunde betyda, att stor skada i så fall icke hade skett, och upplyste, att hvem som helst, den kära Beata naturligtvis undantagen, nogsamt skulle förstått, att dessa täcken legat som en prydnad utanpå hennes salig mors uppbäddade säng... Ah, ja, ja! När jag tänker på allt hvad som skett i detta lifvet, ångrar jag ingenting mera, än att jag sålde min förgylda länstol!

Och jungfru Lovisa förde lillfingret till ögonvrån och hemtade derifrån en tår, som hon kastade långt ifrån sig.
— Kom, mitt välsignade barn, och sitt här — sade fru Alström — vi skola ropa upp far!

Och skräddarmästaren inträdde få ögonblick derefter, önskade Elise välkommen hem, samt frågade i samma andedrag, huru det stod till med kungafamiljen i Paris?

— Bra, hoppas jag — sade flickan, på hvilkens täcka unga ansigte spelade ett leende. — Jag har ett par gånger sett den vackra drottningen, då hon åkte ut, stödd mot de hvita sidensarskuddarne i sin förgylda vagn.

— Vagn, ja! Hon har då verkligen fått ett ärr.

— Drottningen, och hvar har hon ärret? — sade den lille skräddarmästaren samt riktade sina stora mattblå ögon på sin hustru.

— Hvem talar om henne? — sade matronan med en stark förvirring. — Jag tänkte på Elises missöde och att det var väl, att hennes hufvud...

— Mor, det var inte ditt, om så varit, hade det nog flugit åstad. — Och skräddarmästaren, som kanske icke för första gången sagt detta infall, skrattade, så att det lät nästan, som om åskan rullat igenom rummet. — Ja, den franska drottningen kan nog vara bra, men vår kunglighet är ändå ett strå hvassare, skulle jag tro. Ingen går upp mot vår Gustaf! Jag vet hvad han duger till och hvartill han också en gång skall anse mig duga. Det är något, som jag bär inom mig sjelf och som jag inte talar om för hvem som helst. Framtiden får utvisa det, endast framtiden! Jag har tänkt på den saken, sedan jag var så här stor — och herr Alström höll sin gulbleka hand i jemnhöjd med bordet; — jag tänker på den ännu, men med vigtiga saker kan det icke gå så fort, det är naturligt!

—Det är naturligt, — upprepade jungfru Lovisa lik ett eko, framkalladt af skräddarmästarns väldiga bas.

— Emellertid gör man sina små förberedelser... men på tal om den saken, så har jag lust att i början af nästa vecka ge mig ut till Drottningholm... der blir något att se för er fruntimmer, och Elise kan gerna också följa med, såvida hon icke blifvit allt för förnäm att ge sig ut i vårt sällskap.

— Åh, hur kan farbror tala så! Jag riktigt gläder mig åt att få komma ut.

— Der blir både hoflif och folklif och en hop uppfinningar och konster...

— Att inte någon tänker på att göra vingar, så att folk kan flyga...

— Vingar, jo bevars, ett par vansinniga har gjort det — sade herr Alström och blinkade och nickade mot sin hustru.

— Hon är nästan besynnerligare än hon någonsin har varit, sade jungfru Lovisa afsides till Elise; — vore jag inte här i huset, så skulle man få se huru det vore stäldt. Jag har ett tålamod som Job. Kära barn, ingen erkänner här, att jag gör någonting, men jag har min inre tillfredsställelse, ingen kan röfva den ifrån mig! Jag vet hvad jag uppoffrat och försakat; dock, Beata hör till de menniskor, som icke kunna fatta någonting!

Men fru Alström satt oberörd af detta, stilla och betagen. På flera år hade hon icke haft sin älskling hos sig, flickan, som hon sett uppväxa och vårdat nästan som eget barn, och i detta återseende var det något så öfverväldigande. Ett skimmer af frid och glädje låg öfver hennes runda, godmodiga
ansigte, hvilket bättre talade hennes hjertas språk, än hennes ord. Smekande strök hon Elises mjuka hår, under det hennes ögon irrade från den i solstrålarne guldskimrande fågelburen, ner till det nu alldeles tilltrampade enriset.

*
</chapter>

<chapter name="Tjugotredje kapitlet">

<h2><small>TJUGOTREDJE KAPITLET.</small></h2>

Bland uppsatser, depescher och papper lågo strödda om hvarandra Virgils Aeneid, den del af Molière, som innehåller festerna i Versailles, det befriade Jerusalem, Ariosto, samt <i>l'Esprit des femmes célèbres,</i> och i handen höll Gustaf III fader Ménestriers arbete om lansbrytningar och karuseller, hvilken bok konungen nyss genombläddrat och nu kastade ifrån sig.

— Ja, vi få se huru det blir — sade han, vänd till grefve Axel Fersen; — Ni är alltid välkommen hit — tillade han förbindligt. — Vi ha härute i veckan två gånger franskt spektakel och en gång opera... Den franska truppen är rätt bra... mamsell Milan har talang, men är för fet, mamsell Baron återigen en ögonfröjd; Monval mästerlig som aktör, ja, ni känner honom från Paris!... Han ger sig också ut för att vara teaterförfattare, nå, à la bonneheure, mitt råd är att han ej skall låta trycka sina opus! A propos teatern, så har direktionen skickat mig en pjes med titel: Qvickströms bröllop;
jag har läst den i natt. Den tycks mig likna Carl den Stores värja: lång och platt!

Konungen var inne på sitt älsklingsämne, han talade fort och han hade redan en lång stund underhållit grefve Fersen, som nyss var hemkommen ifrån Paris, dels med händelser för dagen och dels med tilltänkta festligheter.

Midt under detta lifliga tal sände han då och då en hastig och forskande blick till Fersen; kanske låg honom någonting på hjertat, som han hade god lust att vidröra, ty han försjönk i en ögonblicklig tankfullhet, under det han lekte med ett papper, fullskrifvet af chiffer, som han vid grefve Fersens inträde lagt åt sidan, men nu åter fattat.

— Och vid hofvet i Versailles roar man sig bra — sade han; — allt godt och väl!

— Fullkomligt — svarade Fersen, hvilkens uppmärksamhet väcktes af ett visst spörjande tonfall i konungens röst, en sorts tvifvelaktighet i hans sist uttalade ord.

— Drottning Marie Antoinette har fattat en viss motvilja för mig. Nå ja, man kan ju icke öfverallt uppväcka sympatier, men hon är dam och jag beundrar henne högeligen, ja, så högt, att jag till och med skulle vara frestad att ge henne ett och annat råd.

— Af drottning Marie Antoinette har jag icke hört annat än den högsta entusiasm för ers majestät.

— Må vara — svarade konungen — för min del hyser jag för henne verkligt intresse. Jag skulle vilja säga henne, det jag fruktar, att hon med alltför ovårdsamma händer skakar på de pelare, som uppbära konungatronen. Tro mig, herr grefve, det
var icke utan en djup politisk beräkning, som en asiatisk lyx utmärkt Ludvig XIV:s och Ludvig XV:s regeringar. Prakten i ekipager, i kläder, i antalet och valet af uppvaktning och betjening samt i rummens glans, detta: ett tydligt utvisande af samhällets trappsteg, uppehöll också rangens företräden. Marie Antoinette har förstört denna monarkiens konservativa princip.

Konungen tystnade, men efter ett litet dröjsmål fullföljde han:

— Det ligger ingen öfverdrift i mitt påstående. Ja, herr Fersen, en händelse har timat, som kommer mig att öppet tala med er!

— Ers majestät gör mig en verklig ära med detta förtroende! — svarade Fersen, som blek och med en känsla af ångestfull väntan beredde sig att lyssna på konungen.

— I stället för drottningarnas i Frankrike etikett, som väl var besvärlig, men alldeles icke despotisk, har Marie Antoinette infört de borgerliga familjernas ogenerade ton; hon har öfverlemnat sig åt ett fritt och gladt lif, går ut, promenerar och aflägger besök, endast åtföljd af en eller två damer. Jag håller mig blott till de enklaste fakta; men det är dock nog för att visa, hvarthän denna obetänksamhet fört. Till en början tadlade och kritiserade man henne och nu har man vågat angripa...

Konungen afbröt, och, vecklande upp det papper, som innehöll chiffern, fortfor han:

— Drottningen är omgifven af fiender och i stället att försona dessa, trotsar hon dem, i stället att närmare fästa sina vänner vid sig, aflägsnar hon dem med sitt öfvermod. En dag får hon måhända
ångra detta, likasom att hon bannlyst etiketten, hvilken hon kallar ett löjligt tyranni; men om hon hållit sig på den plats, der hennes börd ställt henne; om hon icke glömt, att i de gamla konungarnes och drottningarnas nöjen legat majestät och glans, så skulle man icke likasom nu dristat sig att inveckla hennes namn i en affär af det mest obscura slag... Ja, herr grefve, man har dristat att angripa Marie Antoinettes heder!

— Något skändligt och lågt förtal igen, — sade Fersen, öfver hvilkens läppar orden endast med svårighet halkade fram, — någon ny paskill eller dylikt!

— Det är en högst mysteriös och besynnerlig händelse, som jag här just i dag har fått underrättelse om. Det handlar om ett diamanthalsband, som hofjuveleraren Bohmer låtit förevisa drottningen och för hvilket han begärt en million sexhundra tusen livres. Då drottningen icke ville köpa halsbandet, tänkte Bohmer afyttra det i England eller Holland. Emellertid kom till honom en dag en grefvinna de Lamothe-Valois, som sade, att drottningen förändrat föresats, men fordrade sträng tystlåtenhet, samt visade en af henne utgifven förbindelse, med bestämda betalningsterminer, och för detta köps vidare afslutande infann sig ofördröjligen härefter kardinal Rohan, för att intyga riktigheten af drottningens önskan, och halsbandet öfverlemnades till grefvinnan de Lamothe. Betalningsterminen inföll, men betalningen uteblef, och Bohmer beklagade sig häröfver för en intim person vid drottningens hof. Juveleraren företedde bevis, ibland andra ett bref af kardinal Rohans egen hand, i hvilket han sade, att halsbandet blifvit tillstäldt
drottningen. Allt detta kom omsider till Marie Antoinettes kunskap; hon fann detta så otroligt, att hon behöfde tio dagar för att hemta sig, öfverväga och samla bevis, innan hon för konungen omtalade händelsen.

Gustaf talade långsamt, under det han då och då riktade ögonen på chiffern, och Fersen lyssnade andlöst.

— Ers majestäts ord äro tydliga, men jag förstår dem knappast.

— Jag läser ordagrannt upp för er hvad här står — sade konungen, som nu sammanvek det papper, han dittills hållit i sin hand. — Det är verkligen icke så lätt att fatta, huru man vågat beskylla drottningen för att ha köpt ett halsband, som hon dock icke tillhandlat sig. Att man kunnat vilseleda en man af kardinal Rohans betydenhet och vigt, samt inblanda honom i en affär med äfventyrare, att begagna kardinalens och Marie Antoinettes namn som täckmantel för en stöld, foi de gentilhomme, det är icke lätt att förstå!

Gustaf III:s ögon lågade. Denna förnärmelse mot kungligheten förnärmade något af hans egen personlighet, förnärmade den monarkiska enskildhet, hvarmed han betraktade ett krönt hufvud, hvilket endast Gud ansvarigt vore stäldt öfver lagen. Det var en förnärmelse mot makten, som för makten kunde hafva de farligaste följder; det var den kungliga principens neddragande i stoftet och som nästan suddlade hans eget majestät.

— Jag skulle vilja ge Marie Antoinette ett råd... ett råd, hvilket hon kunde anse komma från en henne verkligen tillgifven vän... Affären
bör nedtystas; försigtighet och tillbörlighet bjuda, att hela saken qväfves i sin linda.

Fersens hjerta slog hårdt, en mörk rodnad steg upp på hans ansigte, men lemnade snart rum för en plötslig blekhet. Man hade vågat skymfa drottningen, den älskade qvinnan var i fara! Han kände sin vanmakt vid att skydda henne; fjerran, långt borta från henne, skulle han höra, att man vågat angripa hennes ära, och att det var hennes egen obetänksamhet, som bragt denna smälek öfver henne! Öfver hans hårdt sammanpressade läppar kom icke ett ord; det var honom, som om denna underrättelse bringat smälek öfver honom sjelf.

— Drottningen lär vara utom sig af harm — det var återigen Gustaf, som talade, — men hon får icke förlora all besinning. Saken har ännu ej hunnit till offentligheten... hon måste se igenom fingrarne med kardinalen, som är bedragen af bedragare. Cagliostro lär ha sin hand med i detta spel...

— Cagliostro — sade Fersen, hvilkens röst hade något hest och otydligt, — denne charlatan!... Ers majestät, det är en hel sammansvärjning emot drottningen.

— Ja ja! Men hon måste låtsa, som om hon vore fullt okunnig derom. I annat fall skall inför Europas ögon fästas en obehaglig uppmärksamhet på Marie Antoinette... var säker derpå!... Ni, herr grefve, har måhända vid franska hofvet några relationer... med ett ord: en vän, — konungen, som kastat en genomträngande blick på Fersen, lade tonvigt på de sista orden och upprepade; — en vän, som kan inverka på drottningen... Låt säga henne,
att hon för sitt rättfärdigande icke behöfver afge en förklaring. Hon står ren som dagens ljus!

— Nu, herr grefve, har ni fått en kommission att uppfylla! — sade konungen med ett vänligt småleende, läggande sin hand på den unge mannens axel. — Måtte edra råd ej komma för sent! Det hastar... jag vill icke uppehålla er längre!

I detta ögonblick inträdde en uppvaktande kammarherre och anmälde, att en kurir från Frankrike vore anländ och önskade företräde.

— Stanna, grefve Fersen, det kan vara nyheter, som angå denna affär! — sade konungen, som med synbar oro gick öfver golfvet. — Så, det är ni, herr Markman! Knappt anländ till Paris förrän ni återvänder!

— Ers majestät, baron Staël ansåg mig ofördröjligen böra anträda återresan... ryttmästare Klingspor, som var utsedd att framlemna dessa depescher, insjuknade plötsligen...

— Nå, en pålitligare person kunde Staël icke vända sig till... Grefve Fersen, jag föreställer här för er en ung man med de bästa anlag och de redbaraste grundsatser.

Grefve Fersen gjorde en lätt böjning på sitt hufvud, hans ögon brunno, alla hans rörelser visade otålighet.

— Och ni medför goda underrättelser? — sade konungen, som skar upp det band, hvilket sammanhöll åtskilliga förseglade skrifvelser, och nu slet upp ett kuvert.

— Jag fruktar, icke så goda... hela Paris är i en viss uppståndelse...

— Och den gäller?

Fersens fråga var kort och handen, som han
stödde mot konungens skrifbord, skakades af en lätt skälfning.

— Den gäller kardinal de Rohan, Frankrikes öfverhofpredikant, som blifvit arresterad vid en högtidlig messa i konungens palats.

Gustaf hade afbrutit sin läsning och riktande sina lifliga, strålande ögon på Fredrik Markman sade han:

— Vidare!

— Man är utom sig öfver denna händelse...

— Man vredgas då på kardinalen?

— Ers majestät, vreden träffar drottningen. Man säger, att denna arrestering är påyrkad utaf henne. Kardinalen har å drottningens vägnar köpt ett halsband, hvilket hon påstår sig hvarken ha uppdragit åt honom att köpa, ej heller mottagit. Baron de Breteuil, som leder denna affär, har beslutit, att saken offentligen skall undersökas och dömas.

— Ni kan nu afträda, herr Markman! Eh bien, grefve Fersen, hvad säger ni om detta? Ett sådant brådstörtande!

Åter ögnande i brefvet, kastade konungen det hastigt ifrån sig.

— Jag tror Ludvig XVI mistat förståndet!... — utbrast han vredgad. — Utom denna offentliga undersökning, huru kan han yrka att saken skall förekomma, ransakas och afgöras inför fullt parlament! Att så handla mot eget intresse! Vet han då icke, att de förutgående regenterna nogsamt aktat sig att åt detta sällskap, alltid i rivalitet med den kungliga myndigheten, anförtro affärer, som hade något samband med politiken... och denna som nästan är en enskildhet! Passionen skall
uppoffra de kungliga intressena. Och nu härtill önskar drottningen, att kardinalen strängt måtte straffas! Han skulle kanhända blifva det, om hon, i motsats härtill, ville förmå parlamentet att frikänna honom!

Gustaf gick af och an. Vredgad öfver det franska konungaparets oförsigtighet, utbrast han:

— Frankrike är ett land, styrdt af barn!

— Denna händelse har hos mig framkallat den djupaste sinnesrörelse och jag kan knappast hemta mig — sade Fersen. — Det är sannt, att det fanns ett och annat förebud till blifvande stridigheter... en del hemliga sällskaper, till en del stiftade af denne Cagliostro, om hvilken jag för en tid sedan i Berlin hörde grefve Mirabeau yttra: »han står i förbindelse med ett samfund, som genom sina medel vill uppnå ett för det ganska vigtigt mål.

— Nå, och detta? — sade konungen, hvilkens vrede plötsligen gaf vika för det nya intresse, som intog honom.

— Målet känner man icke; men jag vet, att Cagliostro genom sina förutsägelser icke allenast injagat skräck för ovissa, kommande faror, men också bringat folk i harnesk, ej blott mot hvarandra, utan äfven mot styrelsesättet, och smädeskrifter hafva stundom varit synliga, som jag kan våga påstå direkt eller indirekt kommit från honom. Det finnes orsaker, som gjort, att jag denna sista tid sökt observera så väl hans enskilda som allmänna åtgöranden.

Fersen tystnade några sekunder. De bevis, han kunde förebringa mot denne namnkunnige charlatan och trollkarl, ingåfvo honom en synbar tillfredsställelse och han fortfor lifligt:

— Jag vet, att kardinal Rohan varit en stor
beundrare af Cagliostro, hvilken låtit honom supera med för längre eller kortare tid sedan aflidne personer, såsom till exempel Henrik IV, Voltaire med flera. Dessutom känner jag med visshet, att han fullkomligt öfvertygat hans eminens om, att han varit närvarande vid brölloppet i Cana, i Galileen, samt för resten så bemäktigat sig kardinalens sinnen, att det icke varit någon svårighet att inbilla honom och att locka honom till hvad som helst.

Ett föraktfullt leende krökte den unge ädlingens läppar och han hemtade djupt efter andan, då han återtog:

— Jag förstår inte, huru man i en upplyst hufvudstad som Paris, centern för filosofi och scepticism, kunnat gripas af en sådan entusiasm för det onaturliga. Denna böjelse för allt hemlighetsfullt, öfverspändt och allegoriskt ger åt sinnena den högsta retlighet och har lockat till sig stad och hof. Denna besynnerliga smak kan jag icke dela och jag är öfvertygad, att hvart och ett af dessa vidt omtalda underverk ganska lätt låter förklara sig och ställer sig i sjelfva verket som bedrägerier.

— Ni blir eld och lågor! — sade Gustaf III, som betraktade grefve Fersens glödande ansigte. — Att kardinalen blifvit lockad i en fälla, det är klart; men man skulle i den icke vågat inblanda Marie Antoinettes namn, om hon rätt uppburit sin värdighet som drottning. I ungdomsöfvermod har hon beträdt en farlig bana; hon är sjelf skuld till hvad som händt... Lindrigast sagdt: hon är särdeles <i>oförsigtig!</i>

Konungen sände grefve Fersen ett litet tvetydigt småleende, hvilket jagade en mörk rodnad upp
på hans panna och som dröjde der, långt efter sedan audiensen var slutad.

*
</chapter>

<chapter name="Tjugofjerde kapitlet">

<h2><small>TJUGOFJERDE KAPITLET.</small></h2>

I Drottningholms parker var ett frasande af brokad och siden, ett sakta prassel af tunnt perkal, ett pinglande af urkedjor, ett fladdrande af band och flor. Der var ett skrammel af värjor, ett stötande af käppar, ett hviftande af solfjädrar, ett kringflygande stoft af puder, en doft af parfymer, ett virrvarr, en trängsel, — och helsningar utbyttes, leenden vexlades och högtidsklädda promenerande begåfvo sig i skaror fram till ett på bergig mark uppfördt slott.

— Det är verkligen grannt! — utbrast skräddarmästare Alström, hvilken jemte sin familj var en ibland de främsta, som trängde sig kring denna ståtliga byggnad, hvilken, målad på trä, stolt reste sina höga tinnar.

— Ja, hvad de kungliga allt kunna finna upp — sade fru Alström beundrande; — men jag har gått rundt omkring här och jag kan inte låta bli att tänka på skogsfrun.

— Tyst, mor, hvad är det du pratar!

— Det är som det vore förtrolladt! — sade matronan, som, enligt sin vana, icke hade lätt att ändra sin en gång inslagna tankegång, jag har precis skogsfrun för mig, hu då! Slottet är just som en
sådan stygga... det är grannt framtill, men fult bak...

— Jag tror, det är du, som är förtrollad, kan du då inte tiga, menniska, detta kan komma att stå dig dyrt!

Fru Alström såg sig skygg omkring och fattade hårdt i Elise Berntssons arm:

— Åh, det är väl inte så farligt? — hviskade hon, men skrek i detsamma högt till vid ljudet af en stark trumpetstöt, som kom från slottet, på hvars breda trappsteg stälde sig en hop riddare i blänkande harnesk och hjelmar. Samtidigt härmed färdades en ståtlig riddartrupp vägen fram med flygande fanor och klingande spel. Hvar riddare hade sin väpnare, en standarförare, ståtlig musik, ett stort antal tjenare och sin dam vid sidan till häst.

Sköldar ljödo, lansar glittrade och fru Alström höll sig helt solblind för ögonen; men fick i detsamma en stöt i ryggen af sin man, som ville skynda fram för att se de täta raderna af borgfruar och fröknar med deras pager, hvilka till fots slutade detta tåg och med sina lysande släp och perlstickade slöjor förlänade en glans af mildhet och skönhet åt det krigiska i de tappra riddarnes uppträdande och hållning.

— Det är, min själ bra, riktigt bra! — sade den lille skräddarmästaren, som sträckte på sig för att kunna se bättre och nu halkade ner från en kullrig sten, hvarvid han hade den oturen att trampa sin syster på foten.

— Bra! — utbrast jungfru Alström med en grinmin, hvarpå hon bedyrade, att det icke alls skulle förvåna henne, om han kände en verklig fröjd vid att ha krossat alla hennes tår; hon var van vid
missöden, hon, och när som helst beredd på att blifva fullkomligt lemlästad.

— Se, der leder prins Fredrik drottningen, och hon går främst bland damerna... nå, det är som sig bör! — sade skräddarmästaren gillande och fullkomligt oberörd af denna verldens reflexioner: — hon ser då ut som en drottning!

— Gud, hvad prins Fredrik är vacker! — inföll jungfru Lovisa med en dygdesam rodnad öfver sitt ansigte, som var så liflig, att den sträckte sig ända ut på tippen af hennes något spetsiga näsa. — Han kastar ögonen hit! — Och nu neg hon så djupt, att hon nästan signade till marken. — Söta Beata, sitter min hufva rätt?... Jag förstår inte, hvarför alla karlar titta åt detta håll! — Och den gamla jungfrun snörpte på munnen och gjorde ett älskvärdt försök att småle.

— Inte ser någon på dig, det kan du väl förstå... tittar man hitåt, så är det på Elise.

— Den menniskan är inte riktigt klok! — Detta var i dag jungfru Alströms bestämda åsigt om sin svägerska, och hon gaf henne en beklagande blick, i det hon rak som ett ljus beredde sig att uthärda de manliga blickar, man möjligtvis skulle behaga att sända henne.

— Och kungen sedan, han riktigt gnistrar! — utbrast herr Alström. — Det är äkta stenar, äkta hvar bit ifrån hufvudet och rakt ner till fötterna, hurrah!

— I detta rop instämde folket rundt omkring, det skallade vida och högt och smekte konungens öron, der han med behag och elegans tyglade sin pansarklädda häst, spelande rollen af den käcke riddaren Esplandian, hvilken drog fram emot borgen
för att utmana Arcalaus, der han i sitt trollslott höll fången Briolanie, drottning i Sobradisse, som representerades af hertiginnan af Södermanland. Från tinnarne af slottet vinkade hon nu mot sin befriare, som omgifven af utmärkta riddare, hvilka tänkte deltaga i striden, och sköna damer, för att utdela de tappres pris, nalkades slottet, utan att förfäras af de odjur, trollkarlen Arcalaus sände emot honom och hvilka, i form af fräsande ormar och jamande, jättestora kattor, allt tätare började korsa de tappres väg och utan förskoning trampades under hästarnes hofvar.

Under en väldig fanfar, som besvarades af vapenbrak inifrån borgen, drog nu riddar Esplandian sin handske och slungade den för Arcalaus’ fötter, der han midt ibland sina män utsände eldsprutande drakar, medan rundt omkring honom furier svängde sig i den vildaste dans. Då Arcalaus med sina trollkonster icke kunde uträtta något, steg han jemte sitt följe till häst, och nu redo de båda motståndarne in på rännarebanan, der de enligt ridderskapets lagar bröto en lans med hvarandra och svängde hästarne så lifligt att det liknade det fullkomligaste allvar. Trollkarlen blef nu öfvervunnen, hvarpå reds en kontradans till häst och en mängd herrar och damer utträdde från slottet och komplimenterade sin befriare, den tappre Esplandian.

I berg och backar, grupperade så högt upp, att detta riddarspel nogsamt kunde observeras, gaf det skådelystna folket här och der sitt intresse tillkänna och det blef snart ett enstämmigt skallande rop af: lefve kung Gustaf!

Hela anordningen, jemte åskådarnes högljudda bifall förtjuste konungen, som med småleende
mottog den hyllning man egnade honom. Festen hade lyckats och han tumlade sin eldiga stridskamp, måhända under tankar på nya förströelser: klassiska tragedier och komedier, dramer och balletter, operor, prologer, divertissementer, heroiska och lyriska scener måste omvexla med torneringar, karuseller, maskerader, karaktersdansar, ring- och lanskastningar, surpriser och mystifikationer. Han var i sitt element och gratulerade sig till att ha ordnat rännarbanan så lågt, att folket hade fått öfverblick af en tillställning, hvilken roade honom och drog undersåtarnes uppmärksamhet till sig; ett nöje, som folk och konung njutit gemensamt, en sorts föreningslänk mellan undersåte och monark, och som i ett angenämt minne likasom skulle fästa dem närmare tillsammans.

— Min själ, foi de gentilhomme, Gustaf är oförliknelig! — Med dessa utrop lättade skräddarmästare Alström sitt öfverfulla bröst, under det han som en ursinnig svängde sin hatt, hvarpå han stack
händerna i sina vida västfickor, sköt upp axlarna och bedyrade vid himmel och jord, att han
upplefvat den herrligaste fest i sitt lif.

— Det var vackert, det har ni rätt i, mäster Alström — sade Fredrik Markman, som ett ögonblick osedd lyssnat.

— Ni skulle ju till Paris och nu är ni här! — sade skräddarmästaren, smickrad och fryntlig, glad att få helsa en på en gång fin herre och god kund.

— Man är lite hvarstans! Nå, jag kan helsa er från gamla Marion, jag träffade henne dagen efter sedan ni sagt henne ert farväl — och han vände sig leende till Elise Berntsson.

Flickan stod täck och rodnande framför honom,
och han fattade hennes hand med ett uttryck af galanteri, som enligt tidens skick anstod en väluppfostrad man inför en vacker qvinna.

— Och nu går väl herrskapet ner till marknadsstånden?... kung Gustaf har sörjt för, att hans goda folk skall få skåda gycklare och lindansare, medan för honom och hofvet inne i det förtrollade slottet på en der anordnad teater uppföres »Soliman eller de tre sultanerna.»

— Ni, herr Markman, skall väl gå på teatern?

— Nej, nej! sade den unge mannen skrattande. — Jag är alldeles för ringa att trängas bland högförnämt folk.

— Hm! — Det var ett erkännande, som sänkte honom flera grader i mäster Alströms aktning. När allt kom omkring, skulle han måhända icke kunna använda honom i sina hemliga beskickningar för uppnåendet af ett syfte, der hvarje öfver honom stående personlighet vore såsom trappsteg, på hvilken han skulle klifva till det höga mål, han föresatt sig. Han blåste upp sina kinder, nickade betänksamt och tillade dragande på orden:

— Står det så till med den saken! — hvarpå han myndigt tillade: — om jag hade någon vigtig syssla, så skulle jag vilja se på den, som skulle få mig från den plats, hvilken jag ansåg borde tillkomma mig.

— Men jag har icke någon »vigtig syssla», — sade Fredrik Markman alltjemt leende — och i denna stund känner jag mig verkligen glad att muntert få samspråka, vi följas ju åt... såvida ni tilllåter, mäster!

— Bevars väl, gerna...

— Det är opassande, att en ung karl så här
tränger sig på folk... På min tid gick inte sådant an... då fanns ärbarhet och seder — sade jungfru Lovisa, som höll den hopvikta näsduken i hand och trippade bredvid sin svägerska. — Jag riktigt blygs å Elises vägnar, hon skrattar och ser karlen rakt in i ögonen.

— Hon kan väl inte blunda, söta du!

— Ja, du håller då med all otukt, det der kringflackandet hvad är det väl annat! I min ungdom satt man vid sitt arbete, och det var något stort, om man kom utom tullarna; men nu reses land och rike omkring, och det är inte godt att veta, hvad folk tar sig till.

— Kära Lovisa, du talar så att jag riktigt kommer i rysning!

— Ja rys! — sade jungfru Lovisa och kastade en skarp blick på sin svägerskas rödlätta och svettperlande ansigte. — Jag skulle verkligen önska, att jag kunnat väcka dig ur din försoffning!

Under dessa hastigt utbytta ord gick Fredrik Markman bredvid Elise och mäster Alström.

Trängande sig mellan marknadsstånd, fullsatta af förfriskningar och glitter, stannade de nu framför en dansbana, der på det upptimrade släta golfvet man hastigt svängde om efter musikens takt.

— Kom hit, gammal och bra! — ropade en munter sjöman och sträckte sina armar efter jungfru Lovisa — kom, skola vi ta oss en sväng!

— Det är bestämdt på verldens sista tid — muttrade Lovisa, i det hon snäft vände ryggen mot de dansande. — Det är ett Sodom och Gomorra hvart man än vänder sig, det är en riktig styggelse att lefva.

— Hvarför tusan dör du då inte! sade mäster
Alström, som road af det rörliga lifvet omkring sig i denna stund fann sin systers jeremiader odrägliga. — Se:
<poem>»Hvita ben, hvita ben,
Vid ljus...»</poem>
— Christoffer, håll inne med dina nedriga slagdängor! Och der föll den der tjocka menniskan omkull! Jag önskar, hon hade spräckt hufvudskålen!

— Hon är uppe som en fisk igen! de äro som fiskar allihop... jag hade lust!...

— Christoffer — sade Lovisa och höll sin bror i rockskörtet — jag hoppas, att du inte är så galen!... Beata, huru kan du stå som en stock och inte säga ett ord, för att hindra honom från att rusa in på dansbanan!

— Jag tycker, det är riktigt roligt, att far är glad! sade den feta, rödlätta matronan, hvilkens godmodiga ansigte drog sig till ett muntert skratt.

— Min lilla gumma, du är, min själ, riktigt förståndig och det gå vi och dricka ett glas på! Skål, herr Markman, förlåt, att jag är så dristig och klingar! Men jag är kanske icke alltid den jag är... vi bli med tiden kanske mera likställda, jag säger inte mera. För det der tömma vi ännu en skål! Se så, fruntimmer, inte skola ni bara smutta på ert vin!

— Jo, det är snyggt — sade Lovisa, nu är han i tagen!

— Ja, det är han — svarade Beata, som med orubbligt lugn såg huru hennes äkta hälft tömde glas på glas, och bibehöll ett sällspordt godt lynne, hvarför hon var mindre skygg än vanligt, upprepande: det är så, han talar bara lite högre, det är allt.

— Han har en röst, så att han kan spräcka örhinnorna och hvar gång han skrattar till, hoppar flickan derborta på linan högt i luften.

— Det hör ju till pjesen, att hon skall hoppa — genmälde matronan och vände sig om för att lyssna på fiolspelet, till hvilket en blind qvinna höll på att sjunga en kärlekssång. Och vackra flickor skalkades och muntra gossar svärmade som fjärilar; matronor knaprade på bakelser, och gubbar tömde sina glas och tyckte sig unga på nytt. Hej, der sprungo två löpare i kapp och bjellrorna pinglade i deras röda hättor och nu kommo de kungligas vagnar, samt körde fram till trollslottet och riddar Esplandian hade blifvit Gustaf III, som i majestätets glans färdades fram i sin förgyllda vagn; tjusarekungen med milda blickar uppmuntrande till lekar och löjen, till en glädje, som han sjelf delade och som i sprittande liflighet flög likt ett skimmer öfver hans rörliga, fina anlete.

— Låt oss skynda närmare och se ståten! — ropade mäster Alström.

— Det är grefve Fersen — sade Fredrik Markman, i det han för Elise visade på en lång smärt man — och den vackra dam, han hjelper ur vagnen, är fröken Rudenschöld och der är hertig Fredrik...

— Hvad i all verlden, hertigen går inte in i slottet... — sade jungfru Lovisa, der stannar han och ser sig omkring! Han följer efter den der flickan derborta — tillade hon hviskande till sin svägerska. — Nu gå de in i parken! Äro mina ögon inte förhexade, så var det Sofie Hagman, den der flickungen, du vet, som bodde uppe i vindsrummet midt emot oss; men med hvilken elegans var hon
icke klädd. Åh, det rinner upp ett ljus för mig! Sedan hon var alnshög, har hon talat om hertig Fredrik... jag känner hennes gudmor, jag skall söka upp henne, och den som sedan kommer att läsa lagen för Sofia, det blir jag!

Jungfru Lovisa hemtade andan och satte sin näsa i vädret; den fattade föresatsen ingaf henne en viss förnöjelse.

— Men hvar i all min verld har Elise och den der Markman tagit vägen? Gör nu bara hvad jag ber dig om: förbjud den der munsjörn att sätta sin fot inom våra dörrar! »Det är bättre att stämma i bäcken än i ån!» Jag ser på karlen, att han kommer att slita ut sina skor i våra trappor. Tror du, att en sådan der skrifvare har något att gifta sig på?... Gift folk kan minsann inte bara lefva på en penna.

— Åh, bevars nej, en penna, det vore ju omöjligt, alldeles omöjligt! — Och matronan såg på sin svägerska med två runda, förvånade ögon.

— Det är då ändå väl, att du har så pass sundt förnuft, att du inser detta! Der! titta på hertig Fredrik, der kommer han igen och nu går han in i slottet. Nej huru han skrattar och ser nöjd ut! Det är säkert, jag ger mig ingen ro, förrän jag har reda på det här!

— Här ha vi nu far, Elise och herr Markman, jag är riktigt glad... kära Lovisa, hvarföre trampar du mig oupphörligen på hälarne? Ja, det var sannt, det är klart, att när en karl inte har något annat än en penna... åh, jag förstår, att jag skall tiga. Kära Lovisa var icke missnöjd!

— Tag dig en karamell! — sade Lovisa och såg ut, som om hon väntade, att karamellen
händelsevis skulle fastna i svägerskans hals samt att, om den qväft henne, hon icke skulle haft något synnerligen deremot. Hon fattade nu sjelf Elise Berntssons arm, och som hon tuggade brända mandlar med framtänderna, gaf detta hennes ansigte ett nästan infernaliskt uttryck, hvilket först mildrades, sedan hon tömt sin konfektpåse, derunder hon minst tjugo gånger bedyrade, att hon lefde i en usel verld, der, efter en grundlig undersökning, hon troligtvis vore den enda hederliga menniska som fanns, en menniska som blott en gång i sitt lif begått en dumhet, och det var den dag hon sålde sin förgylda länstol och sjelf trädde som en sorts möbel in i sin broders hus.

*
</chapter>

<chapter name="Tjugofemte kapitlet">

<h2><small>TJUGOFEMTE KAPITLET.</small></h2>

Långt efter Axel Fersens audiens hos Gustaf III dröjde en rodnad på hans panna. Det var honom nästan, som hade han del i den oförsigtighet, drottning Marie Antoinette visat, och det tvetydiga småleende, kungen sändt, förekom honom som en förolämping mot den qvinna han dyrkade och mot den rena kärlek han bar i sin själ.

Denna kärlek var icke längre en hemlighet, och halsbandshistorien, som man öfver allt bar på sina läppar, förde talet ofta på Frankrikes drottning, framkallade häntydningar på den gunst, hon egnat
honom och kastade en skugga öfver hennes oförvitlighet.

Som hennes sanne vän ansåg han sig hafva bort tillråda henne en större försigtighet och framför allt hade han bort undandraga sig de utmärkelser hon egnade honom. Deras ömsesidigt visade intresse väckte en nyfikenhet, hvari låg något sårande och som var ett vanhelgande af hans känsla.

Att hålla sig fjerran ifrån henne syntes honom nästan som en pligt, och medan hans hjerta brann af åtrå att i dessa tider af en börjad pröfning vara i Marie Antoinettes närhet, sade klokheten honom, att detta måhända endast skulle öka antalet af de fel, man nu hade börjat sätta upp på hennes räkning.

Men det var icke nog att hålla sig fjerran ifrån henne — offret måste fullbordas! Om han, fjettrad af andra band, stannade i sitt hemland, skulle det rykte, som genom honom fläckade Marie Antoinette, dö bort likasom hade det aldrig uppstått. Bandet vore ett giftermål. Att aldrig förena sig med en qvinna hade han lofvat den älskade, hade han med full öfvertygelse lofvat; men äfven i en förening med en annan kunde han vara trofast sin första kärlek, och minnet af Marie Antoinette skulle alltid stå klart och oupphinneligt i hans själ, medan det synliga bandet inför verlden skulle fria henne från hvarje låg hänsyftning, hvarje oren misstanke.

Hans val af maka föll på hoffröken Magdalena Rudenschöld. Hennes blixtrande, blå ögon, hennes milda röst och gyllene hår talade till hans sinnen, icke med kärlekens berusning, men såsom närmande sig till ett skönhetsideal, som han bar i sin själ. En skön qvinna skulle föranleda verlden att
tro, det hon fängslat hans hjerta, skulle lättare komma till glömska talet om att han varit en drottnings gunstling. Och ännu en sak, man hviskade, att Magdalena Rudenschölds hjerta icke vore fritt, och detta, i stället för att aflägsna, vore snarare ett föreningsband dem emellan. Sjelf icke fri, skulle hon icke fordra en genkärlek, den han ej kunde skänka.

Föreningen dem emellan skulle vara en öfverenskommelse mellan två varelser, hvilka genom oöfverstigliga hinder skildes från den älskade, med nya band sökande utestänga den skymt af tvetydighet och klander, som deras kärlek dragit ner öfver dem. Han ville blifva ett skydd för Magdalena Rudenschöld, likasom hon skulle blifva det värn, bakom hvilket Marie Antoinettes intresse skulle döljas och försvinna.

Med dessa känslor hade Axel Fersen närmat sig fröken Rudenschöld, hvilken, sprittande af liflighet, fjettrade skaror af beundrare omkring sig. Att grefve Fersen ökade deras antal märkte hon måhända föga och med lekande grace skalkades hon med sina fångar, på samma gång hon icke gaf dem något tillfälle till förklaringar, till hvilka hon icke ville lyssna.

Den unga qvinnan, jembördig med Axel Fersen, väckte hans intresse genom likheten dem emellan i troheten af ett tycke, som måste tillbakaträngas, om det också icke kunde låta förqväfva sig — en känsla, som måste döljas under ett sken af likgiltighet, såvida de hvar för sig icke ville blottställa sig för verldens dom. Det var för att undvika en sådan dom, Fersen tänkte på denna förbindelse. Ädlingen ville trampa sitt gifna löfte under
fötterna icke af lättsinnighet utan för att den älskade qvinnans rykte skulle rentvås, och för att man vid uppgörelsen af Marie Antoinettes fel skulle draga derifrån hennes visade tycke för honom såsom varande utan grund — att vid en sluträkning totalsumman af hennes missgrepp skulle belöpa sig till en skön qvinnas förlåtliga koketteri samt några förseelser mot en tvungen etikett.

»Noblesse oblige», denna sats inpräglad i hans själ sedan barndomen, sade honom, att han var skyldig sig sjelf och drottningen, att en skarp gräns uppdroges emellan dem. Händelser hade timat, der ädlingen måste uppoffra sitt gifna ord till följd af de förpligtelser adelskapet ålade honom.

Den chevalereska hyllning han egnade fröken Rudenschöld märkte hon, som sagdt, knappast. Den firade skönhetens triumfer voro icke till för annat än att visa baron Armfelt, den man hon älskade, hvad han förlorat i henne; voro icke till för annat, än att väcka svartsjuka i hans själ, på det han måtte lida lika mycket som hon. Den unga qvinnan, vid denna tidpunkt af sitt lif besviken och tillbakastött, kände endast tillfredsställelse, när hon såg de mörka blickar, hvarmed baron Armfelt följde henne, och då grefve Fersen under riddarspelet egnade henne en vördnadsfull uppmärksamhet, sväfvade hennes ögon ofta bort, sökande ett förbjudet mål. Det låg en viss fiendtlighet i hennes blickar, en fiendtlighet, som skulle försvinna vid den första kärlekens solglimt från baron Armfelt, men de värmande strålarne hade ännu icke ohejdadt brutit fram. Hon var ännu en ren qvinna, som förorättad vaggade sig in i barnsliga föreställningar om, att hennes visade likgiltighet skulle vara en plåga
för den man, hon älskade. I den barnsliga och fåfängliga tillfredsställelsen äröfver hade hon med sitt koketteri uppmuntrat beundrare att svärma omkring sig och dermed börjat en lek med sitt eget hjerta och hans undertryckta känslor — en farlig lek, på hvilken hon en gång för alltid skulle förlora lycka och samvetsfrid.

Till hälften skämtande, till hälften allvarlig, utvecklade hon en smak, en elegans, en förfining i seder, dem ett helt sekels koketteri legitimerat och dem en konungslig etikett fulländat; och då Fersen, närmande sin taburett intill hennes sida, började tala allvarliga ord, med häntydning på möjligheten af en gemensam framtid, slog Magdalena upp sina lågande ögon och, liksom plötsligen väckt ur någon angenäm dröm, skakade med afvärjande uttryck sitt hufvud. Detta kom honom genast att föra talet på andra ämnen. Till följd af denna mot honom visade köld lät han genom sin syster, grefvinnan Piper, utforska fröken Rudenschölds tänkesätt, och då dessa icke utföllo till ett jakande afgörande, drog han sig tillbaka. Det föll honom icke in att med hopp om bättre framgång vända sig till annat håll. Magdalena Rudenschöld, hvilkens starka själ han ansåg vara fästad vid ett minne, skulle fullt ha förstått honom; likheten i den hågkomst, som hvar på sitt håll fjettrade dem, skulle, i stället för ett åtskiljande, varit som ett samband, och i ett fullt förtroende af dessa ömsesidiga känslor skulle deras lif förflyta lugnt, utan sällhet, men också utan svikna illusioner.

Axel Fersen skulle således nu behålla en frihet, som varit honom svår att försaka. Hans känsla drog honom ständigt till Frankrikes sköna jord, till
Marie Antoinette, och då hon skref till honom en vänlig bjudning att komma till Versailles, för att han icke måtte glömma sina pligter mot det regemente han kommenderade: ett bref med förstulen längtan uti hvarje rad — då slog hans hjerta högt — han ville se henne ännu en gång, om blott på afstånd; han ville icke blottställa henne för att någon skulle tala om dem; i hennes ord, att hon i sin närhet behöfde alla sina vänner, låg en klagan, som han icke kunde motstå. Han jublade nu öfver sin frihet, ja, en underdånigare och tillgifnare vän skulle hon aldrig finna! Hans tankar hade alltid dvalts i hennes närhet, han ville nu också andas samma luft som hon.

*
</chapter>

<chapter name="Tjugosjette kapitlet">

<h2><small>TJUGOSJETTE KAPITLET.</small></h2>

— Och nu är det då på allvar krig — sade herr Alström, som med händerna på ryggen gick fram och tillbaka öfver det hvitskurade kammargolfvet. Då och då kastade han en blick på sin hustru, som spratt till hvar gång mannen talade, liksom vore hans röst ett kanondunder.

— Åh, de der fasliga ryssarne! — sade hon, — Hvad skola vi taga oss till, om de komma hit?

— Nedgöra dem allesammans — sade skräddaren och tillade med ett dystert skratt: — jag skulle vilja se deras hjerteblod!
— Gud bevare mig väl! Jag förstår inte, huru du kan tala så, Christoffer!

— Jag skulle vilja gå ut med ett svärd i hand och slå hufvudet af dem! Ja, min gumma, här har varit ett blodbad förr en gång och just vid det torg, der vi bo.

Fru Alström kastade en skygg blick ut genom fönstret.

— Det är väl, att det är längesedan, mumlade hon. För resten kan jag inte förstå, att den ena vill taga lifvet af den andra — tillade hon högre; och kungen hade gerna kunnat låta bli att ställa till krig...

— Menniska! — ropade skräddaren, och hans lilla kropp gjorde ett högt skutt i luften. — Vågar du angripa Gustaf!

— Käre Christoffer, jag menade...

— Du menade! Men jag skall säga dig, att jag vet, att kungen har blifvit tvingad... Tror du, det är han, som angripit? Skall han låta ryssar komma och furagera invid hans läger på finska gränsen och skall han, utan att knysta, låta dem skjuta på sitt folk! Nej, min gumma, det kan inte en kung! — Och herr Alström slog sig med handen på sitt insjunkna bröst, i det han stolt kastade tillbaka sitt hufvud, så att stångpiskan slog mot ryggen, hvarvid ett doft af puder flög öfver hans bruna rock.

— Om det varit ryssar, skulle jag aldrig sagt något om det — sade fru Alström, som lät stickstrumpan, på hvilken hon arbetade, hvila, under det hon virade ullgarnet mellan sina feta fingrar; men det var ju bara några fattiga finska bönder, som kungen betalt för att de skulle kläda ut sig
till ryssar, och sedan de fyrat af ett par gevärsskott, så började han...

— Qvinna, hvar får du dina nedriga beskyllningar ifrån! — dundrade mäster Alström fullkomligt utom sig.

— Jag säger bara hvad som är i hvar mans mun — svarade matronan purpurröd i ansigtet af skrämsel, medan hennes ögon irrade än hit, än dit; — jag är, min sann, inte den...

— Nej, det är inte godt att vara kung! — inföll hennes äkta hälft — det är, min själ, bäst att man nu för tiden låter bli att regera! Ja, man kan bli utom sig, när man hör hvad menniskor prata... missnöje hit och missnöje dit! Jag vet inte hvart man skall vända sig för att få bugt med folket; jag är uttröttad på alltihop!

Och den lille skräddaren sjönk ner på en stol, liksom hade han varit totalt förbi.

— Man kan väl inte fordra, att <i>du</i> skall göra någonting, — sade fru Alström, i det hon gaf sin man en flyktig blick; man kan väl inte begära, att <i>du</i> skall hjelpa bort oredan heller... det är ju inte du...

— Men <i>du</i> kan prata en hop gallimatias, som ingen begriper!

— Jag tyckte, du såg så ledsen ut, och jag var rädd...

— Hvad var du rädd för?...

— Min tid! det är ju inte du, som regerar!

— Men jag gör det i mitt eget hus och jag skall visa dig, Beata, att det inte är värdt, att du blandar dig i mina angelägenheter!

— Jag gör det ju inte, min gubbe, jag gör det ju inte!

— Hör jag något annat än ett evigt predikande! Om jag icke hade det vett jag har, skulle jag snart bli fullkomligt lik dig. Du kan då draga det största elände öfver mig!

— Bevare mig! — sade matronan, bekymrad öfver sig sjelf, och drog bindmössan ifrån det ena örat till det andra.

— Det kan du be med skäl. Inom som utom hus tråkigheter! men jag har föresatt mig, att intet skall nedslå mitt mod: Carl XII:s segrar lefva i friskt minne — detta skall lifva oss, vi skola gå som lejon i striden!

— Du riktigt skrämmer mig, Christoffer; <i>du</i> tänker väl inte ge dig åstad heller! — Och den värda matronan torkade sig med baksidan af handen öfver ögonen.

— Jag får se huru jag gör — sade han nickande med hufvudet och med tonvigt på hvart ord. — I sällskap med turkarna skola vi...

— Åh, jag har nog också hört talas om det och detta är det värsta af alltihop! Ja, allt kunde väl gå an, om vi inte höllo med hundturkarna! De äro menniskoätare hvarenda en, vet jag...

— Du kan då inte låta bli att tala!

— Det är inte så godt — sade den godmodiga, förskrämda qvinnan och tillade ödmjukt — du vet hur gerna jag gör dig till viljes; men när man hör så mycket elände, kan man inte bära allt inom sig.

Under det de båda makarne på detta sätt språkade, satt Elise Berntsson lutad öfver en tambursöm, på hvilken hon ifrigt arbetade. Mellan de ord, som vexlades, lyssnade hon utåt och då hon hörde steg i trapporna flög en stark färg öfver hennes ansigte, men det leende, som låg på läpparna, dog
hastigt bort, i detsamma jungfru Alström helt sirligt inträdde.

— I dag har jag då gjort en god gerning — sade hon — och jag får erkänna, det jag är nöjd...

Fru Alström såg upp. Hennes ögon voro helt runda och hon höjde förvånad sina båda händer.

— Du nöjd! Nå det var då riktigt roligt; det har jag aldrig hört dig säga förr!

— Släpp inte stickstrumpan och stirra så der! Du har ett sätt, som kan göra en stackare skrämd!

— Det är sannt, — instämde skräddarmästaren och gnuggade sina händer.

Jungfru Lovisa vände sig från sin svägerska med allt det förakt, hon fann henne förtjena, och
fortfor:

— Månader har jag väntat på den stunden, och jag är glad, att den en gång kom.

Fru Alström skrattade högt. Hon fann sin förnöjelse vid att höra, det hennes svägerska också erkände sig vara glad.

— Det gjorde mig då ingenting, att jag inte kunde få reda på hvar Sofie Hagman bodde. Jag har mött henne i dag! — Lovisa satte båda händerna i sidan, i det hon triumferande nickade, och medan det lilla hufvudet på den smala halsen svängde hit och dit, kunde hon icke låta bli att blicka omkring sig, för att se hvad verkan hennes ord gjorde.

— Hon var så fin, att hon kunde flyga — fortfor Lovisa, — men jag gick fram och sade, att jag nog kände igen henne samt frågade, om hon kunde se ärligt folk i ansigtet och säga, hvarifrån hon fick hela grannlåten? Jag sade henne sanningen, lita på det. Ah, jag känner mig riktigt lättad i bröstet! Så skrikes det om att hon är vacker... nej, i min
ungdom såg folk ut på annat sätt! Jag kan inte begripa prins Fredriks smak.

— Hvad tusan har du med den att göra! — sade mäster Alström; — det vore just skönt, om du skulle stöta mig med de kungliga!

Jungfru Lovisa sammanvek lugnt sin storblommiga kofta, under det hon såg temligen oberörd ut.

— Stöta dig — sade hon; — man är väl tvungen att säga sanningen åt sådana menniskor! Jag skulle icke ens vilja, att min klädningsfåll snuddade nära henne — tillade hon med ett stilla nöje öfver sig sjelf. — Jag är inte annars så dum, men prins Fredrik förstår jag inte. En så vacker karl som han... nå ja, mig qvittar det lika...

— Men inte mig, Lovisa! Vet du då inte, att när kriget är slut, så vänder jag mig till kungen...
jag vill det jag vill, och härmed punkt.

— Gerna för mig! Åh, den eländiga qvinnan, hon svarade mig inte ett ord!

— Jag önskar, hon inte hade hört dig heller.

Det var något ovanligt, att de båda syskonen gnabbades, och så fort fru Alström kunde bli hörd,
inföll hon:

— Se så, se så, känner jag Sofia rätt, så har hon för godt hjerta till att bära fram några förflugna ord. Hör nu, min gubbe lilla, var inte ond! Kära Lovisa, hvem vet inte, att du menar väl! Åh, min tid, det går rundt om i hufvudet på mig.

Den värda matronan var alldeles förbryllad öfver att inte sjelf vara föremål för de anmärkningar, som gjordes, och jungfru Lovisas ofelbarhet hade så inrotat sig i hennes föreställning, att hon kände sig på det högsta häpen, och i fullheten af sitt hjertas godhet skulle hon med sitt försök att stifta
fred snart väckt de båda syskonens håg på att näpsa henne för detta välmenande tilltag, om icke dörren i detsamma öppnats och Fredrik Markman temligen brådstörtadt inträdt.

— Mäster Alström — sade han — hela staden är i uppståndelse, och jag har skyndat hit för att tala om en glad nyhet! Hertigen af Södermanland har vunnit ett sjöslag vid Hogland!

— Ett sjöslag! Vi ha segrat! Hurrah!

Och gubben Alström kysste sin syster Lovisa, flög i famnen på Fredrik Markman, nöp Elise i kinden samt svängde rundt omkring med sin hustru.

Fru Alström skrattade och torkade sina ögon.

— Det är ändå rysligt — sade hon — att den ena menniskan skall taga lifvet af den andra och lefva alldeles som rofdjur.

— Vi äro lejon, jag har sagt det! Oöfvervinneliga! Hela Ryssland blir vårt! De fördömda moskoviterna få smaka våra vapen! Det är ett nöje, det skall riktigt bli ett nöje! Hit med mina slipade glas!

— Tänk på alla dem, som i detta krig blifvit enkor och faderlösa! Ja, det är visst och sannt en stor glädje! Och fru Alström skrattade, snöt sig och grät stora tårar.

— Hvad i all verlden går åt dig, Beata! För min del kan jag fatta och dela min brors tänkesätt! men <i>du</i> ser verkligen inte ut att göra det! En skål för prinsarne! Och den dygdesamma jungfrun höjde sitt glas, som om hennes fingrar varit utaf stål.

— En skål för Hogland! Lefve Gustaf!

— Aj, der sprack glaset! skrek Lovisa, — du
klingar då som en vansinnig, Christoffer! Nu förlorade du fem daler!

— Det ger jag tusan! Hela dussinet må gå. I botten, i botten!

— Nej, en kan bli sjuk för mindre!

— Kära Lovisa, han är ju så glad! — inföll matronan medlande; men jungfru Alström försäkrade, att om svägerskan ansåg sig ha råd att allting krossades der i huset, så skulle hon när som helst lemna det, för hon hade för sin del icke håg att gå omkring och se på tomma väggar, och att en person, som bara hade sin nål, icke hade några grufvor att ösa utaf.

— Drick, gamla flicka, det skall göra dig godt — sade mäster Alström. — Du slipper inte undan. Lefve Hogland!

Och jungfru Alström smuttade på sitt vin och kom i en sinnesstämning, så att hon anförtrodde Herr Markman, att hon i sin ungdom varit en firad skönhet, hvarpå hon kastade några glittrande tårar omkring sig och sade, att hon skulle varit mycket lycklig, om hon blott behållit qvar sin förgylda stol.

Det var ett lif och ett jubel i den lilla kammaren! Skräddarmästaren svor på, att han var den sällaste menniska under solen och att det väl icke skulle dröja länge, innan han stod vid sitt mål, och Fredrik Markman hade icke något att invända samt kom ett par gånger till att trycka Elise Berntssons hand. Det var ett prat och ett skratt och fru Alström förundrade sig öfver, att hon fick tala så mycket hon ville, och hon gjorde detta till sin innerliga förnöjelse, utan att kanske någon synnerligen hörde på henne; och så begrät hon de döda och skrattade med de lefvande.

*
</chapter>
<chapter name="Tjugosjunde kapitlet">

<h2><small>TJUGOSJUNDE KAPITLET.</small></h2>

— Ja, ni fick icke resa — sade Marie Antoinette, i det hon småleende blickade på Axel Fersen. — Ni har en gång gifvit er till min undersåte och ni vet, att jag fordrar blind lydnad. Jag är envåldsherrskarinna här på Trianon! — Hon talade glädtigt och gjorde en liten paus, hvarpå hon hastigt tillade: — Men så tala då, grefve, jag tycker icke om er tystnad!

— Jag känner missnöje med mig sjelf.

— Ah, man kan då aldrig lita på sina undersåtare, de äro alltid färdiga att konspirera... kanske tänker ni på att göra revolt!

— Det är för sent... kriget är börjadt.

— Nåväl, herr Fersen, jag säger, att det är en glädje för mig att veta er fredad.

Han gick fram och tillbaka vid drottningens sida på trädgårdsterrassen och han såg icke upp, då han svarade:

— Men jag kan ej glömma, att mina landsmän kämpa och strida.

— Hör på, herr Fersen, om ni ej lyssnat på er konungs kallelse, är det derför, att ni icke gillar, det han inlåtit sig i ett oförståndigt krig. Ni eger rätt att icke gilla och att visa detta, ty ni är fransk undersåte, så länge ni har ert regemente här. Ni fyller er pligt, ty ni stannar vid Royal Suédois, som icke kan undvara sin chef. Ni har varit med i så många fälttåg, i så många slag, ni har
utmärkt er för tapperhet, ni har frejdat ert namn. Men så se då icke så allvarlig ut! Förtäres ni af ärelystnad, af åtrå att utmärka er?... Vet ni då icke, att jag... att Ludvig XVI eger makt att belöna lika väl som en Gustaf III? Hvad vill ni? Säg edra önskningar, och vi skola uppfylla dem!

— Ers majestät, jag eger icke någon önskan, som ej är uppfylld.

— Allt hvad jag erbjuder afböjer ni ständigt. Ni är icke svår att tillfredsställa...

— Min största tillfredsställelse är att få vara i er närhet och att stanna der så obemärkt som möjligt.

— Så stanna då här och var nöjd!

Grefve Fersens fina ansigte färgades af en lätt rodnad och blickande på Marie Antoinette genmälde han:

— Ni må icke vredgas, men jag är uppfylld af stridiga känslor. En är sällheten att se er, en annan missnöje öfver att jag icke kunde försaka denna sällhet. Ja, Marie Antoinette, jag har sökt att binda mig i mitt eget land med fasta och heliga band. Jag ville hålla mig fjerran ifrån er, för att man icke skulle säga...

— Att jag icke kunde undvara er — afbröt hon och med de strålande ögonen hvilande på Fersen tillade hon halfhögt: — att man icke skulle säga, det jag älskade er... Nåväl herr Fersen, om man också skulle säga detta, så kommer man sanningen hardt nära, det är sannt; men det är en känsla, som icke innebär en förnärmelse mot någon. Jag vill blott stundom få tala med er, få säga er mina bekymmer, hvilka, genom att tillstå dem, blifva mig lättare att bära... att meddela er min
glädje, som då kännes mig fördubblad. Jag är en gift hustru, men vid detta erkännande stiger ingen rodnad af skam upp på mitt ansigte! Känn huru lugnt mitt hjerta slår! Det stormar icke längre derinne... Ni har lärt mig segra öfver mig sjelf. Min känsla är ren som himlen öfver oss... Se, Axel, huru genomskinligt blå... icke ett moln!

Marie Antoinettes leende var mildt, hon hade tagit plats på en trädgårdssoffa, och hon lät sin hand hvila i hans, medan hon fortfor:

— Jag älskar er! Ack, grefve Fersen, det gör mig en fröjd att säga er detta! Ni är en med mig beslägtad ande. Det är min tro, att Gud skapat två väsen, man och qvinna, så lika utrustade, att de just i denna likhet finna den högsta jordiska lycka. Det är väl sannt, att dessa andar icke alltid finna hvarandra... men säg — tillade hon lifligt — innan ni såg mig, var ni icke stundom betagen af en onämnbar längtan, af en trånad, åt hvilken ni icke kunde skänka något namn, af en oro, den ni icke kunde förklara?

— Ja, Antoinette, ja!

— Och detta försvann, då vi funno hvarandra, för att endast lemna tillfredsställelse qvar.

— Min längtan är stillad, Antoinette!

— Man säger väl, att ytterligheterna beröra hvarandra — återtog hon, men jag tror icke, att hjertat kan finna en sann tillfredsställelse i lynnets olikheter... På andens område tror jag icke på ytterligheternas beröring; det är ensamt likheten i böjelser förbehållet att skänka denna stilla frid, denna upphunna fröjd.

Det låg svärmeri i Marie Antoinettes blickar och hennes kinder voro färgade af en så skär
rodnad, som den ros hon bar fästad vid sitt skärp. Hon hade talat med ett drömmande allvar, det vek nu hastigt bort, och dragande sin hand tillbaka sade hon glädtigt:

— Ja, sådan är min tanke! Om jag icke hade funnit er, hvad då? Jag frågar mig ofta, huru det då hade varit. Åh, min herre, ni kan icke föreställa er, hvilka toiletter jag fann upp, hvilka förströelser och dårskaper jag störtade mig uti och detta blott för att jag ännu icke träffat er! Det var ett ständigt sökande, det var min saknad, och jag vet icke, hvar jag skulle slutat, om ni ej kommit i min väg. Hon talade skämtsamt och fort och han svarade i samma ton:

— Om jag aldrig hade kommit, så hade jag ju varit en indirekt orsak till de fel, ers majestät behagar påbörda sig.

— Kanske icke alldeles — genmälde hon leende och virade mellan fingrarne en solskenslik lock, hvilken fallit ner från det högt upptornade, pudrade håret, ringlade sig öfver hennes hvita klädning, och hon grep den nu i dess fladdrande flygt. — Ni har emellertid väckt hos mig en del allvarliga tankar. Ja, herr Fersen, jag skulle vilja lefva mitt lif om igen, för att godtgöra hvad jag af obetänksamhet förbrutit! Jag skulle vilja närma mig folket, jag skulle vilja vara som en mor för de förtryckta... det finnes många saker, som jag frågar efter, och jag får då endast ofullständiga upplysningar. Det finnes mycket man vill undandölja och hålla hemligt... hvar och en sköter blott sina egna intressen, och ändringar och förbättringar falla ej alla i smaken.

Drottningen tystnade. Hennes underbart sköna hals var skuggad af spetsar och höjde hyns genomskinliga blekhet. Ett högtidligt allvar, ett uttryck af värdighet, af maktens storhet låg utbredt öfver hela hennes varelse och hon tillade halfhögt:

— Vill Gud, skall det bli andra dagar! Jag fruktar, herr Fersen, att jag varit på god väg att förlora folkets kärlek, men jag skall göra mig förtjent utaf att återvinna den!

En lätt suck flög öfver hennes halföppnade läppar och med ett plötsligt småleende blickade hon upp till grefve Fersen.

— Men hvad går åt er, min vän? Ni svarar mig ju knappast. Hvad tänker ni då egentligen på?

— Jag har ju sagt ers majestät, att jag är missnöjd med mig sjelf.

— Ni fortfar då alltid härmed. En sak vill jag dock säga er, grefve Fersen, jag är icke Gustaf III:s vän. Mellan honom och mig finnes icke ett »andarnas samband» — tillade hon leende. — Min bror, kejsar Josef, hyser också för sin del ej heller några sympatier för honom. Och härtill, mot sitt till min gemål gifna ord har han börjat ett krig, sökt fiendtligheter i stället för att undvika dem. Frankrike är icke längre Sveriges bundsförvandt, och jag har befallt er, herr grefve, att stanna här, likasom de svenska officerare, hvilka tjenstgöra vid ert regemente.

— Ers majestät, min adjutant Reutersvärd är den ende jag kunnat förmå härtill.

— Ni uträttar dåligt mina uppdrag, men jag får låta nåd gå för rätt och förlåta. Emellertid har jag, genom att qvarhålla er här, tagit en liten hämnd på Gustaf. De skarpa omdömen, han fällt
om mig... åh, herr Fersen, neka icke, jag känner till dem!

Hennes hvita tänder skymtade fram mellan de svällande läpparna, högheten var åter likasom bortblåst, hon var en skalkaktig qvinna, som roade sig på en oväns bekostnad, och hon tillade lifligt:

— Eh bien, jag har endast till någon del velat göra mig förtjent af Gustafs oblida omdöme. Det har alltid varit smått gnabb emellan oss.

Drottningen gjorde en lätt böjning på sitt hufvud och lemnade terrassen, på hvilken Fersen återtagit sin vandring. Hon nalkades glädtigt Ludvig XVI, som i detta ögonblick visade sig i trädgårdssalongens öppnade dörrar.

— Sire — sade hon — jag har nyss gjort mig ett särskildt nöje af att för grefve Fersen antyda mina tankar om Gustaf III<footnote>Se »Minnen och anteckningar» af Lars von Engeström, första bandet, sid 64.</footnote>.

— Försigtighet hör icke till edra egenskaper, madame — inföll Ludvig skrattande, i det han bjöd henne armen. — Jag lofvade att genast komma ut till er, men jag blef uppehållen af herr Vergennes... ni får ursäkta, Antoinette, att ni fått vänta.

— Men nu direkte ner till vårt mejeri! Mina damer hålla på att skumma grädde — sade hon leende, i det hennes blickar sväfvade bort öfver det sollysta landskapet. — Ack, Ludvig, det är ändå skönt att lefva! Det är sannt — tillade hon dröjande och det lekande i hennes sätt försvann plötsligen — lifvet eger mycket allvar... Jag skall söka till att rätt uppfatta det. Ni skall bli nöjd med mig, sire!

— Jag är det, Antoinette — svarade han och tryckte med ömhet hennes hand. — Jag uppfattar er fullkomligt, samt känner mig stolt öfver edra ädla tänkesätt och att jag har en plats i ert hjerta.

— Ni har det, sire — sade hon och vände, med ett obeskrifligt vackert leende, sitt ansigte mot konungen. — För hvarje försvinnande dag fäster jag mig allt innerligare vid er!

De båda makarna stodo vid ingången till mejeriet. Ett muntert glam hördes ut till dem och tankfullt sväfvade drottningens ögon ännu en gång öfver det sollysta landskapet. Det var henne i detta ögonblick som om hennes eget lif skulle förflyta lika fridfullt och stilla som denna sommardag, förutan skyar och moln.

*
</chapter>

<chapter name="Tjugoåttonde kapitlet">

<h2><small>TJUGOÅTTONDE KAPITLET.</small></h2>

I den aflånga salen på källaren »Gyllene solen», gingo gäster ut och in eller slogo sig ner vid de fyrkantiga, målade borden, som temligen tätt voro placerade utmed de mörka väggarna.

Det var en drickandets tid. De qvantiteter af bränvin, vin och mumma, som en man under förloppet af en natt kunde skölja ned, skulle i våra dagar ge honom rykte af att vara en ohjelplig fyllbult, men fläckade <i>då</i> på intet sätt hans rykte.

De upprörda sinnena hemtade vid glaset styrka att bära dagens händelser, samt behöfliga
inspirationer för att förutspå fosterlandets fall eller den upphöjda plats, det som stormakt efter krigets slut möjligtvis skulle kunna intaga i Europas stora konselj.

På »Gyllene solen» var mäster Alström en rätt god kund och då han med hela vigten af en förmögen borgare gjorde sitt inträde, smålog källarmästaren och rymde honom gerna en plats närmast disken.

Han gjorde sig i dag dock egentligen ingen brådska, utan, stannande vid ett af salens låga fönster, började han sakta trumma på rutorna, medan han såg bort till gathörnet, der en björnförare, en då för tiden gerna sedd gäst på gatorna, förevisade en svart och snuskig björn, hvilken, lik en väl dresserad hund, höll qvar på nosen den slant, som hugade spektatörer i sin förtjusning skänkte honom.

— Inte illa! — sade skräddaren, i det han tog plats. — Det är ett präktigt djur, och lika tamt skulle folket blifva, om Gustaf ville. Makten har han. På bara med kedja och nosgrimma! Det hela skall sedan gå som en dans!

— Hvad tusan är det ni pratar! sade en storväxt karl, som vid närmaste bord vände sig om.

— Jag skulle vilja se den i synen, som vågade att lägga en kedja på mig! Det är icke tider nu att tämja någon. Folket har lärt sig tänka och hvad som icke är rätt och billigt skakar man bort.

Mäster Alström hörde dessa ord, men ansåg under sin värdighet att besvara dem, och han fortfor vänd till värdshusvärden:

— Här får allvarligt ingripas, det är klart — och han satte sitt glas med kraft i bordet. — De ofrälse äro ursinniga öfver adelns befordringar;
presterna äro färdiga att spricka af afundsjuka för att deras tjenster säljas bort... nå, presterna må gerna för mig spårlöst försvinna ifrån jorden! Borgerskapet klagar öfver den friare näringslagstiftningen och adeln är färdig att lägga an sorgflor öfver sin förlorade makt! Missnöje och klagomål i alla samhällsklasser! Jag säger hvar dag, att tusan måtte vara kung i Sverige, <i>jag</i> ville åtminstone inte vara det!

— Det är ingen heller, som ber er derom! — inföll karlen, som åter hade vändt sig om.

— Jag tror, menniskorna äro rent besatta! — ropade mäster Alström, så att det skrälde i källarsalen.

— Det var mig en satans röst! En kan bli lomhörd för mindre — sade den andre skrattande.

— Tror ni, jag tiger för er? — frågade mäster Alström i fulla medvetandet af sin värdighet.

— Min lille man, ni har godt om stora ord!

— David var inte rädd för Goliath! — genmälde skräddarmästaren och skrattade, tills den andre blef blå i ansigtet af ilska.

— Inte illa — sade källarmästaren, en man med rödt ansigte och tjock nacke; — qvickt sagdt! — Och han lutade sig fram öfver disken, i det han i sitt sätt tydligt inlade, att han gillade en god kund, hvarpå han bakom herr Alströms rygg skakade på hufvudet och beklagande höjde på axlarne, just då den storväxte mannen blickade upp till honom. Parterna kände sig tillfredsställda begge två, hvar och en ansåg sig ha vunnit det medhåll de billigtvis fordrade och vände nu med en föraktfull åtbörd ryggarne emot hvarandra.

— Drick ett glas med mig, jag bjuder! — sade mäster Alström och klingade med värden. — Så
kommer han, — skräddaren pekade med tummen öfver axeln till bordet tvärs öfver golfvet, dit han samtidigt kastade en sneglande blick, — så kommer han och blandar sig i saker, som han inte förstår. En karl med en hönshjerna! Gutår, det dricka vi på!

Mäster Alström talade i näsan för att dämpa sin röst.

Det var kanske icke så lätt att urskilja hvad han sade; men han hade fröjden att höra sig sjelf, och när han skrattade, nickade källarmästaren och visade en rad brunaktiga tänder.

— Nå, hvad nytt annars? — sade Alström med tydligare röst väl vetande, att källarmästaren, som uppsnappade allt hvad som sades, var en lefvande krönika öfver veckans tilldragelser, hvilka han när som helst både vore skyldig och beredd att meddela sina gäster.

— Ni har redan i dag kramat mig som om jag vore en citron — svarade han med orubblig artighet.

— Och saften är slut — inföll skräddaren. — Nå ja, att vara ryckt öfver ryska gränsen och stå i beredskap att angripa Fredrikshamn... att totalt kunna innesluta fästningen! Det var tusan, att de der Annijalarna skulle komma och lägga sig emellan!

— Med förlof — sade den bredaxlade karlen, — hvad var det för några, som lade sig emellan?

— Skojare allihop — sade skräddaren, som nu glömde sitt agg, men tillade retad: — hvarför skrattar ni?

— Ni är en lustig kurre! De der »Annijalarna» har ni allt fått något om bakfoten ändå!
— Herre, huru vågar ni säga, att jag fått något om bakfoten!

— Mäster Alström talar ju tydligt om myteriet vid Anjala — sade värden, som lade tonvigt på hvart ord, — och han har rätt, att ingen svensk man kan gilla ett sådant förräderi.

— Ja, just så sade jag! Åh hå, ja, det är svåra, allvarliga tider!

— Det har ni rätt i — sade karlen — och det var de första förnuftiga ord ni sagt. En dålig anda har sedan frihetstiden varit rådande ibland krigsbefälet och dertill rysk uppvigling och missnöje med kriget. Att nedlägga vapen och bli tvungen till återtåg... kungen har aldrig varit i en mera brydsam belägenhet...

— Säg förtviflad — sade värden, som i höga fotglas oupphörligen slog upp bränvin, försatt med magstyrkande droppar.

— Förtviflad — sade skräddaren. — Gud tröste mig för honom!

— Om han undgår att bli tagen till fånga af ryssarna, går han likväl som fånge omkring bland sina egna undersåter.

— Fy tusan, ge mig en stor sup! Det kan en behöfva...

— Det gör onekligen godt — sade källarmästaren. — Ja, det är nu på det viset, att i dag ha vi något, men i morgon veta vi platt inte hvad vi ha. En bit salt lax... en gaffelbit, det är inte illa! Det var länge sedan vi hörde något från Finland.

— Syster min säger, att hon tror det är verldens sista tid och jag anser hon har rätt... Ja,
fyll i ölstånkan ännu en gång! Alla tala om, att jag dricker, men ingen talar om min törst, ha ha!

— Sex stora supar och tre remmare vin — sade värden, som räknade med nya kunder. — Jag kunde nog tala om ett och annat; men jag säger bara: i dag ha vi något och i morgon kanske ingenting. Nog kan jag tiga alltid; men om vi en vacker dag bli öfverfallna och drifna från hus och hem och uppbrända utaf fienden, så kom i håg mina ord.

— Sedan vi blifvit uppbrända utaf fienden ha vi allt svårt att komma ihåg edra ord — inföll en munter herre, som med kappan på ena axeln kastade några klingande mynt på disken.

Källarmästaren skrattade, han var en för slug värd för att bli stött, om det föll någon af gästerna in att gyckla öfver honom.

— I brådskan — sade han — kan man allt yttra ett och annat löjligt ord; men i alla fall, utsigterna äro icke de bästa för oss... inte är jag just den, som säger efter hvad jag hör; men i dag morgse hviskade tvenne herrar sinsemellan, att danskarna, som äro i förbund med ryssarna, nu inbrutit öfver sydöstra gränsen af Norge och som bäst hålla på att bemäktiga sig hela trakten norr om Göteborg.

— Då kan jag säga en riktigt färsk nyhet — sade herrn med det muntra ansigtet, i det han behagfullt draperade sin kappa. — Kungen har varit i Dalarne och från höjden af Mora kyrka har han talat och sagt till folket: »Främlingar besudla fäderneslandets heliga jord; förrådd af adeln behöfver jag edra armar».

Ett ögonblicks tystnad följde på dessa högt,
med klingande röst uttalade ord. Värden höll flaskan i höjden, en och annan gäst glaset mot sina läppar eller handen sträckt för att sätta ner ett tomt. Det var, som en förstening hade gripit detta bullrande, gnabbande, gycklande sällskap; men plötsligen flög likasom en elektrisk gnista genom denna samling dryckeskämpar och högt skallade: — Lefve Gustaf! Man omfamnade hvarandra, man grät, man skrattade och krossade glas. Det syntes för hvar och en, som om fäderneslandet blifvit räddadt; som om de sjelfva hade blifvit befriade från något öfverhängande ondt.

— Genom lågt förräderi midt i fiendens åsyn, midt på valplatsen, tänkte denna vanslägtade adel att hämnas på sin konung — sade åter den muntra herrn; nu få de sammansvurna stå sitt kast, sedan de låtit honom resa! Hit till Stockholm, hit till denna stad, för hvilken han gjort så mycket, kom han icke, ty här hade han återfunnit sina motståndare, och ett talrikt parti, som svarat på upprorsstiftarnes appell! Med Guds hjelp står han nu i spetsen för en trogen armé.

— Han har oss och våra armar! Lefve Gustaf! Ned med förrädarne! Jo, jo, han har oss!

— Dessa edra tänkesätt skall man icke glömma att anmäla! Jag är en konungens vän!

Med dessa ord aflägsnade sig den talande. Hvem var han? Man frågade hvarandra, man upprepade: »En konungens vän!»

— Han heter visst Schröderheim — sade källarmästaren. — Jag har aldrig sett honom härinne förr, men en gång var han i konungens vagn... Han går kanske omkring för att utforska sinnesstämningen.

— Den är <i>för</i> Gustaf! Hurrah, hurrah!

En del af gästerna störtade ur källarsalen och nya anlände. Den nyss så nedtryckta sinnesstämningen var förbytt till jubel öfver att konungen ännu var i spetsen för en armé och kanske nu som bäst höll på att marschera till Göteborgs undsättning samt landets räddning.

Skräddarmästar Alström stod på gatan, han gestikulerade och skrek:

— Jag behöfver edra armar! Gud straffe mig, kungen är bäst ändå! Se der, herr Markman, kom och följ med mig hem! Bry er inte om, att Lovisa ser litet snedt på er! Det finnes väl andra, som ha kärvänliga blickar!

Och den lilla skräddaren trädde utan krus sin arm under herr Markmans. Det väckte i denna stund icke något uppseende, att en fin herre höll en borgare under armen, ty det var en besynnerlig dag, och alldeles främmande menniskor omfamnade hvarandra på gatorna och lite hvar betedde sig som druckna. Öfver de flestas ansigten låg utbredt ett godmodigt drag, en synbar böjelse hos hvar och en att sälla sig till en annan, hvilket särdeles hos de lyckligare eller med lätt blod begåfvade ledde till handskakningar och lustiga infall.

Arm i arm trädde de båda männen in i herr Alströms boning, och skräddaren föll andlöst ner på en stol samt ropade: »Främlingar besudla fäderneslandets heliga jord; förrådd af adeln, behöfver jag edra armar».

— Far lille — sade fru Alström och såg skygg åt sidan — våra armar, ja det förstås, men vi kunna bara sy västar;... det är lördag, för resten, och sabbaten har nyss gått in!

— Västar, qvinna! Begriper du då inte kungsord!

För första gången på lång tid uppstod sympati mellan fru Alström och hennes svägerska, ty båda skakade sina hufvuden, men detta störde icke herr Alströms goda lynne och han fortfor:

— Han har stått på kyrkbacken i Mora och kan nu skratta åt Anni... ja, det är detsamma. Detta var då den trefligaste lördagsqväll jag haft på länge!

— Men säg, hvad är det nu egentligen? — sade Elise Berntsson.

— Det kan herr Markman tala om; jag har upplefvat sådana sinnesrörelser... det är, min själ, inte så godt, när ens eget land är i fara! En blir medtagen till både kropp och själ!

— Jag känner till det — muttrade Lovisa, — han gör nu för tiden inte annat än springer till »Gyllene solen».

— Men herr Alström smålog blott och i den långa västens djupa sidfickor stack han sina båda händer, fick fatt i sitt stora silfverur, som pickade några takter fortare än hans jemna andedrägt, samt försjönk i en dvallik tystnad.

*
</chapter>
<chapter name="Tjugonionde kapitlet">

<h2><small>TJUGONIONDE KAPITLET.</small></h2>

— Er käpp, nej, den har jag inte sett till — sade jungfru Lovisa — och inte tror jag, ni hade hit någon i går heller; det är visst ett misstag.

— Möjligt — svarade Fredrik Markman, som icke syntes hågad för motsägelse och måhända tagit käppen till förevändning för att komma dit upp i huset, men nu, kanske icke obenägen att aflägsna sig, tillade han: — jag har troligtvis glömt den annorstädes, farväl!

— Ett misstag, ja, — den gamla jungfrun gaf honom en blick, hvari låg en viss skadeglädje: — Sitt för all del ned ett ögonblick: Jag följde Elise i både högmessan och aftonsången och hon hade då gerna kunnat gå hem med mig; det är just inte passande att hon springer ensam omkring. Jo, jo hon går i vällofliga ärenden, det är klart; här i huset sker bara det som är lofligt.

Fredrik Markman hade tagit plats midt emot Lovisa, utan att han dristade fråga hvarthän den unga flickan hade begifvit sig.

— Aftonsången, ja, — sade han tankspridd.

— Jag förstår inte hvad som går åt mina skor öfver vristen, det var med knapp nöd jag kunde släpa mig hem ifrån kyrkan.

— Det är svårt — sade Fredrik Markman, som gerna ville ställa sig väl med henne; de äro kanske för små?

— Små! Jag som har fötter, så att de nästan
äro som ingenting. Åh, jag skulle nog ha kunnat följa Elise ända bort till Dückers; men det var egentligen klacken, som lossnade.

Lovisa kastade en skarp blick på den unge mannen, det harmade henne, att hon i hastigheten sagt, åt hvilket håll Elise hade gått, och för den händelse, att han skulle göra några beräkningar, tillade hon:

— Jag tänker nu snart ge mig ut för att möta henne.

Den gamla jungfrun nickade. Han var en fin herre och något egentligt umgänge mellan honom och hennes bror lät icke tänka sig. Detta hade hon klart visat, att hon förstått de få gånger Fredrik Markman kommit i hennes närhet, liksom att hon ogillade, att han närmade sig Elise. Den unga flickan hade han lärt känna under andra omständigheter, men nu var hon i en handtverkares familj. Gränsen var utstakad mellan dem och tålde icke någon jemkning, som skulle ha ett närmande till följd. För resten, fattiga flickor fingo oftast gå ogifta i all sin dar och måste foga sig i sitt öde. Det gjorde Lovisa riktigt godt in i själen att säga till sig sjelf, det hon alltid förstått visa den unga mannen vintervägen. Hon hade framkastat att sjelf vilja möta Elise och denna hennes list hade lyckats; han hade i hast blifvit så mörk i hågen, att Lovisa icke kunde annat än skratta, icke något högt och klingande skratt, utan ett ohörbart och som endast kunde märkas på ett par små klippningar med hennes ögon, men som för henne hade något särdeles vederqvickande och uppfriskande. Nej, hennes fötter, hvilka voro så godt som ingenting, gjorde en ordentlig revolt vid hennes blotta tanke på att de
skulle blifva inträngda i ett par skor — utaf spetsiga gatstenar hade hon denna dag fått nog, och hon skulle riktigt slå sig till ro samt i all ensamhet fira söndagsqvällen.

Dessa tankar och föreställningar, hvilka hastigt flögo genom den gamla jungfruns själ, kommo henne att nästan afskedande tillägga:

— Ja, jag skall snart ge mig åstad...

— Jag vill icke uppehålla längre — sade Fredrik Markman, som aktade på denna vink och nu reste sig upp för att gå — och jag ber om min vördsamma helsning!

Jungfru Lovisa utförde en sirlig nigning och gick till och med fram till fönstret för att se efter honom, der han långsamt försvann.

— Det synes tydligt på honom, — tänkte hon, — att han icke vet hvad han skall taga sig till på denna långa söndagseftermiddag!

Hon hade rätt häri. Han gick några minuter långsamt gatan fram, derpå vände han om. Det fanns något i gränderna kring mäster Alströms boning, som utöfvade en sorts dragningskraft på Fredrik Markman, och mången ledig stund hade han vandrat der fram och tillbaka med ögonen stundom riktade upp till ett par klara fönsterrutor, innanför hvilka glittrade en fågelbur och der stundom skymtades en ung flickas oregelbundna profil.

Men flickan var borta nu, och utan att vidare tänka derpå slog han in samma väg som hon hade gått. Och om hon nu också skulle återvända i sällskap med jungfru Alström, så kunde han ju alltid utbyta en flyktig helsning? Denna tanke gaf honom tillfredsställelse och påskyndade hans steg.

Så gick han framåt, tills han kom söder om
staden, der gatorna voro breda och här och der vackra trädgårdar bredde sig ut bakom boningshusen. Ju längre bort han kom, ju större och vackrare blefvo dessa trädgårdar; de voro likasom en föreningslänk mellan den stora staden och landsbygden. Den tiden funnos få byggnader i närheten af Skanstull och grönskande träd frodades och skogsblommor samt hagtorn växte på de nu försvunna fälten. Till följe häraf blåste en frisk landtluft i denna aflägsna stadsdel, der muntra väderqvarnar svängde sig på höjderna och der fågelqvitter oftare förnams än gatbuller.

Solen sken vänligt på de gulnade höstbladen, der kom en svart pudel och vädrade på den unge mannen, som just i detta ögonblick vände sig om, för att se huruvida han kunde skymta jungfru Lovisas magra gestalt. Om hon nu såge honom — hvad då? Han spratt till, när några dufvor flögo skrämda upp på marken, hans ögon följde dem bort till dufslaget, som stod i den inhägnade trädgård, genom hvilken Elise skulle komma, och han tog plats under några träd, som hon vid hemgåendet måste passera förbi och derifrån han sjelf kunde skåda ut öfver trakten och på ett lämpligt sätt draga sig undan den gamla jungfruns spanande blickar.

Det var en sannskyldig söndag, tyst och fridfull. De varma solstrålarne spelade mellan löfverket och strödde glittrande guld öfver gräsmattan. Den unge mannen stödde sitt hufvud mot en trädstam, och medan hans hand uppfångade några vissnade blad, kom ett småleende på hans läppar. Kanske tänkte han på den gamla jungfrun och det spratt, han spelade henne, kanske tänkte han också
på den flicka, han väntade, och när hon nu ändtligen kom, steg en stark färg upp i hans ansigte. Det var första gången han gått direkte ut för att möta henne och det låg en viss förlägenhet i hans helsning.

— Och ni är icke rädd att ensam gå bort så här långt? — sade han.

— Rädd? — Det var ett käckt litet ansigte, som vände sig till honom.

— Jungfru Lovisa...

— Fann det opassande, att jag gifvit mig ut — det var nu ett skrattlystet litet ansigte, — ser ni, herr Markman, hon tycker, att man bör hålla sig orörligt stilla... när man gjort detta i sex dagar å rad, är man verkligen glad, då den sjunde kommer och man någorlunda obehindradt får röra sig. Och ni har då träffat henne?

— Hon kommer säkert i ögonblicket för att möta er... jag har bara ett litet försprång.

— Nej, hon kommer icke, hon har bara skämtat med er... jag försäkrar!... Hon har i dag knappast orkat släpa sig fram.

Under det de talade, hade båda gått framåt och hon såg flyktigt på honom. Han var en ung man med vacker växt och vackert utseende, med solbrända kinder och mörka ögon. Hans drägt hade en elegant enkelhet, och hans långa och brunglänsande hår var bak i nacken sammanbundet med ett band. Skakande några stoftkorn bort från de bländhvita spetsmanschetterna, sade han skrattande:

— Åh, jag förstår jungfru Lovisa, hon missunnar mig nöjet att sammanträffa med er. Jag har märkt, att hon icke är mig särdeles bevågen. Hvad är det då hon egentligen har emot mig?

Denna fråga fyllde Elise med förlägenhet och hon svarade undvikande:

— Hon är just icke den, som slösar med sina ynnestbevis.

— Deri har ni rätt, men ni svarade ej på min fråga.

— Hon tycker — genmälde Elise tvekande — hon tycker er vara en alltför förnämlig herre, för att kunna finna nöje i vår krets.

— Förnämlig — upprepade han. — Jag har en plats, som jag fått genom kungens nåd, en plats, af hvilken jag har min dagliga utkomst, det är sannt; men hvad är jag då egentligen sjelf? En man utan familj och stående ensam i verlden. Min smak är enkel... Min mor var en okonstlad qvinna, full af hjertats godhet, och hon lärde mig att icke sätta värde på yttre glans och ståt. Ja, jag är ensam i verlden — upprepade han. — Jag bär min moders namn, och hennes minne är mig mycket kärt.

Han teg några sekunder; det allvarliga draget försvann från hans ansigte och han tillade leende:

— Men det är sannt, om ni icke varit, mamsell Elise, så skulle mäster Alströms hus icke någon gång ha blifvit besväradt af mina besök.

Det brann en hastig färg på Elises kinder och hon lyckades vända sitt ansigte så, att han icke tydligen kunde skönja det:

— Moster Beata är sin svägerskas motsats — sade hon. — En gång för länge sedan talade jag om för er, att hon har sina små egenheter, men <i>jag</i> förstår henne så väl och ett bättre hjerta finnes icke. Jag skulle få göra hvad jag ville och riktigt bli bortklemad, om icke Lovisa vore; hon är en sorts motvigt...

— Och ni trifs riktigt bra och känner er lycklig?

— Nu gör ni mig verkliga samvetsfrågor —  sade hon skrattande.

— Men säg mig då något om ert hem? Har ni några jemnåriga bekantskaper?

— Lovisa är den, som egentligen styr. Hon tycker icke om ungt folk. Dock är jag alltid glad, när någon kommer. Det är sannt, att jag ibland riktigt känner mig ensam och det smyger sig öfver mig en längtan efter ömvexling. Jag är kanske otacksam, men eftersom ni frågar, säger jag er precist huru det är. Jag går i kyrkan, detta är en riktig förströelse, och ibland, när vagnar fara förbi med glada menniskor, skär det likasom till i bröstet på mig. Ja, ni får gerna skratta åt mig, om ni har lust!

— Men han syntes icke hågad dertill... han gick helt allvarlig bredvid henne.

Efter en liten tystnad fortfor hon:

— Fröken Dücker har alltid varit god emot mig och har föreslagit, att jag skall följa ut med henne på en långresa igen; men moster Beata är icke riktigt glad häråt, och jag får se huru det kommer att arta sig. Jag säger hvarken från eller till, utan har föresatt mig att vara nöjd, huru det blir.

— Det är godt, om man kan hålla sådana föresatser, — sade han leende. — Emellertid, om ni möjligtvis kommer till Paris, träffas vi der måhända. Ställningen i Frankrike blir för hvarje dag alltmera brydsam och troligtvis blir jag snart beordrad att resa dit, för att lemna en del depescher eller hemliga instruktioner till baron Staël... Jag har hört, att kungen lär ha yttrat något sådant. Jag sökte
er egentligen i dag för att bedja er, då jag är borta, sända mig en vänlig tanke. Och nu . . . nära eller fjerran, glöm mig icke helt och hållet.

Elise hade räckt honom sin hand.

— Ni får icke följa mig längre — sade hon.

— Ja, nära eller fjerran tänker jag på er!

Hon talade halfhögt och med klappande hjerta, och de aflägsnade sig ifrån hvarandra med småleende på sina läppar.

*
</chapter>

<chapter name="Tretionde kapitlet">

<h2><small>TRETIONDE KAPITLET.</small></h2>

I en temligen nyttjad, men väl bibehållen brun drägt med stora uppslag på ärmarna och stora lock på fickorna trädde skräddarmästare Alström ut från sin verkstad och in i boningsrummet.

— Gesäller och lärpojkar må få fri måndag samt komma ut och lufta på sig — sade han med en viss högtidlighet; — intet arbete i dag... man bör tjena i den mån man kan!

— Vår herre vet hvad du nu för tiden egentligen tänker på — inföll jungfru Lovisa, i det hon omildt skakade den väst, hon sydde på; ifall hon dristat sig, skulle hon lika omildt fattat sin bror i
kragen och skakat honom. — Jag sitter här och släpar och syr tills ögonen värka, men du har blifvit en riktig dagdrifvare. Tror du, vi på detta sätt få välstånd in i huset? Ja, Christoffer, jag hör till
dem, som tala rent ut, och det lyckligaste är, att jag inte är rädd för dig.

— Inte jag för dig heller — sade den lilla skräddarmästaren, i det han stirrade på henne med sina mattblå ögon; — men med barn, qvinnor och dårar får man ha fördragsamhet.

— Det ber dig ingen om!

Mäster Alström spetsade sin mun till en hvissling, men det kom dock intet ljud öfver hans läppar. Antingen ville han vara storsinnad eller hade hans tankar flugit långt bort ifrån hans syster Lovisa.

— Far — sade hans hustru och väckte honom ur hans grubblerier, — hvad är det som skall bli utaf i dag? Det drifver så mycket löst folk omkring på gatorna. Gå inte ut, du, jag är rädd!

Skräddaren skrattade.

— Rädd — upprepade han, — du är ju gift med en modig man. Hvad fruktar du? Om vi också gå stora händelser till mötes, så låt oss gå emot dem med sans. Betänk dock allt hvad vi hafva upplefvat; men jag har, Gud ske lof, hufvud att bära det!...

Mäster Alström stod med händerna på ryggen, stödd mot ett utskjutande hörn på kakelugnen och tycktes se efter, om hans bruna strumpor sutto slätt och stramt, eller om hans skor och skospännen voro tillräckligt prydliga. Kanske fann han sig hafva välformade ben och var litet fåfäng öfver dem, ty efter slutad undersökning ljusnade hans ansigte, och då han icke hade något emot att höra sig sjelf som talare, fortfor han:

— Ja, hvad vi allt hafva upplefvat!... Genom snabb handling drog sig Gustaf i ögonblicket
af den största fara ur sina bestörta fienders snaror och satte sig i beröring med den del af befolkningen, som förblifvit honom trogen. — Skräddaren kastade sitt hufvud stolt tillbaka och fortfor: — Kungens mod motsvarade tillgifvenheten på samma gång han förstod genom sina underhandlingar i utlandet att bringa händelserna till en lycklig utgång. Danskarna tillbakadrefvos och vapenhvila slöts och konungen återvände till oss i triumftåg. De ofrälse jublade kring honom, och skammen öfver det nesliga förräderiet föll öfver adeln. Riksdag sammankallades — och hvilken riksdag!... — mäster Alström tystnade, hemtade djupt efter andan och såg med djupsinnig blick i taket. — Hvarenda dag nya knalleffekter... adelns tid är förbi! Huru de högborna än stretat emot, krånglat och voterat, så ha de fått ge vika. Det är kungen, som är herre, ensam herre!

Mäster Alström nickade gång efter annan och stack handen innanför västen samt återtog med minskad högtidlighet:

— På morgonqvisten dunkar det litet i hufvudet efter en treflig qväll. Nå ja, mig skadar det icke! Jag blef i går bjuden och trakterad af en lång och mager karl, en treflig och glad själ, och han visste mycket mera än hvad jag nu sagt er. Att inte vilja låta kungen ha fri tidsbestämning för de nya skatternas utskrifning! Och pengar måste han ha! Hur tusan vilja de, att en skall kunna sitta och regera med bakbundna händer! Nej, det går inte! Gustaf har också kastat spiran i bordet, så att det klang efter det, och tystat ner dem som talade emot honom, och i dag skall det visa sig, om det är adeln eller kungen som regerar!

Mäster Alström, hvilken uteslutande fört ordet, under det hans hustru och syster med tillbakahållen andedrägt lyssnat på honom, begaf sig nu med långa steg ur rummet, följd af de båda qvinnornas häpna blickar.

Det var ett lifligt hvimmel på gatorna. Handtverkare, gesäller och bärare trängdes om hvarandra. Upphetsade, rödbrusiga, högljudda gingo dessa fotvandrare förbi hvarandra; då och då skyldrade de eller svängde hotande med käppar i luften, hvisslade på någon munter melodi eller svuro. De flesta voro väl förplägade. De uppträdde med säkerhet, likasom voro de öfvertygade om, att de egde den styrande makten på sin sida.

Mäster Alström stod en stund i sin förstugudörr och såg efter de förbigående samt nickade belåtet!

— Ja, ja, så skall det vara! — mumlade han.

— Gå på, gossar, ner mot riddarhuset; der skola vi göra halt, så lyder ordern!

Han smålog, rätade upp sin lilla gestalt och fann sig till mods ungefärligen som en kommenderande general före en batalj. Men kännande sig måhända icke ha tillräcklig ammunition för att med heder stå ut med den dust, som möjligtvis kunde förestå, sköt han nu tvärs öfver torget och in på källaren »Gyllene solen».

Inne i källarsalen var allt som vanligt, mörkt och dystert; en verklig parodi på det namn källaren bar och i full öfverensstämmelse med den sol, hvilken svängde på skylten utanför, svartnad, liksom behängd med ett sorgflor och gnisslande på rostiga gångjern. Men måhända bar källaren sitt namn efter de uppblåsta, flammande ansigten, som
trängde sig kring disken, af de rödsprängda ögon, hvilka tycktes ha anlag att se tre solar på en gång, af dessa bacchidyrkare med glödande ansigtsfärg, eldvattensdrinkare, som från tidigt på morgonen till sent på qvällen gående och återkommande voro som lefvande illustrationer och gåfvo en sorts färg åt allt det matta och dunkla på denna källare.

Gyllene solens kunder voro denna dag om möjligt mera rödmosiga, mera uppsluppna än vanligt, och källarmästaren fylde med rund hand de stora fotglasen samt lyssnade småleende på sina gästers infall.

— Kungen skall då i dag ändtligen kufva adeln — sade en bredaxlad karl med svartmuskigt ansigte. — En undrar inte på, att han har ett horn i sidan till de sturska herrarne.

— Detta ha alla Gustafs sanna vänner! Anfäkta, jag skulle just vilja genomprygla dem allihop! sade mäster Alström, i det han med bister min lekte med en tung knölpåk, som han hemtat från ett af salens hörn. — Ja, bestraffning åt förrädarne, som sålt sig åt utländingen! Och kungen skall ha penningar för att riktigt kunna tukta om ryssen!

De upproriska officerarne i Finland äro arresterade — sade källarmästaren, som för att lifva sina gästers sinnesstämning gerna hade ett ord med i laget. — Gutår, mina herrar! Kungen lär vara mäkta förgrymmad och kommer nog att hålla sträng räfst med dem.

— Det är i sin ordning — sade en fetlagd herre, som icke stod synnerligen säkert på sina ben. — Jag hör till dem, som gilla allt hvad som hör till skick och ordning. Är detta franskt vin?
Fy tusan! Det är ju vatten, lagom att skölja golfvet med — och raglande kastade han remmarens innehåll långt bort ifrån sig.

Den artige källarmästaren satte buteljen ifrån sig samt lutade sig till hälften öfver disken och försäkrade, att det skulle göra honom mycket ondt, om han behöfde fatta sin ärade gäst i kragen och leda ut honom, hvarpå han bedyrade, att källaren »Gyllene solen» var ett hedervärdt ställe, der man endast kunde tåla ett högst aktningsvärdt uppförande.

— Jag tål bara ordning! — sade den raglande herrn och smålog på ett förslöadt sätt. — Hvem är det, som här talar om att leda ut folk?

— Ja, hvem, hvem? Han betalar lika bra som vi, och den som betalar har rättighet att gå fritt ut och in här!

— När man betalar, har man rättighet att slå sitt glas i halsen eller på golfvet!

Man skrattade, svor och talade på en gång. Alla ämnen för att bilda två partier voro i jäsning; en strid för och emot källarmästaren.

— Gossar! — ropade mäster Alström, det här duger inte! Vi ha väl annat att göra i dag än bråka härinne. Borgartrupperna äro kanske redan färdiga att marschera upp och artilleriregementena också... åtminstone skulle de vara i ordning vid första signal.

Ja, det är sannt, låt oss gå!

— Karlen der — mäster Alström talade i ursäktande ton, samt pekade på den raglande, som nu var så redlös, att han stödde sig mot väggen och handlöst stötte till bord och stolar, — karlen
der var i natt ute på malmkrogarne och drack lustigt om... jag såg honom...

— Ja, hvem var inte ute i natt... jag vet mig aldrig i lifvet ha blifvit bjuden så till höger och venster... fan vete hvem som bjöd, men man bad oss hjelpa kungen och det skola vi göra!

Och den svartmuskige karlen gjorde höger om, klef bort till dörren samt ut på gatan, och honom följde en bullrande skara, i hvars midt skräddarmästar Alström trippade med ojemna steg.

Flockvis följdes man nu åt ner till riddarhuset.

Klockan i Storkyrkan slog i detta ögonblick elfva och i samma sekund höjdes ett dundrande hurra; det ljöd länge och ihållande samt förtog klockornas ljud och det vagnsbuller, som förorsakades af konungens och hofvets vagnar.

Gustaf den III, med obetäckt hufvud och pudrade fladdrande lockar, såg med glänsande blickar ut öfver denna böljande menniskoskara. En ljusning af tillfredsställelse lägrade sig nästan som ett sken öfver hans bleka ansigte. Han lutade sig fram i vagnen och böjde sig mot detta folk, hvilket elektriseradt af hans närhet viftade och vinkade mot honom, färdigt att för hans vilja, om det så skulle gälla, offra sitt blod. Ett skimmer, såsom af en obetvinglig inre rörelse, besjälade hans blickar, och medan öfver hans läppar låg en fast och lugn beslutsamhet, höjde sig hans hufvud i medvetandet, att, hvilka partier han än hade att strida emot, var dock ännu folkets tillgifvenhet hans obestridliga egendom.

— Se der hålla färdigsadlade hästar på torget! Det är kungens hästar, han behöfver kanske rida ut ibland oss. Lefve Gustaf!

Och man störtade efter honom in i riddarhuset och trappor och korridorer fylldes af en oerhörd menniskomassa.

Det var en tyst, väntande folkhop. Då och då trängde ett doft sorl, likasom det sakta bruset af en aflägsen storm ut till dessa tysta, nästan andlösa lyssnare. Timme efter timme förgick.

Man hviskade till hvarandra, att konungen till hvad pris som helst föresatt sig att genomdrifva sina afsigter, och att, om behofvet påkallade, skulle han störta ut ur denna församling och förklara adeln för tronens och folkets eviga fiender samt i förening med sina trogna låta utropa sig till suverän för att sedan låta de tre ofrälse stånden befästa sin makt.<footnote>Minnen ur Sveriges Nyare historia, samlade af B. von Schinkel, andra delen. Sidd. 91, 92.</footnote>

Skulle ett inbördes krig måhända uppstå? Skulle tiderna blifva ännu dystrare och svårare än de på sistone varit? En obestämd fruktan insmög sig i dessa nyss så hänryckta sinnen. Hvad hade man väl att vänta?

Efter timmars ångest visade sig ändtligen konungen. Han rörde sig långsamt, måhända uttröttad, måhända önskande att med sitt förlängda qvardröjande lugna denna menniskoskara, hvars ögon likasom tusentals frågetecken voro riktade på hans öppna, lifliga ansigte, der den uppjagade färgen tolkade de häftiga känslor, för hvilka han nyss varit ett rof.

Ja, adeln hade måst ge vika för den absoluta viljan!

Detta lästes på konungens högt uppburna panna, på det fasta, obevekliga uttrycket i hans anletsdrag,
denna onämnbara höghet, detta nästan sorgfulla allvar, med hvilket han bar sin seger och helsade folkets jubelrop, som blandades med ett trumpetskall, hvilket förkunnade, att riksdagen skulle afslutas följande dagen.

Gustaf stod vid målet för sina länge närda önskningar och medvetandet om att endast vara sig sjelf ansvarig för rikets väl eller ve gaf honom en konungslig högtidlighet i later och åtbörder, och hvar helst han framgick böjde man djupt sina hufvuden.

*
</chapter>

<chapter name="Tretioförsta kapitlet">

<h2><small>TRETIOFÖRSTA KAPITLET.</small></h2>

Marie Antoinette gick med raska elastiska steg genom praktfulla gemak och slående tillbaka dörrarnas tunga sammetsdraperier sade hon halfhögt:

— Nu för tiden, grefve Fersen, behöfves icke så många ceremonier för att nalkas mig!

— Ers majestät!

— Mina vänner och beundrare äro borta, de hafva alla flugit sin kos likasom fjun för vinden. Det blåser motig vind för mig och de mina.

Hennes röst hade en sorgsen klang, hon såg blek och angripen ut och i hennes milda mörka ögon darrade en fuktig glans; hastigt höjde hon sitt hufvud. En Maria Theresias dotter, en Frankrikes drottning fick icke visa någon svaghet — hon var dock alltid drottning och godvilligt ville hon icke afstå från denna sin värdighet; hon ville kämpa
och strida för den och fastän hon gjorde en häntydan på sina bekymmer, fick hon icke visa, att de nedtryckte henne. Till utseendet lugn vinkade hon grefve Fersen att taga plats i sin närhet, samt sade hastigt: Hvad tror ni? Hvarthän skall denna villervalla föra?

Hon tystnade. Aftonrodnan glänste på S:t Clouds slottsfönster och gaf en purpurglans åt hennes hys genomskinliga blekhet, och tankfullt blickande i fjerran aktade hon knappast på, om han svarade henne eller ej. Fullföljande de föreställningar, som intagit henne, återtog hon: — Landet lider af brist på penningar och af spannmålens dyrhet... konungens makt och myndighet är nästan helt och hållet förlorad genom ministrarnes missbruk... söndringen är allmän mellan de olika klasserna i staten... jag säger ännu en gång, grefve Fersen, hvad tror ni?

— Tiden och isynnerhet eftertanken skola återföra fransmännens hjertan och sinnen till den insigten, att de icke kunna bli lyckliga annat än genom en återförening under hans majestät Ludvig XVI:s goda och rättvisa styrelse.

Drottningens själfulla blickar föllo på Fersen och det låg ett svagt småleende i dem. Med en ädel blandning af undergifvenhet och ett ännu dröjande hopp genmälde hon: — Jag vet, ni icke talar annat än hvad ni tänker, och det gifves stunder, då jag sjelf delar er åsigt. Men jag fruktar, att min gemåls eftergifvenhet snarare skadat än gagnat hans sak. Jag har sagt honom detta, fortfor hon lifligt, — och han svarar mig ständigt, att tidsomständigheterna fordra nödvändiga
medgifvanden, och han sanktionerar de ytterligaste extravaganser!

Hennes ansigte hade blifvit purpradt, ögonen lågade och på de svällande läpparne hvilade fulla medvetandet om den förnärmelse kungligheten lidit.

— Jag har förut icke varit er konungs vän, återtog Marie Antoinette efter en liten dröjande paus, — det finnes dock nu omständigheter, som göra, att jag känner mig dragen till honom dels af tillgifvenhet öfver hans visade deltagande mot oss, dels af beundran öfver hans handlingskraft... då Gustaf III utförde sin andra statskupp, visade han konungen af Frankrike, huru man bör handla för att göra sig åtlydd.

— Hans majestäts intresse hvilar fortfarande på Frankrike, svarade Fersen, undvikande ett ämne, som smärtade och harmade honom som adelsman.

— Den vänskaps- och subsidie-traktat, fortfor han, som för sex år sedan afslöts, är snart tilländalupen. Konung Gustaf erbjuder dess förnyande. Från Sverige skall nästa vår sändas ned i kanalen en hjelpeskader af tolf till femton linieskepp, med vilkor att Frankrike ökar subsidierna.

— Nåväl, tala! Var det icke något mera beting.

— Förslaget likasom dess vilkor har konungen uppdragit mig att i största hemlighet fullfölja hos hans majestät Ludvig XVI.

— Ökade subsidier och brytningen af Frankrikes allians med Österrike... icke så? Ja, tala med konungen och genomdrif er beskickning, grefve Fersen!

Drottningens röst var kall och hennes ansigte hade blifvit blekt, måhända i känslan af Gustafs
förnärmelse mot österrikiska huset, måhända också af misströstan öfver sin gemåls brist på
beslutsamhet, som störtat både riket och honom sjelf i det farligaste läge. — Ni behöfver icke neka, sade hon, jag har genomskådat vilkoren, och tiderna kunna blifva sådana... hon afbröt sig och tillade betänksamt: — Jag vill icke blanda mig uti detta. Jag säger ännu en gång, fullfölj er beskickning, men gör detta så hemligt som möjligt. Glöm icke, att min gemål befinner sig så godt som i de upproriskes händer, och att hvarje uppseendeväckande bevis på hans vänners tänkesätt om ett aktivt deltagande blott skall öka hans fjettrar och hans faror. Jag vet, att Gustaf III:s mening icke är att stanna vid tomma löften; men här är icke rätta stället att besvara dem.

Hon sade dessa ord nästan hviskande och en blixt af ljusning flög öfver hennes sorgfulla ansigte. Kanske framstälde sig för henne för första gången tanken på en flykt och ett segerrikt återvändande, och hon upprepade: nej, icke här!

— Måhända närmare gränsen ers majestät!

Drottningen spratt till. — Tyst, grefve Fersen, tyst! Detta är något, som icke får uttalas och knappast ens tänkas. Men på ett eller annat sätt får kraftigt ingripas. Kände jag icke min gemål, skulle jag vara frestad att tro, det han vore likgiltig för allt hvad man gör i hans land — nej, hans lugn kommer icke af likgiltighet, det är en brinnande åtrå att göra hvar man rätt och att, så vidt  möjligt är, undvika ett inbördes krig!

Marie Antoinette tystnade och lutade sitt bleka anlete emot handen. Ett leende flög öfver de nu helt skarpa allvarliga dragen, der lifvets sorger
tecknat sina linier och der kindens rosor för evigt blommat ut.

— När jag nyss hörde det förslag er konung framstälde genom er, sade hon, så kände jag likasom en maning att gripa efter den räddande hand, som räcktes. Ja, fortfor hon med en anstrykning af sin forna glädtighet: — ja, man kan stundom komma i en viss frestelse och bli betagen af en ögonblicklig tvekan. Men tvekan är borta, frestelsen öfvervunnen. Icke utifrån får hjelpen komma, icke från främmande monarker. Om min gemål tillkallade utländska arméer, skulle detta stämpla honom som en förrädare gent emot hans folk. Detta blir Ludvigs svar och jag känner mig stolt i medvetandet häraf. Ville blott folket rätt lära känna hans ädla tänkesätt! Ni sade nyss sjelf, grefve Fersen, att eftertanken skall återföra fransmännens hjertan till min gemål... genom den foglighet och det lugn, han visar, skola de förstå hans landsfaderliga sinnelag... jag vill hoppas derpå!

Den stolthet, som nyss lifvade drottningen, försvann småningom och med de sista orden hade åter tvekan om en god utgång insmugit sig i hennes själ. Med den liflighet, som var henne egen, återtog hon:

— O, hvilken tid, grefve Fersen, hvilken tid, har icke denna sista varit! Jag förgäter aldrig denna vinter i Paris, detta lif midt ibland ett oss hotande folk! Och färden till Tuillerierna sedan... omgifna af skymfande qvinnor, af rasande män denna dag och förutgående rysliga natt... natten till den 5 Oktober!... Denna natt, som blekte mitt hår och förintade en skönhet, öfver hvilken så många poeter sjungit sitt lof.

— Ni är skönare nu, Marie Antoinette... en andelik uppenbarelse af en skön själ.

Drottningen smålog vemodsfullt. — Minnes ni, huru jag svärmade för att blifva älskad; huru jag längtade att vinna vänner! När jag blickar tillbaka, kan jag icke annat än skaka hufvudet åt min egen dårskap. Mina vänner, ja, de låta räkna sig!... Åh, jag känner alla de intriger, som smidas af de landsflyktige i Coblenz, jag vet alla de beskyllningar, man riktar emot mig! De skola en gång måhända blifva orsaken till min tillintetgörelse, men de skola äfven tillintetgöra konungen och monarkien.

Det var en vemodsfull anklagan, som blandade sig i minnet om fordna lyckliga tider, en undertryckt sorg i hennes stämma, då hon återtog:

— Man klandrar mig för att jag afskaffat etiketten, och mina fiender tillräkna mig detta som ett brott; men man borde ej vredgas deröfver utan inse, att jag icke var så stolt att nalkas och så oåtkomlig, som man ville göra troligt. Jag ville vara otvungen, glad och lycklig... jag ville samla en krets omkring mig, der jag kunde vara mig sjelf, der mina infall icke skulle blifva missförstådda... ja, bland molnen finnes mycket solsken! Minnes ni Trianon och våra lekar och upptåg?... Sista gången jag var der bröt jag denna blomma, den stod frisk och daggstänkt, jag bröt den med en aning och jag gömde den. Den <i>var</i> bilden af det förflutna, den <i>är</i> nu bilden af det kommande — vissnadt, härjadt; men den skall tala till mig om flydda lyckliga tider. Åh, jag var så ung, då jag blef drottning... man borde icke glömma detta och ursäkta, om det någongång föll mig in att leka med makten!

Drottningen hade öppnat en medaljong, som hon bar vid ett svart band och hvilket afstack från den hvita spetsfichuen omkring halsen. I den mörka drägten föreföll hennes figur nästan eterisk; hennes ögon hade en strålande glans och hennes anletsdrag lifvades af en obeskriflig blidhet, ett nästan förklaradt uttryck. Hon fattade den pressade blomman mellan sina smala fingrar och afbrytande ett vid stjelken hängande blad sade hon: — Se här, göm detta, grefve Fersen, till ett minne af den Marie Antoinette, som i dag talar med er. Den Marie Antoinette, som lider, men som förlåter och med en kristens tålamod och en drottnings värdighet vill bära de pröfningar, som ännu kunna återstå.

Knäböjande tryckte Axel Fersen en kyss på hennes hand. Den kärleksfulla vördnad, med hvilken han alltid hade nalkats henne, blandades i detta ögonblick med en nästan helig dyrkan.

— Jag vill gömma detta blad, sade han sakta, i det han åter reste sig upp; — jag vill gömma detta till hågkomst af en bland de lyckligaste stunder i mitt lif, då min drottning visat sin sanna storhet och värdigats gifva mig del af sin själs innersta känslor.

— Åh, grefve Fersen, jag har alltid talat med er så som jag tänkt och känt. Min tungas band har städse blifvit löst i er närhet. Så fort jag ser er, har jag genast lust att lemna er förtroenden... ack, min vän, nu icke så obetydliga som förr! Det var mina intryck för dagen, mina antipatier, mina små intriger för att snappa i flykten glada ögonblick... ja, så var det. Och nu? nu talar jag ofta med er om dessa vänner, damer och kavaljerer, hvilka väckte mitt lifliga deltagande... jag talar om
dem med förvåning; ty huru löna de väl de utmärkelser jag egnade dem? Jo, med smädeskrifter, som angripa mitt rykte och min ära och hvilkas mening är att prisgifva mig åt hån och förakt! Nej, afbryt mig icke! Om dessa fordna vänner, dessa prinsar och prinsessor af vårt eget hus, om de trodde på ett godt slut, skulle de icke våga att på detta sätt angripa... fruktan, om icke kärlek, skulle hålla dem tillbaka! Ja, grefve Fersen, jag är nästan frestad att tro, att de hafva utsett mig till offer!... Och de äro när som helst beredda att anklaga mig för de missgrepp, som här i landet sedan sekler tillbaka blifvit begångna!

Hon teg några sekunder med ett eftertänksamt uttryck, derpå fortfor hon lifligt:

— Men huru det är, vill jag dock icke uppgifva hoppet om att blifva mera rättvist bedömd och att man slutligen skall förstå, det hela min sträfvan är och alltid har varit Frankrikes ära.

— Ja, hvilken tid af förödmjukelse och qval! tillade hon och en suck höjde hennes bröst. Förfärliga qvinnor med hotande åtbörder! Blickar af det hånfullaste hat! Hvar finna medel att blidka dessa uppretade sinnen? Hat kan öfvervinnas af kärlek. Jag vill älska — detta skall blifva det vapen, hvarmed jag vill besegra mina fiender.

Marie Antoinette höjde mot himlen sina inspirerade blickar: — Här ute ha vi dock någon frihet, ensamhet, stillhet! Ja, min vän, jag fröjdar mig åt stillheten! Dessa salar genljuda ej längre af sång och skämt, mina damer trängas ej längre omkring mig i älsklig täflan, hvilkendera väl kan utfinna den smakfullaste toiletten, hvilkendera, som skall
taga skönhetens pris. Det förefaller mig, som om hundratals år vore förgångna sedan denna tid.

Drottningen räckte handen afskedande till Fersen. — Ja, sade hon med ett mildt småleende: — salarna äro öde, endast få vänner finna vägen hit. Få men trogna vänner och ännu ha vi solsken och blomsterdoft.

*
</chapter>

<chapter name="Tretioandra kapitlet">

<h2><small>TRETIOANDRA KAPITLET.</small></h2>

Aldrig hade aftonrodnaden haft en herrligare glans; den kastade till och med ett skimmer öfver den trånga gatan Sur-laine, der Marion satt under kastanieträdet med ett bekymmerslöst uttryck i sitt ansigte, och de jemlikhetsidéer, som måhända sysselsatte hennes tankar, gåfvo henne ett utseende af att hon ansåg sig lika så god som hvilken annan som helst.

— Jag har sett ert ansigte förr, men när och hvar, sade hon och höjde sin skälfvande hand till ögonen, betraktande Fredrik Markman med en skarp och uthållande blick. — Aldrig har jag varit utom barrièren i Paris... ni skrattar! Klart således, att det måste varit här. Man ser nu för tiden så många olika menniskor och man blir likasom... men jag minnes! Ja, ni är främlingen med det vänliga ansigtet och de vänliga gåfvorna! Ni har blifvit smärtare, mörkare... att jag ännu en gång skulle träffa er!

Hon slog sina händer tillsammans i vild glädje.

— Många, många gånger har jag här under trädets skugga tänkt på er, tänkt på er, derföre att ni var olik de andra herrarne och fastän jag var en mask vid er fot, har ni dock icke trampat på mig!

— Säg, har ni kommit för att hjelpa oss? Ser ni, jag sade er, att vedergällningens stund en gång skulle komma. De mäktiga ha börjat darra för folkets rop, och jag lefver för att fröjdas.

Ur Marions mörka halfslocknade ögon sköt ett klart, lågande sken, hennes utmerglade kropp återfick för några sekunder en egendomlig spänstighet, hennes rygg blef rak och i det sätt, hvarpå hon höjde sitt hufvud, låg ett visst behag. — Ja, sade hon inställsamt. — Ni vill ju vara en af oss, ni vill ju rättvisa, och detta är allt hvad vi fordra af våra förtryckare. Ja, ja, stunden nalkas, då Marion är nöjd att få dö!

Hennes kropp sjönk tillsammans, hon dolde ansigtet i sina händer och hon fortfor halfhögt:

— Det skall bli skönt att gömmas under den torfva, der Nanette hvilar.

— Marion, jag vet sannerligen icke huru det kommer till, men jag kan aldrig låta bli att söka upp er, så fort jag kommer hit till staden.

— Åh, jag vet, svarade hon med samma glädtiga ton hvarmed han tilltalade henne — ni kommer hit, derföre att det var här på gatan ni första gången träffade den unga vackra damen.

— Kanske, sade han skrattande. — Jag kommer nu också för att tala om henne med er... jag har många hjertliga helsningar och en liten börs
med mynt. Börsen har hon virkat sjelf, och penningarna skall ni använda till en vacker klädning.

— Den vackraste drägten för mig är en svepning, sade Marion och klingade på ett barnsligt sätt med de blanka silfvermynt, som lyste mellan börsens skira maskor. — Det gafs en tid, då jag fröjdade mig åt en vacker mössa och ett band... Nanette var också glad, innan sorgen blekte hennes kinder och tårarne gjorde hennes ögon matta. Ned med aristokraterna, bort med dem! Deras tid är kommen, tro mig. Jag behöfver nu icke hviska dessa ord, jag kan säga dem helt högt, till och med skrika dem i gathörnen. Till lyktpålen, till lyktpålen!

Marion hade rest sig upp, hennes ögon lågade och dödens blekhet låg öfver hennes ansigte.

— Sitt stilla och lugn, sade Fredrik Markman och lade sin hand på hennes skuldra; vi skola sitta bredvid hvarandra och språka. Att ni känner bitterhet i ert hjerta, Marion, det förstår jag så väl; men den hätskhet, som talar om blod, den kan jag icke fatta.

— Lif för lif, svarade qvinnan, hvars ansigte med ett dystert uttryck vände sig mot honom. — Min dotters lif, herre, har man tagit... det finnes flera olyckliga mödrar än jag, det finnes äkta män, hvilkas ära blifvit kränkt... det finnes familjer, hvilka för en enda nyck af dessa herrskare så godt som blifvit sköflade från jorden, eller som måst fly för att gömma sig undan en orättmätig förföljelse. Dessa aristokrater, dessa mäktiga ha samlat veklagan, blod och tårar öfver sig... tänk er en tom bägare, som droppa efter droppa fylles — en gång kommer stunden, då den rinner öfver. Nu är den
stunden. Bägaren är fyld af blod och tårar, och de skola rinna i strömmar. Ondskans blod skall borttappas och tårarna skola bortskölja det — försoningens tårar, som tvätta allt hvitt, huru sudladt det än månde vara.

— Bannlys dessa tankar ur er själ, Marion! Tänk icke på en vedergällning full af förstörelse och hot. Tänk på en jemkning i förhållandena, en jemkning klasserna emellan... med foglighet kan folket vinna sina rättmätiga fordringar, med foglighet och en enig, kraftig vilja.

Marion kastade på Fredrik Markman en föraktlig blick. — Och ni tror, att dessa småleende, broderade, guldsmidda herrar, prydda med stjernor och band, klädda i silkesstrumpor och lackerade skor, omgifna af gyllene möbler, sammet och siden, och ni tror då, att dessa godvilligt skulle stiga ner från den upphöjda plats i lifvet, der en förvänd samhällsställning satt dem, ni tror då, att dessa godvilligt skulle stiga ned och räcka någon af oss handen och säga: »broder» eller »syster»?

— Jag tror, att de småningom skola inse det rätta, svarade han lifligt, inse, att det bör vara slut på förtrycket, på tyranniet, på svärdets välde. De skola lära känna allt hvad folket lidit och de skola fattas af medlidande och sjelfva yrka frihet, jemlikhet och broderlighet. En aning inom mig talar om bättre tider, jag tror på det godas seger och denna tro vidgar hjertat och höjer själen.

I den unge mannens blickar låg ett svärmiskt uttryck, och han höll alltjemt sin hand på qvinnans axel. — Ni skrattar, Marion, har ni icke fattat mina ord?

— Jag fattar, att ni är en dåre! Ni känner
icke de rika, de hafva hjertan af marmor. Marmorblocket kan sprängas af yttre kraft, men den heter icke foglighet, utan våld. Ni är en dåre! De mäktiga ha börjat darra och förskräckas, men de skulle återfå sitt lugn och sitt mod, i samma stund vi talade till dem med mildare ton. De skulle envisas att behålla sin plats, utan tanke på delning eller jemkning i samma stund folket icke ginge dem rytande in på lifvet med höjda knytnäfvar. Det gifves mer än en, som talar likasom ni; men de förstå intet. I denna förstad finnes den mest hjertslitande nöd under mansardernas tak, men här finnas också hjernor, som tänka, och dessa ha grubblat ut sättet till räddning — sättet är vårt oförställda hat och ett öppet uttalande af våra tankar. Nöden är på en gång orsak och verkan. Åh, jag har hört så mycket öfverläggas och ordas om dessa ämnen, och huru mörkt det än är i mitt sinne, hafva dessa ord trängt in i min själ med solens glans och jag ser alla våra förhållanden likasom belysta af den klaraste dager. Man kallar våra fordringar revolution — revolutionen är icke en tillfällighet utan en nödvändighet, och huru mild än rösten må vara, som talar om upprätthållandet af det förflutna, af medeltidens grundsatser, som föra i släptåg okunnighet, träldom, despotism och krig, huru mild den rösten än må vara, så tillhör den en inbiten aristokrat, från hvilken vi föraktligt skola vända oss bort.

Marion hade talat utan uppehåll, lik en fors, som ohejdad brusar fram; hon talade de ord, man lagt henne i munnen, måhända utan att rätt förstå dem, men med ett uttryck, som sprunge de rakt fram ur hennes hjerta. Det var icke ovanligt att vid
denna tid höra vältalare, hvilka buro slitna drägter och hvilkas yttre ofta var lika ovårdadt som deras språk, men hvilket hade något af fanatikerns eld, som elektriserade åhörarna och tände glödande flammor. Det föreföll Fredrik Markman icke besynnerligt att höra denna qvinna utveckla sina tänkesätt, eller att inlåta sig med henne i en afhandling öfver folk och stat. Dagens brännande frågor sysselsatte alla; det var, som om alla sinnen gripits af en feber, hvilken ofta följdes af en yrsel. Hög och låg, ung och gammal diskuterade i oräkneliga variationer frågorna »rättighet och förtryck» och då nu Marion lifvad af sitt ämne vände sig ifrån den unge mannen svarade han henne lifligt:

— Men jag har icke talat till er som en inbiten aristokrat. Jag säger endast, att fransmännen skola vinna sitt mål, utan att dervid behöfva visa någon våldsamhet. En kraftig påträngning skall för de styrande öppna ögonen för hvad som måste göras för folkets väl. Man skall göra ett slut på nöden, på de orättvisa förhållandena. Man skall yrka på undervisning för barnet, på upplysning, och en anda af ädel sträfvan till framåtskridande skall gripa alla sinnen. Jag tror på det godas makt, Marion! Tänk blott sjelf efter... huru har icke styrelsen redan gifvit vika och visat sig tillmötesgående vid folkets önskningar. Konungen är rättvis och god och drottningen...

— Ja visst, ja, inföll Marion och hennes läppar drogo sig till ett sarkastiskt leende. — Drottningen har gjort mycket godt: hon har förstört vår national-industri och tusentals familjer ha genom henne råkat i nöd och elände. Nationen är henne också stor tack skyldig och man går till S:t Cloud
för att se på Österrikiskan och vattenkonsten! Marie Antoinette är mycket älskad af sitt trogna folk... vänta skall ni få höra.

Den gamla qvinnan gick med vacklande steg fram till gatans hörn. Hennes gråsprängda hår hängde ned under den runda hvita mössa hon bar på sitt hufvud och hon skakade det gång efter annan samt skrattade högt och gällt. — Bort med Österrikiskan och hennes anhang!

Förbigående stannade; här och der ur boningshusen framtittade vilda, trotsiga ansigten. Ropet hade ryckt dem ifrån arbetet, man samlade sig kring Marion som en bisvärm, färdig att stingas.

— Ned med Österrikiskan! Bort med skökan och hennes yngel!

Män och qvinnor liksom skälfde af förväntan och längtan att på ett ännu uttryckligare sätt ge luft åt sina känslor. Man röt och skrek. Det var ett litet extra nöje att midt under arbetet öfva sina lungor med några rop, hvilka gata efter gata besvarades, upprepades, och allt uthålligare och våldsammare skreks: — Ned med drottningen, ned med aristokraterna!

— Det är en vacker konsert, sade Marion med glänsande blickar, jag skulle icke vilja höra någon annan musik, när jag från skärselden går in i himmelriket! Ned med aristokraterna!

Derpå vände hon sig till Fredrik Markman och i det hon lade sin hand hårdt på hans axel, hviskade hon: De ha så länge varit våra bödlar, nu är det vår tur! De skola krossas och förintas och han, som störtade Nanette i olyckan, han skall icke undslippa sitt öde!

Med en rörelse, hvari låg en slags vild höghet,
vände hon sig bort från den unge mannen och banande sig väg mellan den folkhop, som omgaf henne, försvann hon ur hans åsyn.

Blodröd glänste aftonrodnadens skimmer öfver gatan Sur-laine och en obestämd aning om kommande förfärliga tilldragelser steg upp i den unge främlingens själ. Han kände likasom ett behof att meddela sig åt någon och han räknade i tankarna namnen på de landsmän, som för tillfället voro i Paris. Vid namnet Axel Fersen kände han likasom en dragningskraft. Ja, han ville söka upp honom.

Mörka moln följde efter aftonrodnaden och bredde sin skugga öfver menniskor och ting. Skymningen inbröt. Det idoga folket hade slutat sitt dagsarbete och allt häftigare och starkare ljödo ropen: Lefve nationen! Bort med Österrikiskan!

*
</chapter>

<chapter name="Tretiotredje kapitlet">

<h2><small>TRETIOTREDJE KAPITLET.</small></h2>

Den lilla kammaren var putsad som vanligt. De tunga, hvitmålade stolarne stodo kring väggarna, fågeln qvittrade i den skinande messingsburen och fru Alström såg med ett villrådigt uttryck än genom fönstret och ner på stortorget än bort till den långa högtidliga soffan, der hennes äkta hälft satt med armar och ben sträckta ifrån sig; derpå flögo hennes blickar till jungfru Lovisa, likasom sökte de
hemta ett råd; men då hon hos sin svägerska icke fann något annat än ett ihärdigt sömmande på knapphål i en väst, tittade hon bort till Elise Berntsson och kom att småle just i den stund Lovisa slog en knut på sysilket.

— Jag är verkligen glad, att du kan skratta, Beata, inföll Lovisa, i det hon såg upp, du är lycklig, som kan ta allting så lätt; men så utan deltagande hade jag ändå inte trott dig!

— Ingen kan vara ledsnare än jag, mumlade matronan, med ett uttryck af ertappad brottslighet. Jag är rysligt ledsen, att inte min gubbe blef hofskräddare!

— I sanning, du har ett eget sätt att uttrycka din ledsnad, sade Lovisa och satte näsan i vädret.

— Ja, Christoffer, jag begriper inte, huru Gustaf III kunde afslå din ansökan!

— Han är en menniska utan det ringaste vett! Ja, jag säger blott: om också kungen nu lade sig på sina bara knän och bad mig blifva hofskräddare, så skulle jag säga nej, och tusen gånger nej! ropade mäster Alström, som plötsligt fick lif i sin till utseendet halfstelnade kropp. — Jag begriper inte hvad den karlen egentligen tänker på; men jag skall visa, med hvem han har fått att göra.

— Lugna dig, Christoffer, bad Lovisa och kikade igenom nålsögat bort till sin bror. — Du är ju alla fall ändå den du är!

— Det är jag! sade skräddaren med sjelfkänsla. — Jag är inte den, som låter leka med mig och jag säger i dag som i går: bort med kungen!

— Åh, min gubbe, säg för all del inte så! bad hans äkta hälft och såg sig förskräckt omkring. Tänk, om någon skulle höra...

— Än sedan, tror du, jag är rädd? Tror du inte jag har sagt de orden hvar dag till hvem som vill höra på mig! Och herr Alström satte hatten på sitt hufvud, så att stångpiskan på hans rygg fick en dallrande rörelse. — Nej, gå ur vägen för mig, qvinna! Jag behöfver komma ut för att få luft...

— Gud tröste mig för honom! sade matronan och slog i ångest tillsammans sina händer. — Nu går han igen till »Gyllene solen».

Och till den välkända källarsalen ställde herr Alström verkligen sin kosa.

— Nå, hvad nytt? sade han.

— Nytt, upprepade källarmästaren, som rödbrusig, skinande och artig lutade sig fram mot sin gäst. Det finnes intet nytt under solen.

— Utom nya rockar!

— Bra sagdt. Tusan så qvickt!

— Det dricka vi ett glas på, inföll skräddaren. Jag är ingen gnidare... jag bjuder. I alla fall får ni medgifva, att vi lefva i en underlig tid. Allt är likasom upp och nerpå vändt. Nå ja, inte mig emot!

Mäster Alström tog plats vid ett bord och med ögonen stirrande i taket förblef han en lång stund orörlig, med sitt tömda glas framför sig.

— ur är det fatt? sade källarmästaren, som lekte med en fyld butelj.

— Slå i! Ser ni, källarmästare, landets tillstånd ger mig mycket att tänka på. Rent ut sagdt, det är illa styrdt... här finnes ett talrikt missnöjdt parti...

— Sch!... för all del inte så högt, låt oss tala om något annat.

— Hvarföre så?... jag hör till dem, som tala hvad de tänka, och jag står vid mina ord. Var
god och fyll mitt glas. Illa styrdt, sade jag. Dyra krig. Dumheter! När man kan få lefva i fred med sina grannar, hvarföre då inte lefva i fred? Kostbara utländska resor, flärd och fåfänglighet. Nu är han rest ut igen... till Tyskland eller Frankrike... han vill hjelpa de franske, förstås! Nå ja, adjö med honom! Det går lika bra, när han är borta som hemma. Gutår!

Källarmästaren rörde icke sitt glas; han såg nästan ut, som om han i hast blifvit döf.

— De franska, ja! Det folket håller på att lära sin kung ett och annat... vi kunde också börja med vår. Folket kan gerna styra sig sjelft... om hvar och en skötte om sitt hem och sina angelägenheter; om hvar och en svarade för sig och gjorde för resten hvad som är rätt och billigt, så kunde en godt undvara en styrelse, som sänker landet i skulder och gör så, att det bär åt häcklefjäll med alltihop. Skål gossar, bort med Gustaf III!

— Kungen går väl ändå an, sade en Bacchi-dyrkare och ref sig betänksamt bakom örat; men... ja, jag har inte tänkt så noga på saken. Det är allt ändå reson i hvad ni säger, nog kunde en och annan inskränkning ske... isynnerhet hofvet...

— Hof, hof, ropade skräddaren och stötte sitt glas hårdt mot bordet, nämn inte detta ord, det sätter min galla i rörelse! Nej, bättre är det i Amerika, der förstår man hur det skall gå till... och det skall gå så till, skräddaren lade fingret med en djupsinnig blick på sin näsa, på så vis att... nå, ingenting kan vara bättre än der, det har en af mina bekanta satt sitt lif och sin salighet i pant på. Jag ville inte tro honom, men nu gör jag det fullkomligt. Det dricka vi på! Jag är glad, att jag
gjort en så treflig bekantskap! Sannerligen glad, och mäster Alström skakade Bacchi-brodrens hand, — ser ni, der äro alla lika inför lagen och kungen... nej, jag tror, min själ, de inte ha någon kung! Nå så mycket bättre! Alla äro der precist lika, och det var just dit jag ville komma. Bort med kungarna! De förstå inte sin sak... det der regerandet kan det just vara slut med. Det är på tiden, hedersbror, skål! det är på tiden!

— Det är så klart hvartenda ord ni säger! Ett ljus går likasom upp i mig!

— Källarmästare, två fulla glas... nej, ett par remmare, jag bjuder... jag hör till de liberale! Stäm in med mig allezusamman, så ska’ vi ropa: bort med Gustaf III! Det riktigt lättar mitt bröst. Bort med kungen!

Den artige källarmästaren, som nyss serverat fulla remmare, bad på det enträgnaste sina gäster föra ett något mera förnuftigt språk, ett språk, som passade för hans aktningsvärda källare, hvarförutan han, ehuru mycket det än smärtade honom, ansåg sig nödsakad att anklaga sina gäster för majestätsbrott.

— Gå på i ullstrumporna! svarade mäster Alström, hvars tungomål blifvit något otydligt. — Vi äro ett fritt folk och föra en fri talan. Kom låt oss gå ut och andas frisk luft! Jag går inte derför
att jag är rädd, utan derför att det roar mig! Hurrah, bort med alla kungar!

Mäster Alström, med hatten på nacken, begaf sig med gravitetiska steg ur salen och bedyrade på tröskeln, att han skuddade stoftet af sina fötter och att dessa hans ledamöter aldrig skulle komma in på ett så simpelt ställe som »Gyllene solen».

— Hurrah, bort med alla kungar! ropade skräddaren och fattade, måhända för jemnvigtens skull, en knotig pojke med smala ben och röd näsa under armen. — Låt oss gå rakt ner till slottet, kamrat! — sade han. — Alla äro lika, kungar och sotarpojkar! Ja, du är kanhända ingen sotare, men det är detsamma. Precist lika, den ena är inte en bit bättre än den andra. Vi äro menniskor alla, bara vi äro välskapade. Hur är det med dig? Du är lite osäker i gången, min gosse. Hof, Hof! Min själ, kan jag inte skratta åt löjligheten i ett sådant ord! Ett hof är alldeles som en svans och en kung är ett underdjur, som är rakt ingenting, platt ingenting utan sin svans!

Den lille skräddaren skrattade, så att ögonen runno, och skrikande gång efter annan: bort med Gustaf III! hade han nöjet att se omkring sig en större folksamling, der polisen snart antastade honom, och görande motstånd, blef han nu arresterad, derföre att han på öppen gata ställt till ett vildt uppträde, hvarvid den knotiga pojken med de smala benen och den röda näsan gallskrek, för att man ville skylla honom att också vara i öfverlastadt tillstånd och för att ingen tycktes vara hågad att tro på hans fullkomliga oskuld.

*
</chapter>
<chapter name="Tretiofjerde kapitlet">

<h2><small>TRETIOFJERDE KAPITLET.</small></h2>

Ungefär vid den tid mäster Alström midt utanför Stockholms slott bortfördes i fängsligt förvar, skyndade Fredrik Markman framåt gatan Sur-laine i Paris. Gående alltjemt snabbt hade dock mörkret redan länge sedan inbrutit, då kammartjenaren anmälde hans besök hos grefve Fersen.

I dessa tider af förvirring och vexlingar aktade man icke så noga på konvenansens fordringar, och oaktadt den sena timman blef Fredrik Markman genast mottagen. Det var en stor, rikt upplyst salong, der den svenske ädlingen helsade sin landsman, och på hans vackra, stolta ansigte låg ett förbindligt småleende, då han försäkrade, att han påminde sig de rekommenderande ord, hvarmed Gustaf III hade föreställt honom. Måhända fördes i detta ögonblick hans tankar till halsbandsprocessen, denna ominösa händelse, hvarmed egentligen förföljelserna mot Marie Antoinette tagit sin början. Leendet hade flyktat från Axel Fersens läppar; det låg ett djup af sorgsenhet och allvar i hans mörka ögon.

— Då jag första gången hade den äran att se herr grefven, kom jag som kurir ifrån Paris och medförde mindre angenäma nyheter.

Fersen höjde sitt hufvud, hans blick var kall, han sätt blef hastigt förbehållsamt.

— Ni vill måhända med andra ord säga, att ni äfven denna gång?...

— På sätt och vis, inföll Fredrik Markman,
och äfven nu kommer jag för att tala om Frankrikes drottning.

Den unge mannen tystnade några sekunder, derpå fortfor han lifligt: — Ni må ursäkta, herr grefve, att jag vågade störa; men jag kände ett behof att öppet få tala med någon. De tilldragelser, som här dagligen tima, rycka sinnet med sig och fastän jag icke är fransman, deltar jag lifligt i det som sker. Med få ord: de sista dagarnas händelser göra alltmera klart för mig, att det kungliga hofvet på någon tid måste lemna Paris.

Fersen syntes fullkomligt oberörd af hans ord. Hans bleka, fina ansigte gaf hvarken tillkänna något deltagande eller någon sinnesrörelse och utan att högt yttra sina tankar, tycktes han fråga: hvad har jag då egentligen med denna sak att göra... hvad rör den mig?

— Det upphetsade folket hotar monarkien, återtog Fredrik Markman, utan att akta på grefve Fersens köld. — Det hotade konungaväldet måste dölja sig och göra sig osynligt, tills folket återvändt till känslan af sin pligt och tillgifvenhet.

— Ni menar, tills allt blir i det skick som före revolutionen?

— Nej, grefve Fersen, icke allt! Jemkning måste ske, eller rättare det som har skett måste ordnas och vidmakthållas af styrelsen. Jemlikhet, frihet, broderlighet — dessa önskningar få icke helt och hållet trampas under fötterna... revolutionen har många nyttiga följder och den styrande får icke hysa allt för trånga fördomar.

— Ni är smittad af en del amerikanska idéer, som också här vilja göra sig gällande, sade Fersen med ett litet sarkastiskt leende.
— Amerika har visat, att de kunna låta utföra sig. Eller tror ni då, att en kontrarevolution här i landet skall kunna möjliggöras? De flyktade aristokraterna må drömma härom; men den är outförbar, ty folket har under förtryckets tid lärt sig att tänka. Med tänkandet kommer törst efter vetandet. Sanningens dager skall uppgå för menskligheten, utvecklingen skall fortgå... ni småler, grefve Fersen, ni anser mig som en drömmare!

— Detta är frihetsdrömmarnes tid, svarade Fersen, likgiltigt ordnande sina spetsmanschetter, — vackra drömmar onekligen, men som icke låta... icke <i>kunna</i> förverkligas.

— Nå ja, vi upplefva måhända icke denna stund, men en framtid helt säkert. Dock för att återkomma till mitt ämne, så, rent ut sagdt, är det för de flyktade aristokraterna fullkomligt likgiltigt, om Frankrikes konung heter Ludvig XVI, grefven af Provence eller Artois... det är dem likgiltigt, blott den gamla regeringen åter kan komma till stånd.

Det fanns mycket i Fredrik Markmans ord, som misshagade grefve Fersen. En del frihetsidéer, som ingåfvo honom misstroende, på samma gång hans sista påstående öfverensstämde med Fersens egna åsigter. — Det regerande huset måste segra i striden, sade han.

— Ludvig XVI är mild och god — inföll Markman — om han lemnar sitt folk, skall det måhända komma till insigt af hvad det förlorat, det skall då återfordra honom och han skall förlåta och medla. Så är min tanke. Ja, här får han icke dröja, om icke han och drottningen skola falla offer för ett hat, som alltmera oförstäldt uttalar sig.
Jäsningen i sinnena tilltager och den kungliga familjen måste bort... snart! Den är eljest utan räddning förlorad!

Den unge mannen talade med öfvertygelsens värme. Att under hans ord kunde ligga försöket att tillocka sig Axel Fersens förtroende, för att sedan förråda det, var ett antagande, som icke gerna kunde ifrågasättas. — Det är flera, sade han, som dela denna er tanke om de kungligas flykt.

— Men ni, grefve Fersen, måste verka för att den blir utförd! Med den tillgifvenhet, som fäster er vid det franska kungahuset... för Marie Antoinettes skuld, icke för att hon är drottning, utan derföre att hon är en olycklig qvinna, manar jag er att söka rädda henne undan ett raseri, som en dag kanske skall brista löst och förvandla franska folket till bödlar!

— Jag hör icke till dem, som obetänksamt skänka bort ett förtroende, genmälde Fersen, men på uppriktigheten af edra ord kan jag dock icke tvifla. Jag erkänner derföre, när man anmälde ert besök, var jag sysselsatt att bränna upp en del papper och jag höll just på att genomläsa några bref. Se här, läs, det är konceptet på ett af mina bref till baron Taube.

Ur sin vida guldbroderade västficka framtog grefve Fersen några papper och öfverlemnade en tillskrynklad skrifvelse åt Fredrik Markman, som läste:

»Allt hvad jag sagt eder, att jag tänkt mig för verkställandet af konungens och drottningens afresa och en förändring af den politiska ställningen äfvensom rörande nödvändigheten af utländsk hjelp, har blifvit ett verkligt förslag, på hvars utförande
man för närvarande arbetar. Ingen är delaktig af förtroendet med undantag af fyra fransmän, af hvilka tre äro utomlands. Jag har icke yttrat något derom åt konungen af Sverige i mitt sista bref, som är <i>för allmänhetens ögon,</i> ty jag fruktade, att någon fransman af hans hofhållning kunde finna papperet på hans bord och taga kännedom deraf. Vi måste vara misstrogna; revolutions-propagandan har funnit medel att besticka alla, som äro i tjenst hos utländska furstar.»<footnote>Minnen ur Sveriges nyare historia, af B. von Schinkel, Del. II sid. 169.</footnote>

— Nåväl, sade Fersen, se på brefvets datum.

— Det är nära ett halft år gammalt.

Ett litet småleende gled öfver Fersens läppar.

— Ni har nu fått mitt förtroende, med Guds hjelp skall drottningen räddas!

Den ofrivilliga oro, som Markman hela denna afton hade känt, vek för några sekunder ur hans sinne: Hon skall räddas, men snart!

— Hör på, min vän, sade Fersen, som från att vara nedlåtande och förbehållsam nu behandlade Fredrik Markman som en jemlike: — För sex månader sedan beställde jag för madame de Korff, en rysk dams räkning, en berlinare med sex platser. Denna berlinare, med utsökt lyx och beqvämlighet, innehåller allt hvad som behöfves för att man der kan tillbringa flera dagar... jag har noga öfvervakat detta arbete. För några veckor sedan lemnade fabrikanten denna vagn åt mig och här i mitt hotell på gatan Matignon har allmänheten fått inträde på min gård för att bese den.

— Jag förstår, denna vagn är bestäld för den kungliga familjen!

Fersen böjde jakande sitt hufvud. — Jag har anskaffat pass, alltid i madame de Korffs namn och...

— Åh, ni har handlat mycket oförsigtigt, ropade Fredrik Markman, hvars otålighet kom honom att i denna stund icke afväga sina ord. — Huru kunna ge en viss offentlighet åt beställandet af denna vagn, när tidningarna göra öppna häntydningar på, att kungliga familjen tänker fly... det är en oförsigtighet af er, grefve Fersen, ni som är så känd för edra förbindelser med slottet!

— Ju större offentlighet man ger åt en sak, ju mindre utsätter man sig för att blifva spionerad. Ingen i hela Paris anar, att någon hemlighet gömmer sig bakom en beställning, på hvilken jag gjort mig all möjlig möda att fästa allmänhetens uppmärksamhet. Jag gjorde detta med beräkningen att lemnas i fred, och detta har lyckats; man har fullkomligt tröttnat på att tala om madame de Korffs eleganta resvagn.

Fersen talade nästan glädtigt och han tillade: Tro mig, herr Markman, jag känner verlden, det ringaste sken af hemlighetsmakeri skulle fästat uppmärksamhet vid mitt förehafvande, då jag nu deremot haft fria händer.

— En vanlig hyrvagn skulle lika väl kunnat begagnas för färden.

— Hvad tänker ni? En drottning och konungen... nej, nej! Det hade varit ogörligt. Men jag har icke tid att tala med er längre. Au revoir! Dock nej, stanna några ögonblick, jag vill gå ut i sällskap med er.

Fredrik Markman gick fram och tillbaka och han sade med otålighet till sig sjelf, att grefve
Fersens oförsigtighet var lika stor som hans hängifvenhet och ifver. — Hvad väntar man då egentligen på, sade han halfhögt: — hvad tänker man då egentligen?

— Man tänker på att fly redan denna natt, sade Fersen, som hört detta ofrivilliga utrop och nu höljd i en vid kuskkappa trädde ur sin sängkammare: — Kom följ mig, min vän, till Tuillerierna, ni skall stå på vakt nedanför, medan jag går in i palatset.
Det kändes Fredrik Markman, som om han i detta ögonblick blott med svårighet kunde draga andan. Under tystnad följde han grefve Fersen.

— Berlinaren väntar vid Saint-Martins-bommen. Jag har förhyrt de vagnar, som skola ditföra den kungliga familjen, hviskade Fersen, i det han tog plats på kuskbocken till en vagn, som väntade utanför hotellet. — Ni kan sätta er så länge inuti vagnen. Jag skall köra för madame Tourzel, madame royale och den lille dauphin.

Det var en mörk natt med milda sommarfläktar, som flögo öfver Fredrik Markmans ansigte, och ur det honom omgifvande mörkret reste sig snart i upptornade massor lik den svartaste natt Tuilleriernas hopade stenmurar.

— Sätt er på min plats och håll hästarna, sade Fersen, och om någon tilltalar er...

— Så är jag en svensk, som är ute på äfventyr, inföll Markman.

— Godt, ja!

Fredrik Markmans hjerta klappade starkt. De första offer, som det upphetsade folket skulle kasta sig öfver, voro konungen och drottningen. Han kände detta instinktlikt, liksom han hoppades att
pöbelns raseri skulle lägga sig, då deras offer voro borta och sakernas lugna utveckling skulle följa. Det brann likasom feber i hans blod, hvarenda sekund föreföll honom som en evighet, ett onödigt dröjsmål hvilket måhända allt närmare skulle föra detta hotande och förfärliga, som han denna afton läst i folkets blickar, hört i deras vilda skrän efter blod.

Snart förnam han ljudet af raska steg; det var grefve Fersen, som återvände. — Jag kommer ensam, sade han otåligt: madame Tourzel och dauphin voro ännu inte färdiga. Men vet ni åt hvilket håll Saint-Martins-bommen är belägen? Bra. Begif er åt detta håll... ju flera pålitliga personer i närheten der de kungliga sammanträffa, desto bättre...

Med ett vigt språng var den unge mannen på marken och gående framåt med raska steg kände han sig åter betagen af den oro, som denna afton drifvit honom att uppsöka grefve Fersen. Han frågade sig oupphörligen, om väl denna flykt skulle lyckas? En flykt helt säkert företagen under iakttagandet af den största etikett och der rangens företräden säkerligen skulle föredragas framför den personliga säkerheten. En känsla af harm öfver verldens dårskap steg upp i hans själ, under det han skyndade framåt till Karusellplatsen och så vidare genom labyrinthen af Paris gator. Han gick vilse och styrde åter rätt kosa och var efter timmars häftig vandring ändtligen framme vid bommen. Vid vakthuset derstädes kommo som vanligt lyktor i rörelse och som vanligt infunno sig soldater och polis för att fråga och examinera.

— Allt klart, sade en soldat och gaf Fredrik
Markman ett misstroget ögonkast, — ni har en underlig smak att till fots och vid denna timma...

— När man bor nära bommen, kan man lätt utom den få små nattliga äfventyr.

Soldaten skrattade: — Nå ja, monsieur, jag blandar mig inte i er smak!

Förhöret var öfverståndet och Fredrik Markman drog ett lättande andedrag. Uttröttad och allt jemt ångestfull önskade han, att damhvirflarna efter den eleganta berlinaren redan länge måtte hafva lagt sig. Dock nej! I den första matta morgongryningen skönjde han tydligt konturerna af denna vagn och närmande sig höll han ögonen stadigt fästade på hvad som tilldrog sig deromkring. Snart såg han de personer, som redan derstädes, måhända i orolig väntan, tagit plats. Men nu rasslade en vagn bakom honom, han hörde utrop af glädje och han såg en smärt qvinna trycka i sina armar tvenne barn, som smekande slöto sig intill henne, han såg denna qvinnas höga och smärta växt, dessa rörelser af majestät och värdighet, såg det småleende, som midt under utbrytande tårar låg på hennes läppar, detta ansigte med spår af lidande och en blek, måhända vissnad, men förklarad skönhet.

Den unge mannen blottade af vördnad sitt hufvud, vagnen rullade bort. Det blef ljusare och ljusare, till dess att solen förgyllde topparne på de orörliga träden, genom hvilka gick en sakta susning och fåglarnas sång klingade hög och klar. — Allt har gått väl, sade man till hvarandra inuti den eleganta resvagnen, der man helt förvirradt talade om nattens händelser.

— Det var midnatt och jag irrade omkring
som en brottsling, sade Marie Antoinette, — se huru jag darrar ännu.

— Men denna okunnighet om vägen från Tuillerierna och till Karusellplatsen, sade Ludvig XVI, — ja, denna natt har varit förfärlig, jag orkar knappast hålla mitt hufvud upprätt!

— Det är roligt att åka, mamma drottning, när hästarne springa så här fort, sade den lille dauphin.

— Ja, må de springa, må vi snart vara i säkerhet! utbrast Marie Antoinette: — och om det icke förunnas oss att återvända, så åtminstone du, du min son! Jag skulle icke ha rest, om jag ej tänkt på mina barn... åh en flykt, en flykt är dock nedsättande! Men jag får icke tänka på hvad jag sjelf känner... för mig sjelf har jag ej mera någon önskan, allt blott för min son!

Och drottningens ögon hvilade milda och tårfulla på den lille dauphin, som med blickar af barnslig undran ömsom betraktade de upprörda ansigtena uti denna vagn ömsom de sollysta kullarna invid chausséen.

— Nu äro vi i Bondy! dessa konungens ord väckte drottningen ur den ögonblickliga tankfullhet, hvarmed hon betraktade sina barn.

— I Bondy, ja! Här skall ni lemna oss, grefve Fersen!

— Färden har gått på en halftimma, sade Fersen, som nu nedstigit från kuskbocken och närmade sig vagnsdörren, der Marie Antoinette lutade sig fram emot honom. — Med ers majestäts tillåtelse följer jag ännu en bit på vägen!

— Nej, ni måste återvända till Paris, för att medverka till, att man ännu inte på länge måtte
sakna oss. Ni måste lemna oss, grefve Fersen, jag befaller er det!

Marie Antoinette böjde behagfullt sitt hufvud, hon var ännu qvinnan, som kände sitt inflytande öfver hans hjerta; hon var ännu drottningen, som förstod att i sin befallning inlägga bönen om en väntjenst. Med en halft frågande blick på sin gemål lade hon handen på låsvredet, steg ur vagnen och ställde sig tätt framför grefve Fersen.

— Vi kunna med skäl antaga, att vår flykt lyckats, sade hon alltjemt, så att kungen kunde höra hennes ord och med ögonen med ett nästan bedjande uttryck riktade på denne man, som i lyckans dagar varit hennes gunstling, som i motgången aldrig svikit och nu under tusende faror ordnat och åvägabragt denna flykt. — Vi kunna antaga, att den lyckats, upprepade hon; — men om en upptäckt skulle ske, får ni icke finnas i vår närhet; det vore att blottställa er alltför mycket, kanske ert lif. Konungen vill det icke...

— Nej, nej, inföll Ludvig XVI, att följa med oss vore allt för stor fara! Tack för alla redliga tjenster... i lyckligare tider återse vi hvarandra!

— Om icke... sade Marie Antoinette och lade sin smala fina hand på grefve Fersens axel, — om det i stället är sista stunden vi stå, så här framför hvarandra, så, haf tack, min trogne riddare! Ett leende lyste upp hennes ansigte. Hon ville fortsätta, men rösten svek henne, och räckande honom sina båda händer, såg hon honom djupt in i ögonen samt hviskade: jag säger icke som konungen, i lyckligare tider återse vi hvarandra, ty jag tror icke mera på någon lycka, vi skola ej besegra farorna, utan duka under för dem. Jag säger: der uppe,
der i en bättre verld! Lef väl... det är ett svårt ord! Mina tankar och välönskningar skola sväfva omkring er!

— Ers majestät!

Fersen förde hennes händer till sina läppar, bugade sig djupt för konungen och kastade en blick på Marie Antoinette — en sista.

Med ett rop af smärta kastade sig drottningen till sin gemåls bröst, och den tunga resvagnen rullade vidare och var snart ur sigte.

Huru länge grefve Fersen stod så dröjande och såg efter vagnen, märkte han icke, att solen steg allt högre på himlen, han tänkte blott på, att den qvinna han så högt älskade, icke stod längre under hans skydd; han tänkte blott på att lifvet endast skulle innebära tomhet, tills han skulle återse henne och att han skulle egna hela sitt lif åt hennes tjenst.

Ett vagnsbullers rasslande ljud störde plötsligt hans drömmar.

— Håll, ropade Fredrik Markman, som vinkade mot grefve Fersen och skyndade med honom några steg framåt sade han: — Aftag fort er förklädnad och sätt er sedan upp i min vagn. De kungligas flykt är redan upptäckt.

Den unge mannens ansigte var blekt, orden kommo med möda öfver hans torra läppar. — Den första jäsningen i sinnena är förfärlig, fortfor han, då de båda sutto tillsammans i vagnen, som nu rullade mot Paris. — Måtte den arma konungafamiljen hinna undkomma!

— Med Guds hjelp! Åh om drottningen icke hade befallt mig att återvända! Om jag nu i farans stund hade varit vid hennes sida.

Grefve Fersen dolde hastigt sitt ansigte i handen; men höjde det nästan i samma ögonblick.

— Jag vill hoppas, att de dock hinna undkomma, sade han och tillade dröjande; — Gustaf III är i Spaa, der han inväntar dem, han är deras trofaste vän, redan i afton reser jag till Brüssel. Om kungliga familjen skulle upphinnas och återföras, så behöfver den mera än någonsin trogna anhängare, som kunna tjena dem och främja deras sak.

*
</chapter>

<chapter name="Tretiofemte kapitlet">

<h2><small>TRETIOFEMTE KAPITLET.</small></h2>

Mäster Alström satt i arrest. Det var den knotiga pojken, med de smala benen, som bragte denna underrättelse i den lilla skräddarens hem.

Fru Alström kunde i förstone icke yttre ett ord; men jungfru Lovisa fick sin tunga rätt i gång. Hon sade sig aldrig ha väntat något annat; hon visste, att det skulle taga ett sådant slut på det lif, hennes bror förde och hon förundrade sig icke alls, om han nu skulle blifva hängd.

— Huru kan du tala så? sade den stackars matronan, hvars tårekällor i detsamma öppnade sig och icke ens ville taga tröst, då Elise Berntsson smekande närmade sig och sade, att det väl icke vore så farligt heller samt att han väl snart skulle komma på fri fot igen.

— Men mitt söta barn, han har fört lasteligt tal mot kungen och detta... ja, jag förstår mig
inte på sådant der; men tänk, om Lovisa har rätt och han skall mista lifvet.

— Han gör det! Sanna mina ord, han slutar i galgen och detta väl förtjent, inföll Lovisa och talade om det oordentliga lif hennes bror under de sista åren hade fört och alla de arbetstimmar han förslösat under sitt lättsinniga svirande på »Gyllene solen».

Och från denna källare kommo nu de mest graverande vittnesmål i dagen. Den älskvärde och artige källarmästaren, som ansåg sig i mäster Alström hafva förlorat en kund, fann det öfverensstämmande med sitt samvete att upprepa de ord skräddarmästaren de sista dagarne hade fällt inne i hans utskänkningslokal, på samma gång han med ed intygade, det han velat förleda en del af hans kunder att instämma i de revolutionära åsigter han uttalat. Skräddarmästaren Alströms mål blef från att vara ett gatuuppträde, föranledt af fylleri, nu nästan förvandladt till ett högmålsbrott, och polismästaren fann sig benägen att betrakta den lille försupne karlen som en sorts partigängare, möjligtvis icke af värsta slag och farlig för staten, men under hvars ord kunde ligga någon djupare betydelse. Mäster Alström, som under ett par dagar hvilat ut och bortsofvit de rus, hvilka en tid bortåt hopat sig i hans hjerna, fann sig i helt nyktert tillstånd vara en högst misstänkt person, af hvilken man fordrade en del förklaringar öfver hans politiska åsigter. Mäster Alström var ganska benägen att aflemna dessa och gaf dem i den mest sväfvande form, som hade den verkan, att man förklarade honom för en inpiskad skälm, hvarpå han blef förnekad att mottaga besök af eho det vara månde.
 
På detta sätt blefvo hans hustru och syster afvisade vid fängelsets portar och sedan fru Alström der visat en benägenhet att svimma, fördes hon till hemmet af jungfru Lovisa, under det att denna bedyrade för hvem som ville höra på henne, att hustrun allena var orsak till mannens olycka.

— Åh, att du kan säga mig detta, sade fru Alström och låg raklång på den högryggade soffan, hvilken hon i sitt stilla sinne önskade vara en likkista. — Att du kan säga mig detta! Hvad har jag då egentligen gjort?

— Ingenting, svarade Lovisa snäft, — och det är just det värsta en hustru kan göra. Du skulle hållit gunstig herrn i kragen, hvar gång han ville gå ut, och när han ville tratta i sig bränvin, skulle du täppt igen strupen på honom.

— Men jag hade ju kunnat qväfva honom!

— Beata, jag vet inte, om du är den dummaste eller listigaste menniska jag någonsin känt... men sannerligen är jag benägen att tro det sista, jag tror, du är som en orm!

— Välsignade Elise, lägg kalla omslag på mitt hufvud... det är mig platt omöjligt att hålla fast en enda tanke.

— Men af mig fordras att jag ständigt skall göra det. Ja, hade du icke mig, Beata, så vore du förlorad och min stackars olyckliga bror också; men jag skall visa, att jag är den enda han i farans stund kan trygga sig till! Och nu fann jungfru Lovisa för godt att kasta några glittrande tårar omkring sig, hvarpå hon, utan att bevärdiga sin svägerska med ett ord, hastigt tog på sig en af sina bästa söndagsklädningar, samt begaf sig mot dörren och der, lyftande ögonen mot dörrposten, likasom
talade hon till densamma, sade hon det hennes hjerta vore ömt och vekt och att hon nu ville offra sina egna känslor, icke tänka på sin motvilja samt att hon för att rädda sin bror till och med skulle vilja skänka bort sitt eget lif.

Fru Alström låg med en våt handduk öfver pannan, stirrade i taket och höll händerna sammanknäppta öfver bröstet, under det hon oupphörligen snodde tummarna omkring hvarandra, samt mumlade: Hvad ämnar menniskan taga sig till! Kära Elise, tala inte till mig, jag kan inte fördraga ett ord mera. Min gamle hederlige gubbe! Och det är kanske ändå mitt fel! När allt går omkring har jag måhända icke burit mig rätt åt.

— Jo, så står det allt till, genmälde Lovisa, som öfver sin axel kastade en blick på svägerskans röda och upphettade ansigte. — Men jag har ett hjerta och jag vill göra ett försök. Man säger, att den der Sofie Hagman har ett visst inflytande, och kanske hon genom prins Fredrik...

— Men du har ju en gång på gatan sagt henne så många bittra ord... och, det går visst aldrig an, nej, nej!

Lovisa vände sig nu helt om och såg fru Alström rakt in i ögonen: — Beata, du har likasom en outtömlig grufva utaf elakhet i ditt inre! Jag tror, min själ, du skulle bli glad, om den stackars Christoffer fick hänga i en galge, och detta skulle inte röra dig mera, än om karlen toge sig ett luftbad.

Fru Alström skrek till och förde båda händerna mot öronen och hörde nu blott helt otydligt, att om Lovisa begaf sig ut ibland vanhederligt folk, så skedde detta för att undandraga en olycklig make
en död, hvaråt en onaturlig hustru tycktes hågad att visa en sorts satanisk fröjd.

— Jag har aldrig förr hört henne begagna så förfärliga ord, sade den stackars fru Alström
uppgifven och gråtande.

— Kära, käraste moster, sade Elise Berntsson och kysste smekande den stackars qvinnans brännande händer.

— Åh, min snälla flicka, jag förstår och ursäktar henne... det är sorgen, det är oron, som gör henne så der utom sig!

Men der jungfru Lovisa emellertid vandrade framåt, beredd att fullborda det offer, hvartill hennes ömma känslor manade henne, syntes hon dock icke sorgsen; det låg snarare en viss tillfredsställelse i hennes drag och hon sade till sig sjelf:

— Se så, nu skall jag ändtligen få se huru hon bor och huru hon har det... jag är riktigt nöjd öfver detta tillfälle.

Det var med dessa känslor Lovisa inträdde i mamsell Hagmans bostad, och då hon nu infördes i ett rum med sidenklädda möbler, speglar, förgyllningar och doftande blommor och genom dörrarnas draperier tog en öfverblick af de angränsande rummen, så bedyrade hon i sitt tysta sinne, att man kunde bli dödssjuk för mindre. Ja, hvad tänker prins Fredrik på? tillade hon. Den nedriga varelsen, hon har förgjort honom med några konster!

Men nu hördes fraset af siden och Lovisas blickar hvilade hätska och bittra på ett ansigte, som välvilligt och småleende böjde sig ner emot henne.

— Jag vet icke, om jag är igenkänd?

— Jo visst, jo! sade Sofia Hagman, hvars
tjusande bildsköna anletsdrag upplystes af ett mildt leende, som gaf det mjuka, barnsliga ansigtet nästan en engels renhet.

Det var icke utan, att jungfru Alström kände sig förvirrad öfver det milda lugn, som denna qvinna visade inför henne. Om hon hade uppträdt förtörnad och sagt några bittra ord öfver de hårda yttranden Lovisa en gång ansett sig berättigad att fälla, skulle hon ha förstått detta; men detta sorgsna allvar, detta undergifna uttryck, som följde efter leendet, kunde hon icke fatta och mot sin vilja helsade hon ännu en gång, medan den unga qvinnan gjorde en min af, att hon vore beredd att höra hvad man skulle vilja anföra. Det dröjde nu också icke länge, innan mamsell Hagman hade fått del af det missöde, som träffat den lilla familjen, och under Lovisas tal ljusnade hennes ansigte alltmera. Kanske hon fruktat, att den stränga jungfrun haft för afsigt att framföra en eller annan mindre behaglig anmärkning; alltnog, hon fattade Lovisas båda händer och sade, att hon för fru Alströms skull djupt deltog i allt hvad som rörde familjen och att den värda matronan alltid varit särdeles god emot henne, hvilket hon aldrig kunde förgäta.

— God, upprepade Lovisa, — det vet jag visst! Beata är hvarken ett eller annat, och lutar hon åt något håll, så är det till hvad ondt är. Nå ja, det gör kanske mer än <i>en;</i> dock vi skola inte tala härom, vi skola det sannerligen icke! Men om ni kunde fälla ett godt ord hos prins Fredrik, så att bror min blefve fri, vore det riktigt snällt!

Vid prins Fredriks namn färgade en klar rodnad den unga qvinnans kinder och hennes röst var sväfvande, då hon svarade: — ack, jag tror icke,
han blandar sig i det som sker!... Hvad mig beträffar så naturligtvis aldrig! Men för denna gång vill jag taga mod till mig och tala om mäster Alström så mycket godt jag kan... lita på det! Jag gör det för hans hustrus skull, säg henne det!

Huru den gamla jungfrun egentligen kom ut visste hon icke, hon visste blott, att hon uppfylld af harm begaf sig emot hemmet.

— Åh, att man skall behöfva tala med sådant folk, sade hon och skakade sin aftagna helgdagsdrägt, så att det hven omkring den. — Men gör den der menniskan något, så sker det för min skull och ingen annans, så mycket vill jag säga dig, Beata!

— Och Sofia var vänlig och snäll! sade fru Alström. — Ack, en så vacker och god flicka hon var, jag glömmer henne aldrig!

— Det är klart, att du tycker om sådana der! Det hedrar dig just! Usch, hvad detta lif är fullt af elände! Hon var som en drottning! Siden, sammet och grannlåter! Ärbara qvinnor få försaka allt!... Och jag, som sålde min förgylda stol! Jag kan inte begripa prins Fredrik, jag förlåter honom aldrig!

Och Lovisa kastade sig handlöst ner på en stol och bedyrade, att hon var den olyckligaste menniska under solen, och fru Alström instämde suckande, att det just icke var stor glädje att lefva.

*
</chapter>

<chapter name="Tretiofemte kapitlet">

<h2><small>TRETIOFEMTE KAPITLET.</small></h2>

Man hade i Varennes igenkänt och hindrat den flyende franska konungafamiljen och i ett stort segertåg återfört dem till Tuilerierna, konungens slott, hvilket hädanefter blef ett kungligt fängelse.

Trefärgade fanor svajade på gatorna, Jakobinernas triumf var fullständig, röda mössor vimlade, man slog generalmarsch, man ringde till storms. Folktalare uppmanade dagligen och stundligen folket till endrägt i hat mot aristokratien och det kungliga huset, och revolutionens furier, hallarnas qvinnor, rasade allt vildare. Det bitande hånet öfver de kungliga fångarne gaf sig luft tätt under slottsfönstren och trängde in i de kungliga gemaken, der de olyckliga bevakades med en aldrig tröttnande grymhet.

Lugn och modig mötte drottningen dessa dagliga förödmjukelser, med tålamod underkastade sig Ludvig XVI bördan af maktens storhet, bördan att vara en regent hatad af sitt folk. De kungliga makarna kunde dock uppmuntrande blicka på hvarandra och Marie Antoinette dolde själens marter under ett mildt majestät. Med kärlek ville hon söka återföra folket till sina pligter, ville hon helsa det med fordna dagars huldhet. Hon lefde ju för att verka, det man på sonens hufvud skulle öfverflytta den krona, man möjligtvis kom att rycka från makens hufvud, och hoppet gycklade stundom för henne, att icke allt vore förloradt, att främmande
monarker skulle understödja den sjunkande konungamakten. Hennes tankar sväfvade ofta till Gustaf III, som höll hof i Aix la Chapelle, omgifven af hennes vänner, hvaribland hon främst räknade Axel Fersen och prinsessan Lamballe, och hon sände till den svenske konungen en gyllene värja med inskrift: »Till de förtrycktas försvar».

Gustaf III hade blifvit kontrarevolutionens hjelte och han mötte öfverallt på sin väg qvinnor och barn, som med uppsträckta händer anropade honom att återföra dem till deras fädernesland. Han, som fordom erhållit ett kraftigt stöd af franska hofvet, ville nu återbetala denna skuld, och mera än detta, han ville dertill förvärfva sitt eget land och sig sjelf en ny ära. Man sade om honom, att sedan han som Gustaf Vasa befriat Sverige från främmande förtryck och inflytande, man sade, att sedan han slagit ryssarne som Carl XII, var det honom nu förbehållet att såsom en Gustaf Adolf rädda Europa undan ett fruktansvärdt tyranni. De flyktade fransmännen voro outtömliga i hans lof, och grefven af Artois, prinsen af Condé och deras söner kommo från Trier, för att göra honom sin uppvaktning. Den svenske konungen sammanträffade med nästan allt hvad Frankrike egde stort och lysande, och han fann, att dessa proskriberade utgjorde en ganska angenäm societet. Han fann dem alla lifvade af ett lika hat till nationalförsamlingen, men att de i alla frågor hade en öfverdrift, hvilken han i förstone icke kunde låta bli att skämta öfver, men i hvilken han af sin lifliga natur snart förleddes att instämma.

Om man slår upp <i>Almanach de Gotha</i> för 1791, tryckt i hjertat af Tyskland, hvars sympatier Gustaf III hade eftersträfvat, kan man, blott genom
att bläddra igenom denna lilla bok, som redan var spridd till alla hof, döma om det rykte Gustaf och Sverige åtnjöto inom den tyska verlden. De gravyrer, som pryda detta arbete och som hvarje år borde egnas åt minnet af samtida händelser och personer, äro de mest framstående denna gång nästan uteslutande helgade Sverige och dess konung, vare sig att de återgifva revolutionen af 1772 eller låna några scener ur Gustaf III:s företrädesvis ärofulla regeringsår.<footnote>Se: Gustaf III och Franska hofvet af Geffroy. Senare häftet sid. 335, 336.</footnote>

Uppburen och nästan afundad invaggade sig Gustaf i nya framtidsdrömmar. Han uppmanade hofven i Berlin, Wien och Petersburg till verksam handling, men vid de båda förstnämnda, likasom i Paris, hoppades man, att revolutionen skulle afstanna med Ludvigs antagande af konstitutionen, och att ordningen och den allmänna säkerheten småningom skulle återkomma. Blott tvenne kabinetter, Sverige och Ryssland, öfverlemnade sig ej åt så sangviniska förhoppningar rörande sakernas ställning i Frankrike. Det blef i följd häraf under de sista månaderna 1791 fråga om en svensk-rysk expedition mot Frankrike, hvarvid emigranterna skulle biträda.

Alla dessa vexlingar följdes inom murarne af det kungliga fängelset med den mest spända uppmärksamhet. Marie Antoinettes hjerta darrade af ångest och otålighet.

— Jag vet inte hvad jag önskar eller ej, utbrast hon en afton och stödde hufvudet sorgset mot handen. — Emigranter rusta sig och tyckas i förening med Nordens makter förena sig om ett
väpnadt infall här i landet... men monarkien, min gemål och mina harn, blifva utsatta för den största fara!

— Jag har sökt underhandla med revolutionen och uppmanat till inställandet af koalitionen, inföll Ludvig XVI, som med ett försök att lugna smeksamt slöt henne intill sig.

— Sire, säg mig, att denna uppmaning skedde af tvång och mot edra önskningar.

— Du vet det, Antoinette! Mitt egentliga hopp har hvilat på en väpnad kongress af makterna; en kongress, der man i fred kunde ordna landets angelägenheter.

Marie Antoinette suckade. — Hvad tänker min bror på, hviskade hon, har kejsaren af Österrike icke något hjerta, har han då öfvergifvit oss?

Kaptener vid nationalgardets bataljoner turade om i sin fångvaktaretjenst hos konungaparet. De hade den stränga befallningen att icke släppa det ur sigte eller ett ögonblick lemna det allena, och de båda makarna tillropades nu att icke komma hvarandra så nära och att icke föra ett halfhviskande samtal.

Ständigt bespejade, var det således nästan uteslutande med blickarne, som de kunde förtro hvarandra sina bekymmer eller vexla ett tröstande ögonkast. Till och med drottningens sängkammare fick icke tillslutas, den närgränsande salongsdörren måste alltid stå öppen och i denna salong befann sig den vakthafvande officeren. Äfven om nätterna, sittande i en länstol gent emot dörren höll han ögonen riktade på den hvilobädd, der Marie Antoinette, kämpande emot sin smärta och grämelse,
försökte att i sömnen hemta nya krafter till bärandet af nya qval.<footnote>Histoire de Marie Antoinette, par Edmund et Jules de Goncourt, sid. 261.</footnote>

Aftonskymningen hade inträdt. Kronprinsen och den lilla prinsessan voro redan förda till hvila och konungen drog sig nu också tillbaka till sina rum.

Marie Antoinette satt dock alltjemt tankfullt qvar. För hvarje afton genomgick hon i minnet alla de bittra qval, som dag efter annan hopade sig i hennes själ. Hon återupplefde så ständigt ångesten före den dag, då flykten verkställdes, natten, då den företogs och hon irrade på gatan, halfdöd af skrämsel; hon påminde sig färden i den trånga vagnen, hon tänkte på Axel Fersen, då hon sista gången hade tryckt hans hand; hon tänkte på fasan, då vagnen efter tolf timmars färd gick sönder och måste repareras och huru alla voro nödsakade stiga ur och gå uppföre kullen till byn, som låg framför dem. Hon såg de små husen och de halfnakna barnen, de lummiga träden och de nyfikna blickarne, och hennes hjerta slog åter af samma ångest. Sedan färden vidare... dröjsmålet i Varennes och hon tyckte sig ännu alltjemt höra stämman, som ropade: I ären igenkända!

Och nu folkets skrän omkring henne, hånet, begabbelsen, som blandade sig med klockringningens ljud samt dånet af kanonskott. Hon hörde det taktmessiga bullret af Pariser-regementena, då de ledsagade dem tillbaka till detta slott, detta förfärliga slott, inom hvars murar hennes förhoppningar alltmera krossades.

Hon tänkte på sitt begär att med kärlek och
mildhet möta folkets hat och begabbelse, samt sin önskan att dock förtroendefullt visa sig ibland det; hon tänkte på sitt beslut, då hon ännu en gång ville besöka teatern. Man gaf hennes älsklingsopera »Alceste» af Gluck, och hon hade sagt till sig sjelf: »kanske minnes publiken den tid, då jag var älskad och då den instämde i kören: »Chantons, célèbrons notre reine!»

Hon påminde sig stunden, då hon gick fram till logens bröstvärn, hon likasom kände ännu huru allas blickar vände sig mot henne. Hon tyckte sig höra applåderna och ropen »lefve drottningen», blandade med högljudda hvisslingar och tjut, gapskratt och förbannelser. Ännu en gång upprepade hon de ord, hvilka mannen med det vederstyggliga ansigtet, denne förfärlige Marat, i det han höjde mot henne sina knutna näfvar, hade sagt: »Om Österrikiskan ännu en gång kommer hit för att med ett martyransigte förvrida medlidsamma menniskors hufvuden... om det faller henne in att vilja muta oss med sina tårar och sitt ansigte, så skola vi betjena henne som hon förtjenar det, så skola vi gå in i hennes loge med piskan!»<footnote>Histoire de Marie Antoinette, par Edmund et Jules de Concourt, sid. 265.</footnote>

Och denne sköne unge man, som rest sig upp och ropat: Tig, Marat, tig! Den som vågar förolämpa och smäda en qvinna, vare hon drottning eller tiggerska, han vanärar sig sjelf, han vanärar sin mor, sin maka, sin dotter. Fransmän, jag uppmanar er alla att försvara qvinnans ära! Vi äro skyldiga godtgörelse. Instämmen med mig i ropen: lefve Marie Antoinette, lefve drottningen!

Ett småleende sväfvade vid minnet af
publikens jubelrop öfver hennes läppar, hennes hufvud höjde sig, hon andades lättare, hennes ögon blixtrade. Ja, hon kunde ännu väcka hänförelse!

Men hastigt rycktes drottningen ur sina drömmar. Under hennes fönster skrek en thordönsstämma: »Marie Antoinettes lefnad! En skökas äfventyr!»

Hon hörde skymford, prat och sång, man skrek icke mera de mest äreröriga tillmälen, man sjöng dem, man tjöt dem, man vrålade dem och sorlet lät som orkanens brus, som den rullande åskan.

Marie Antoinette hade rest sig upp. Hon var Maria Theresias modfulla dotter, Cesarernas afkomling och hennes kinder purprades af harm. Folkets vrede skulle tillintetgöra henne; hon kände det i sin själs innersta och hon önskade att få dö som drottning, dö, för att rädda kronan åt sin son eller att få dö med honom begrafven under ruinerna af detta slott!

Hon gick fram till fönstret och blickade utåt, skymningen bredde sig halfdöljande öfver den böljande menniskoskaran, hvilken tycktes anförd af en åldrig qvinna, hvars hvita hår fladdrade för vinden.

— Marion har fått hämnas skrek hon. Drottningen är icke bättre än Nanette! Jag dör nöjd! Ned med aristokraterna!

Marie Antoinette stod alltjemt vid fönstret; hon såg huru den gamla qvinnan vacklade och föll och ett rop af ångest kom öfver drottningens läppar.

— Gå icke fram till fönstret. Folket börjar kasta stenar hitåt. Jag är ansvarig för ert lif. Gå från fönstret! befalte nationalgardesofficeren buttert.

En suck steg öfver Marie Antoinettes läppar och hon drog sig tillbaka in i rummet. Ropen och förbannelserna öfver konungamakten följde henne,
der hon bevakades som en brottsling, der hon ångerfull bäfvade för sin gemål och sina barn, för sina vänner, för allt som var henne kärt i verlden.

Vakten aflöstes nu och officeren, som öfvertog densamma, trädde fram till sängkammardörrens tröskel.

— Ni kan nu begifva er till sängs, sade han i barsk ton, — och ni kan tänka, att, »när oskulden sofver, små änglar stå vakt».

Den afträdande officeren skrattade högt åt detta infall. Marie Antoinette blickade hvarken åt höger eller venster, med ett tankspridt uttryck höll hon händerna i kors öfver bröstet; hon satt så orörligt stilla, kanske bad hon, att lidandet snart måtte vara fullkomnadt.

Drottningen tycktes dock rycka sig ur denna djupa begrundning och sträckte ut handen för att ringa efter sina båda kammarfruar, för att låta afkläda sig bakom skärmen.

— Ring inte madame! Ers majestät, värdigas lyssna några ögonblick!

Marie Antoinette vände sig hastigt. Den röst, som talade till henne var full af medlidande, var låg och sväfvande. Drottningen höll handen alltjemt mot ringklockan, lyssnande på denna röst, som var så olik den råa stämma, hvilken nyss med ett opassande skämt tilltalat henne.

— För Guds skull, gör intet buller! Jag hör ej till nationalgardet... jag har lyckats få intaga denna plats i stället för en bekant... jag är en främling, jag har föregifvit, att jag brann af nyfikenhet att få se er. Min vän trodde härpå eller låtsade göra det... han är er varmt tillgifven,
madame! Utan att göra någon fråga, fick jag öfvertaga hans vakt och sjelf är han på väg mot gränsen.

Den unge mannen hade närmat sig drottningen.

— Icke ett steg till, sade Marie Antoinette med värdighet.

— Ers majestät misstror mig... jag undrar icke derpå! Jag sade nyss, att jag är en främling... jag är svensk, min konung, Gustaf III, har befalt mig att söka till att tjena ers majestät, har uppdragit åt mig att efterkomma grefve Fersens önskningar. Det är han, en af edra tillgifnaste vänner, som sändt mig hit, och om ers majestät skulle tvifla på mina ord, så skulle jag säga, att i det band ni bär om er hals finnes en medaljong, som innesluter en pressad blomma, ett minne af det förflutna och...

— Och löftet att med en kristens tålamod bära lifvets pröfningar, inföll drottningen, säg grefve Fersen, att jag söker hålla detta löfte.

Hon tystnade och gick några steg emot den unge mannen. — Jag tror er, sade hon mildt, — tala! Hvad är det ni skall säga åt mig?

— Allt är förberedt för ers majestäts flykt, öfverallt vänta trogna vänner och tjenare, hvilka säkert skulle vaka öfver färden, tills gränsen är uppnådd, hvarest ers majestät väntas af Er brorsons, kejsar Frans’ sändebud. Jag har med mig en nationalgardesuniform, i hvilken ers majestät täcktes hafva nåden ikläda sig... grefve Fersen väntar här utanför och blir en ständig ledsagare, tills målet är uppnådt.

En glädjestråle flög öfver drottningens ansigte. Den älskade vännen var i hennes närhet. När han icke kunde förmå de Europeiska makterna till ett kraftigt uppträdande för att rädda den krona, som
var kastad i stoftet, ville han rädda den qvinna han älskade. Medvetandet om denna skyddande kärlek gaf en svag purpur ät drottningens kinder och kom ett leende att öppna hennes läppar.

— Fersen, sade hon, Axel Fersen! En tår rann långsamt ned för hennes kinder. Lifvet på Trianon och hennes kärleksdröm hägrade en sekund för hennes själ. Hon smålog alltjemt och tillade: — Ert namn, min herre?

— Fredrik Markman.

— Nåväl, herr Markman, jag skall också innesluta ert namn bland mina vänners.

Hon räckte sin hand med ett oefterhärmligt behag åt den unge mannen, som förde den till sina läppar, gripen af rörelse öfver det undergifna uttryck, af de spår af lidande, som skönjdes i hennes bleka anletsdrag, af denna huldhet blandad med en drottnings majestät, af denna prägel af tankarnas ädelhet, dem olyckan icke hade jagat bort och dem de bittra pröfningarna icke hade kunnat förvandla till hat.

— En flykt, upprepade Marie Antoinette, — och konungen och mina barn, hvem räddar dem?

— Ers majestäts lif är mest hotadt, man har ju redan tvänne gånger försökt...

— Mitt lif, betyder intet, afbröt Marie Antoinette lifligt. — Jag vet, jag måste dö, och är beredd derpå. Om konungen och mina barn icke kunna fly med mig, så stannar äfven jag, ty min plats är vid min gemåls och mina barns sida.

Marie Antoinette sade dessa ord med uttryck af att hon såg faran lugnt i ansigtet, och utan ett ögonblicks tvekan om hvad hon borde göra eller ej fortfor hon: — Nej, nej, tala icke till mig! Intet
kan rubba min föresats! Helsa er konung, herr Markman, att jag uppskattar hans tillgifvenhet! Helsa herr Fersen, ja, jag sänder honom mina hjertligaste helsningar! Det är mig kärt att veta, huru han alltid är trofast och tillgifven... Mina sista tankar skola sväfva kring honom och det förflutna!

Drottningen vände sig bort från den unge mannen; hennes ansigte var badande i tårar, och gående fram till fönstret kastade hon det upp, och lutande sig ut uppfångade hon de mörka konturerne af en man. Var det den älskade vännen, som på afstånd vandrade fram och tillbaka? Hon gjorde sig icke tvekande denna fråga, hon kände det måste vara han. Marie Antoinette lät den hvita näsduken fladdra, hennes vissnade skönhet fick några sekunder ungdomens fägring och hennes smärta gestalt aftecknade sig i fönsterramen mot det bakom henne upplysta gemaket.

Hastigt drog hon sig tillbaka och sjunkande på knä framför sin bönstol höjde hon sina hopknäppta händer. Offret var fullkomnadt. Drottningen hade uppfyllt sin pligt som maka och moder; qvinnan hade för evigt tagit farväl af den älskade. Marie Antoinette bad i brinnande andakt, bad till Honom, den allsmäktige, konungarnes Konung, inför hvilken all jordisk makt endast är ringhet, och han varkunnade sig öfver henne, och ett allt högre uttryck af frid lägrade sig öfver hennes bleka anlete.

*
</chapter>
<chapter name="Tretiosjette kapitlet">

<h2><small>TRETIOSJETTE KAPITLET.</small></h2>

Gustaf III var skjuten.

Denna nyhet satte land och stad i rörelse och man glömde hans fel för att endast ihågkomma hans förtjenster, man glömde sin afvoghet för att endast ihågkomma sin tillgifvenhet.

Konungen hade återkommit till sin hufvudstad med högburen panna och såsom en man, den der på sina skuldror uppbar större öden än blott sitt eget rikes. Han hade återvändt med ärelystna drömmar, hvilka rastlöst sväfvade i hans själ. Han ville tvinga folket in på den bana, han utstakade, utan att ana, det han var inne på den väg, som, i likhet med franska konungaparets, skulle föra honom till branten af samma bråddjup.

Gustaf III var döende.

Hans trogna vänner och anhängare trängdes i korridorer, trappor och audiensrum. Gustaf låg der bleknad och de stora glänsande ögonen visade stundom en otålighet, likasom vore han betagen af någon ångestfull väntan. Plötsligen klarnade hans ansigte. En kammartjenare anmälde, det en kurir ifrån Paris vore anländ.

— Låt oss vara allena, bad konungen, i det han vinkade den inträdande att komma närmare.

— Nåväl, herr Markman, fortfor han lifligt, hvar befinner sig drottningen af Frankrike... denna gång måste hennes flykt hafva lyckats, den var så väl förberedd...
— Ers majestät, drottningen af Frankrike är fortfarande i Versailles.

— I Versailles! upprepade konungen, och i hans lifliga ansigte skönjdes bestörtning.

— Hon nekade att fly, när hon icke kunde medföra sin gemål och sina barn.

— Marie Antoinette är förlorad! Hon är en storsinnad qvinna; men hon är utan räddning förlorad.

Konungen sjönk maktlös ner mot hufvudkudden; men efter några sekunder återvann han sin spänstighet och tillade lifligt: — Hvarpå tänka då Europas konungar? Förstå de då icke, att revolutionens smitta allt mera skall gripa omkring sig. Det är en pest, hvilken kommer likasom flygande med vinden och som hotar hvarje dynasti. För sent skall man förstå nödvändigheten af att undertrycka detta folkvälde. Åh, att Marie Antoinette icke är fri! Hon känner faran och fattar den i hela dess vidd; hon hade öppnat de blindas ögon och de skulle ha sett afgrunden, hvari de nu förr eller senare komma att störta.

— Ja, fortfor han, revolutionens fara skall ligga som glödande kol under askan, tills den en dag bryter ut i vådeld, som skall förtära hvarje monarkiskt styrelsesätt. Marie Antoinette är förlorad och strömmar af blod skola flyta, icke för dynastiernas upprätthållande, utan för folkväldets befästande.

Konungens ansigte, som färgats af en lätt rodnad, fick nu plötsligen marmorns blekhet. Åh, att jag skall vara fängslad så här, sade han, jag skulle... han afbröt sig sjelf med ett leende och tillade efter några ögonblicks tystnad: — Tack för ert nit, herr Markman, för er alltid visade trohet! Lefver
jag, skall jag veta att belöna er, och om jag dör... kungen gjorde en liten paus, — om jag dör, fortfor han med fasthet, — är er ställning så betryggad, att ni har er fullkomliga utkomst. Var trofast mot min son och gagna honom, om ni kan! Dessa er konungs ord, de sista han måhända talar med er, skall ni icke förgäta.

Fredrik Markman böjde sig djupt ner öfver den hand konungen räckte honom, denne konung, som skulle föra med i sin graf den hemlighet, som hvilade öfver hans börd. Måhända anade Gustaf hans tankar, ty han tillade: — Det är er pligt att icke göra några frågor, ni uppfyller den likasom jag hållit det löfte jag en gång gaf. Det är mig en tillfredsställelse att veta detta och att ni alltid med tillgifvenhet skall tänka på mig.

— Sire, hela mitt hjerta tillhör er!

Konungens blickar hvilade med ett mildt skimmer på den unge mannen, som upprörd ännu höll hans hand sluten i sin.

Då Fredrik Markman kom ut i korridoren, kände han sig nedtyngd af sinnesrörelse. Medvetandet, att han för sista gången skådat sin beskyddare, fördunklade hans ögon och fyllde hans hjerta af sorg. Denne ridderlige konung, som vida omkring sträckte en hjelpande hand, denna eldiga själ, så brinnande för det ädla, stora och lysande, denna ande, så rik på fantasi och känsla, denne snillrike man, så sprittande af lif, var utan räddning hemfallen åt förgängelsen.

Den smärta, som vid tanken härpå fyllde Fredrik Markmans själ, kom honom att längta efter Elise Berntsson. Han hade vid hemkomsten från
Frankrike först gjort sin pligt och uppvaktat konungen; nu kunde han följa sitt hjertas röst.

Snart satt den unga flickan rodnande vid hans sida. Huru mycket hade icke händt, sedan de sista gången talades vid? Elise Berntssons längtan att få resa långt ut i den vida verlden hade icke uppfyllts; men han hade varit borta och upplefvat mycket. Hade han tänkt någon gång på det stilla hemmet och på henne?

Ständigt! Han gaf sig ingen möda att dölja detta och hon lyssnade småleende och trodde honom.

Att tro den man älskar. I denna tro, denna tillit ligger kärlekens högsta lycka. Elise tyckte, att ingen på jorden väl kunde upplefva en sällare stund än just detta återseende, der han öppet talade med henne om sin kärlek.

— Men jag har sutit i kurran, sedan ni sist var här, sade mäster Alström, som gick fram och tillbaka öfver kammargolfvet och nästan tycktes sätta en viss ära i sitt missöde. Ser ni, mina politiska åsigter... alltid kunna de naturligtvis inte öfverensstämma... nå ja, foi de gentilhomme, som kungen... För tusan, jag har svurit på att aldrig låta hans namn komma öfver mina läppar! I alla fall, huru det må vara, så förlåter jag honom, der han ligger.

Mäster Alström sade detta med ett uttryck af storsinthet, som uppskattades af hans syster, ty hon nickade smått mot honom.

— Det är Lovisa, näst Gud, som jag har att tacka för att jag ännu inte sitter der jag satt, fullföljde den lille skräddaren och blickade mot taket, i alla fall är det säkert, att kungarnes tid är snart förbi. Här kommer en annan sakernas ordning och
jag skulle inte vilja bära krona och spira, om man så kastade dem efter mig.

— Christoffer, jag ber dig, säg inte så! Tala något annat min gubbe, bad hans hustru, som förskräckt stirrade upp från sin stickstrumpa och dervid tappade ett par maskor.

— Nå ja, nog kan jag tiga alltid, sade skräddaren, men jag skulle inte vilja vara kung, jag blir dervid! Vår har ju nyss fått sig ett skott. Det kommer att gå upp och ner för dem, riktiga kullerbyttor från tronerna...

— Du är då sådan, att du vet allting, sade jungfru Lovisa med stolthet. — Men Elise och herr Markman sitta precist som om de icke hörde till denna verlden. Jag har väl aldrig i min tid sett en flicka sätta sig så nära en karl förr.

— Åh, låt dem vara, sade fru Alström, och i hennes ögon låg ett glädjeskimmer, då hon blickade bort till det nyförlofvade paret, som endast tycktes ha för afsigt att höra och se hvarandra.

— Ja, det är klart, att du håller med allt hvad som är galet!

— Det är inte utan, att jag gör det också, sade mäster Alström, och för att vi nu riktigt skola komma i stämning, så dricka vi ett glas vin på det här.

Jungfru Alström kom med flaska och glas och mumlade något om, att hennes bror tog hvarje tillfälle i akt för att förtära starka saker, klingade med sötsurt leende med Elise Berntsson och neg stelt och siratligt för herr Markman.

Marssolen sken in genom fönsterrutorna, siskan qvittrade i den blanka messingsburen och Elise Berntsson såg ut som en nyutsprucken ros. Det var
ett muntert glammande i den lilla kammaren och efter att ha smuttat på tvenne glas burgundervin kastade jungfru Lovisa några glittrande tårar bort ur sina ögonvrår samt egnade en suck åt sin oförgätliga moders minne, hvarpå hon gaf Fredrik Markman förtroendet om, att hon försakat minst tio giftermålsanbud för att hennes bror i sitt hus icke kunnat undvara hennes ordnande hand, men att hon skulle känt sig fullt lycklig så som sakerna gestaltat sig, om hon blott icke sålt sin förgylda stol, hvarpå hon helt upprörd sjönk i den unge mannens armar, i det hon önskade, att hans lif icke måtte störas af någon aggande hågkomst. Efter detta känsloutbrott lät hon leda sig fram till soffan, der hon helt maktlös tömde sitt tredje glas vin.

— Drick, gamla flicka, det gör dig godt, sade skräddaren.

— Ja, i sanning.

Fågeln qvittrade allt starkare och de unga logo och fru Alström försäkrade, att hon kände sig så lätt i hufvudet, att det var, likasom flöge det på hennes axlar.

Solstrålarne spelade långt fram i rummet, ända fram till det aflånga bordet, der Elise satt, och Fredrik Markman sade henne, att hon just var hans lifs solsken samt att hvilka sorgemoln som än kunde komma, så skulle han aldrig glömma denna sälla stund. Och han höll hennes händer mellan sina; kärlekens högsta lycka att tro den man älskar blef allt starkare i hennes bröst, och hon förtrodde honom detta hviskande och han lofvade sig sjelf, att hennes tillit aldrig skulle komma på skam.

*

</chapter>
<chapter name="Sista kapitlet">

<h2><small>SISTA KAPITLET.</small></h2>

Det var den 16 Oktober 1793.

Axel Fersen satt med hufvudet lutadt emot handen, öfver hans bleka ansigte låg ett drömmande uttryck, hvari icke blandade sig klarheten af ett leende.

Alla hans tankar sväfvade kring den qvinna han älskade; dessa tankar följde henne från conciergeriet till inför revolutionstribunalet, från domarebordet och till fängelset igen.

Ludvig XVI:s hufvud hade fallit under bilan, och Axel Fersen sade sig sjelf, att endast döden kunde befria Marie Antoinette från hennes lidanden.

Ur en medaljong, som han bar på sitt bröst, hade han framtagit det vissnade blad, drottningen en gång hade gifvit honom till underpant för sitt mod och sitt lugn, till ett minne af det blomstersmyckade förflutna och en påminnelse om det kommande, som låg vissnadt och härjadt framför henne. Men huru nu hennes lidande än var, så visste han, att hon bar det med en kristens tålamod och en drottnings värdighet.

En ljusning gled plötsligt öfver hans ansigte. Han såg Marie Antoinette strålande af skönhet, ungdomsmod och lust, han vandrade med henne öfver Trianons blomstersmyckade fält, han insöp vällukter, han fängslades af njutningen att vara vid hennes sida, att blicka in i hennes ögon, fulla af svärmande känsla, af glädtig, skalkande eld. Han såg henne i nöjets hvirflar, han såg henne i maktens
majestät, denna qvinna full utaf täckhet, af en onämbar tjusning, denna qvinna full af tankarnas ädelhet, och han sade sig jublande, att hon älskade honom. Han såg henne sedan i pröfningens dagar, i själsstridernas qval, han såg henne beröfvad yttre makt och glans, såg hennes skönhet förhärjad, hennes sinne fullt af sorgset allvar, fullt af ångest vid tanken på kommande dagars qval och han sade sig jublande, att skön eller härjad, i utöfvande makt eller neddragen i ringhet, så älskade han henne högst af allt på jorden och att han skulle föra denna kärlek med sig renad, förklarad bort till det oändliga och ofattliga, dit hans sökande ande i böner för Marie Antoinettes själ nu svingade sig.

Höstsolens strålar bröto sig fram genom molnen, ett klart sken strömmade emot honom, en sakta ton liksom vågens svall mot stranden, som en bortdöende suck förnams i rymden och öfver hans panna kändes likasom fläkten af en vinge.

Axel Fersen uppgaf ett skri. Han kände i sin själ, att Marie Antoinette icke fanns till på jorden; han kände, att hennes sista tankar sväfvat omkring honom och att han mottagit hennes sista helsning.

Det var den 16 Oktober, klockan 12 på dagen.

I denna stund höjde skarprättaren i Paris, medborgaren Sanson det bleka hufvud, som en gång varit drottningens af Frankrike, och folket vrålade: lefve republiken!

*

</chapter>
