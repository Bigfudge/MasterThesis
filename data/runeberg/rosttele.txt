<h1>Kan arbetet vid
Riksdagens voteringar
förenklas genom en
Rösträkningstelegraf?</h1>

AF
<b>Archimedes Timoleon.</b>

(Eftertryck utan angifvande af källan förbjudes.)

<b>Pris 1 Krona.</b>
UDDEVALLA.
UDDEVALLA TRYCKERI
1905.
<chapter name="Olika voteringssätt">
<h2>Olika Voteringssätt.</h2>

<img><table b>
<td c>V. R. <td c>Ja<footnote>Det har trots efterforskningar bl. a. i <i>British Museum</i> i London icke
varit möjligt att erhålla en verklig bild af en af de gamla romerska
röstlapparne, men den svenska ja-sedeln är en så trogen afbildning som möjligt
af en af de sedlar som faktiskt användts i svenska Riddarhuset 1866, vid
voteringen om den nya Riksdagsordningens antagande, och hvilken sedel
bevaras som en familjeklenod. Den andra är från 1905 års riksdag.</footnote>
<td c>A. <td c>Nej
</table></img>

Ofvanstående bilder åskådliggöra sådana
röstsedlar, som i det gamla Rom användes
omkring 140 år före Kristi födelse, och sådana,
som år 1905 begagnas i den svenska Riksdagen.

Sedlarne afkunnades då som nu personligen af
den röstande, och

<b>ingen egentlig skilnad</b>

på det då gällande voteringssystemet och det
nuvarande förefinnes. Tvärtom är det inget land, hvarken
i Europa eller annorstädes, som kan uppvisa något
omröstningssätt, hvilket kan sägas besitta någon
afsevärdt högre utvecklingsgrad än det romerska.

En närmare redogörelse, för olika länder som
genom välvilliga upplysningar af de förenade rikenas
konsuler m. fl. blifvit så vidt möjligt kollationerad till
dato, följer längre ned, och beder författaren att här
få begagna tillfället, att till alla som när och fjerran
varit honom behjälpliga med lämnande af uppgifter
få framföra sin djupa tacksamhet.

När man emellertid betänker det oerhörda
framåtskridandet inom alla andra kulturområden, som de
senare århundradena har att uppvisa, kan man icke
undgå att erfara en viss förvåning öfver att just inom
lagstiftningen, där de olika tidehvarfvets folkvalda
intelligens alltid varit församlad, något framåtskridande
beträffande voteringssättet icke vunnit insteg.

Ty det måste väl erkännas, att det är en särdeles

<b>föråldrad metod,</b>

att lagstiftarne skola vara nödsakade att i egen person
förflytta sina kroppar till valurnan för att gifva sin
åsigt tillkänna.

Om någon nu för tiden har ett meddelande
att göra, skulle det väl icke falla honom in att
personligen företaga en resa till platsen i fråga, utan
han skulle naturligen begagna posten, telegrafen,
telefonen eller något annat, lika säkert och bekvämt sätt.

Huru är det möjligt, att samma tillvägagångssätt
för moddelande af röster vid voteringar nu gäller
som för cirka

<b>2,000 år sedan?</b>

Jo, orsakerna hafva nog varit flere!

Först och främst en långt, drifven vördnad och

<b>pietet mot traditionen.</b>

“Kom ihåg att Europa icke älskar förändringar“,
yttrades nyligen af premier-ministern Waldeck-Rousseau,
hvilken ju dock såsom representant för en republik
borde hylla ett frisinnadt åskådningssätt.

De äldre ledamöterna i riksdagarne, såväl i
Sverige som utomlands hafva ju ofta kommit till den 
öfvertygelsen att “det är bra som det är“, och de
nytillträdande behöfva ju alltid ett par år som nybörjare,
och man kan så väl förstå att dessa, trots det gamla
systemets alla fel och brister, tidsutdrägt, onödiga
arbete och besvärliga hopsummering, dragit i betänkande,
att rubba kontinuiteten, och så hafva år gått efter år,
århundrade efter århundrade, och årtusende efter
årtusende utan att någon nämnvärd ändring skett.

Vidare har det funnits en annan betydande
omständighet, som vi skola en stund skärskåda.

Det är den hos vissa individer rådande inrotade

<b>motviljan mot maskinarbete</b>

och allt som på något sätt kan hänföras dit. Det
finnes nämligen än i denna dag många i öfrigt
framstående personer, hvilka anse, att ingenting kan
öfverträffa det direkta personliga arbetet och, att “maskiner“
aldrig kunna vara så pålitliga vid utförandet af
göromål som människor. Utan tvifvel torde det vara
riktigt, att det finnes vissa områden där mekaniska
hjelpmedel icke äro användbara eller af någon betydelse.
Äfven torde understundom maskiner framkommit, som
icke bestått profvet eller varit till verkligt gagn. Men
huru förhastadt vore det icke, att häraf draga den slutsats, 
att <i>alla</i> maskiner äro odugliga och förkastliga i
jemförelse med menniskoarbete!

De misslyckade maskinerna dö en naturlig död
under det att de dugliga, fortlefva och förbättras.

Den ringaste eftertanke visar oss ju huru redan
de mest primitiva redskap och

<b>verktyg fördubbla vår kraft.</b>

Hur mycket lättare är det icke att draga en spik ur en
bräda med en tång än med fingrarne! Just denna
förmåga, att kunna uppfinna verktyg och instrument 
är det ju som höjer menniskan öfver djuren, som höjer
den civiliserade individen öfver vilden.

Djuren liksom en del vildar lefva ju lifvet på
samma ursprungliga sätt nu som för tusenden af år
tillbaka. Eller har någonsin en katt gjort så mycket
som en tandpetare? Vildarne stå i många fall lika
lågt nu som för tusen år sedan. Det är

<b>kulturens privilegium</b>

att alltjemt kunna sträfva högre och högre, att
tillvarataga och tillämpa menniskosnillets lärdomar och
erfarenhetsrön, att ställa naturens olika krafter och rika
materiel till sin tjenst.

Genom en högt uppdrifven mekanisk konstfärdighet 
har nutidens kulturmänniska erhållit alla dessa
tusenden af hjelpmedel hvilka

<b>förljufva lifvet</b>

och underlätta arbetet icke blott i fackmannens
laboratorium utan öfverallt. All vår trefnad, all vår förfining
och dagliga bekvämlighet är otänkbar, utan de
mekaniska uppfinningar och produkter som menniskotanken
framlagt, och härvid är att märka, att det med goda
instrumenter

<b>”beväpnade” arbetet</b>

alltid sker jämnare, snabbare, säkrare, pålitligare,
billigare och bättre än på “fri hand“.

På hvilken ståndpunkt skulle väl vetenskap och
konst, handel och industri, samfärdsel och näringar,
enskildt och offentligt lif vara om vi uteslutande vore
hänvisade till “frihands arbete“?  Ehuru det kan
förefalla öfverflödigt i vår tid att påminna härom, må dock
i detta sammanhang genom några exempel bringas i
erinran huru oumbärliga för kulturmänniskan moderna
mekaniska resurser i sjelfva verket äro.


Vi behöfva till att börja med icke gå längre än
till den enkla uppgiften att upprita en cirkel. Den
aldra skickligaste konstnär kan aldrig på fri hand
göra detta <i>så</i> väl, som en vanlig skolgosse kan göra
det med en passare. Likartadt är förhållandet på
nästan alla områden, hvarpå

<b>oändliga exempel</b>

kunna anföras. Skrifmaskinen skrifver tydligare,
hastigare och jämnare än pennan; Symaskinen uträttar
sitt arbete säkrare, fortare och bättre än synålen,
Cameran tecknar trognare, hastigare och utförligare än
penseln; Velocipeden förflyttar oss snabbare och med
mindre kraftansträngning än fötterna. Fickuret visar
oss tiden noggrannare än timglaset eller solvisaren.
Stetoskopet lyssnar säkrare än blotta örat. Tuben ser
bättre än blotta ögat. Tryckpressen åstadkommer billigare, 
felfriare, likformigare och vackrare böcker än dem
som prentats för hand. Ångfartyget går fortare än
segelfartyget. Lokomotivet och automobilen fortare än
hästen. Glödlampan lyser klarare än talgljuset,
tändstickan är bekvämare än stål och flinta, radsåningsmaskinen 
ger bättre resultat än såningsmannens flit, och
slutligen ger

<b>röstningstelegrafen</b>

säkrare, hastigare och bekvämare röstsummering än
röstsedlarne.

Hvarför har då icke något sådant blifvit infördt
i riksdagarne?  Jo helt säkert af den orsak att de
hittills föreslagna voteringsapparater — och deras antal
är legio — icke motsvarat alla de kraf, som man haft
rätt att fordra, och så länge som icke något system
som verkligen erbjöd någon genomgripande 
arbetsbesparing blifvit föreslaget, har naturligen det gamla
fått orubbadt fortfara.

Det är ju emellertid så, att inom Riksdagen
esomoftast mot hvarandra skiljaktiga meningar
framkomma, och det är ju då af den största betydelse, att
man kan utan alltför mycket omständlighet och
tidsutdrägt få reda på majoritetens åsigt.

Skaldens stämningsfulla ord besannas.

<poem>	<b>'Här måste — lifvet fordrar så — 
	mot åsigt annan åsigt stå,
	och råd mot råd sig bryta.
	Men härskar blott uppriktig håg
	då enas allt, som Mälarvåg
	och Saltsjöns sammanflyta.
	Partiets ström då stannar af
	inför gemensamhetens kraf
	och för det helas vinning
	i vis och fast besinning </b>
	— — — — — — — </poem>

Voteringar kunna ske på två sätt, antingen <i>öppet</i>
(offentligt) eller <i>slutet</i> (hemligt).
</chapter>

<chapter name="Öppen omröstning">
<h2>Öppen omröstning</h2>

Såsom af sjelfva benämningen framgår, plägade
man i äldre tider för att utröna hvilken mening, som
vid tillfället rönte den största anslutning helt enkelt
med rösten tillkännagifva sitt “ja“ eller “nej“.

Detta är den öppna voteringen i dess mest
primitiva form, som ju af våra förfäder användes vid de
forntida <i>tingen</i>, dervid röstningen understundom,
såsom efter Lagman Torgnys tal förstärktes med “gny
och vapenbrak“. Äfven i våra dagar kunna

<b>ropen af ja och nej</b>

tjena till ledning, om den ena eller andra sidan har
stor öfvervikt, ty man får ju antaga, att majoriteten
har starkare lungor och är mindre hes, så att den kan
öfverrösta minoriteten.

Men i de flesta fall kräfves ett mera tillförlitligt
sätt, som äfven af ögat kan uppfattas. Man hittade
då på att genom

<b>uppräckande af händerna</b>

<i>“par mains levées“</i> särskilja de olika åsikterna, eller
man uppmanade personerna att

<b>stiga upp eller sätta sig ned,</b>

hvilket sätt “<i>Aufstehen und Sitzenbleiben</i>“ fortfarande
användes inom många parlament. Önskar man emellertid 
att erhålla ett fullt specificeradt resultat finnes
knappast någon annan utväg, än att verkställa formligt

<b>upprop</b>

och för hvarje röstande anteckna, hans “ja“ eller “nej“,
såsom det ännu sker i flera länder.

Denna procedur är dock ganska omständlig, och
ingenting torde i snabbhet och tydlighet vid den öppna
omröstningen öfverträffa det gamla välkända romerska

<sp>DISCESSUS</sp>,

då förkämparne för en mening förflytta sig åt ett håll
motståndarne åt ett annat.

Det är en mera utvecklad form af discessus som
ännu i dag användes inom det engelska parlamentet,
inom amerikanska kongressen, samt ända till 1903
äfven inom Tyska riksdagen.

Den öppna voteringen har den olägenheten, att den
röstande icke kan känna sig fullt oberoende af
utanförstående som vid en sluten eller hemlig omröstning.
Amerikanske senatorn Georg G. Vest påpekade i mars 
månad detta år i en artikel, hurusom lagstiftare i
allmänhet kunna delas i tvenne stora grupper, hvaraf
den ena består af ledamöter, som nästan uteslutande
behärskas af en åstundan att blifva återvalda. Dylika
riksdagsmän tillåta aldrig sin egen öfvertygelse att
lägga hinder i vägen för sådant, som de anse “opportunt“, 
vare sig för egen framgång eller för sitt partis 
välfärd. Deras valspråk är; “Följ folkmeningen,
sök aldrig att leda den“!  Många bland dem, som
styras af dessa känslor äro ingalunda mutbara. De
äro ofta framstående statsmän med ädel karaktär, men
de draga sig för att, genom en

<b>”opopulär röstning”</b>

— en sådan som ej hyllas af deras parti eller
valkrets —, i frågor som de anse vara af underordnad
betydelse, utsätta sig för kritik af sina vänner eller
klander af sina motståndare. Det kräfves äfven för
visso en hög grad af

<b>moraliskt mod</b>

<i>(heroism of a high order)</i> att fasthålla vid sin
öfvertygelse och rösta derefter, om man säkert vet, att
man derigenom äfventyrar sin plats i kammaren och
utsätter sig för en störtsjö af klander. Mången finnes
som då heldre af politiska skäl, tummar på sin
öfvertygelse och tillfällen och kombinationer kunna ju ibland
tvinga den mest samvetsgranne att kompromissa.

Den andra gruppen följer uteslutande sin egen åsigt
oberoende af hvilka följder det kan medföra för dem
sjelfva i afseende på återval eller kritik.
</chapter>

<chapter name="Sluten omröstning">
<h2>Sluten omröstning</h2>

har mycket vördnadsbjudande anor.

Dess äldsta form torde vara de gamle grekernas
välbekanta

<b>Ostracism,</b>

då de röstande genom namnets skrifvande på
musselskal “<i>ostra</i>“ eller genom svarta eller hvita stenar,
kunde landsförvisa någon medborgare, som hotade att
blifva alltför mäktig i staden.

Förfaringssättet, hvilket infördes i Athen af 
Kleisthenes (efter 510 f. K.) drabbade flere framstående
män såsom Themistocles m. fl. och blef Kleisthenes,
som bekant genom en slags nemesis sjelf ett af de
första offren för detsamma.

I Syracusa på Sicilien förekom ett likartadt system
under namn af

<b>”petalismos”</b>

emedan blad ”petala” i stället för skärfvor användes
vid omröstningen.

Äfven hos de gamla romarne stod den slutna
voteringen högt i anseende och fick af Cicero
benämningen

<sp>VINDEX TACITAE LIBERTATIS</sp>

(“frihetens tysta värn“), samt användes både vid
valtillfällen och vid behandlingen af nya lagförslag.
Dervid tillgick så, att den röstande på sin <i>tabula</i> eller
skifva (af trä eller annat ämne) skref antingen
bokstäfverna V. R. (<i>uti rogas</i>). “Må det ske på sätt som
du begär“ — bifall, eller A. (<i>antiquo</i>) “jag håller på
det gamla“ — afslag, kastade sedan tabulan i en s. k.
<i>cista</i>, hvarefter uppräkning skedde genom särskilda
personer som kallades för <i>diribitores</i>.

De olika lagar som innehöllo tid efter annan
fastställda bestämmelser om den slutna röstningen
kallades <i>Tabellariæ leges</i>, och den bland dem som mest
påminner om nutidens omröstningssätt är den s. k.

<sp>GABIANA LEX</sp>

som daterar sig från ungefär 140 år före Kristi födelse.
Andra dylika äro Cassia lex, Papinia lex och Caelia lex.

Hemlig votering har funnit användning i nästan alla
civiliserade länder, och var särskildt betecknande för
den Venetianska senaten, men blef äfven använd i
mera nordliga klimat. Sålunda berättas hurusom man
i Skottland under Charles II regering lyckats
genomdrifva krafvet på sluten votering, dervid det var
bestämdt, att röstsedlarne aflemnades till en högt
uppsatt embetsmän kallad <i>Lord Clerk Register</i>, hvilken
stod vid foten af tronen försedd med en påse, och
skulle upptagningen af rösterna ske i hemlighet och
sedlarne uppbrännas. Denna form blef punktligen
iakttagen, men vid ett tillfälle berättar sir George
Mackenzie hade den tjenstgörande lorden ett gammalt
gräl med en af de röstande vid namn Southesk, och
då han mottog dennes lapp eller “<i>billet</i>“ gjorde han
ett kraftigt knyck på densamma och yppade sedan
till sin motståndares stora förbittring huru denne röstat.

Här i Sverige har omröstningssättet historisk häfd.
I 1626 års Riddarhusordning § 21 innehålles föreskrift
om sluten votering, hvilken föreskrift ingått i 1723
års riksdagsordning och likaledes ingår i Nya
riksdagsordningen af 1866.

Man synes här hafva kommit till den uppfattning
att riksdagsmännen genom den slutna voteringen hafva
det största oberoende af parti- eller andra hänsyn, och
full sjelfständighet.

I sin motivering till nuvarande riksdagsordningen
säger Louis De Geer bl. a.:

I sjelfva verket är det icke heller representantens
uppgift att vara målsman för skilda klassers utan för
<i>allas</i> intressen.


Det är rätt egendomligt att finna huru frågan om
öppen eller sluten votering

<b>alltjemt står på dagordningen.</b>

Här i Sverige hafva icke saknats förslag till
införande af öppen omröstning. Senast i april 1903
framlades motion derom, hvarvid konstitutionsutskottet i
sitt afstyrkande yttrande framhöll bl. a. att “öppen
omröstning kunde medföra skadliga eller mindre goda
följder.“

I de länder der den slutna voteringen vunnit fast
fot har man framhållit att valmännen hafva rätt att
fordra kontroll öfver den de sända till riksdagen, och
man har yrkat på öppen omröstning, under det att
man i de länder der man haft öppen votering, ansett
den slutna voteringen bättre. I England, der som
bekant öppen votering råder, har gång på gång, förslag
framställts om “ballotering“. I Frankrike, der man
på 1840-talet hade sluten votering har man ändrat
systemet och förrättar den numera öppet. I Tyskland 
har man öfvergått från öppen till sluten votering.

Det hela är icke utan en viss komisk anstrykning,
påminnande om en annan situation i lifvet — det
äkta ståndet till hvilket de som stå utanför alltid
kasta längtande blickar, under det att en del af dem
som befinna sig deri med afund se de “lyckliga“ som
stå utanför!

<b>Båda sätten</b>

hafva ju sina fördelar och olägenheter.

För partidisciplinen är den öppna omröstningen bäst,
men för den personliga friheten sämst.

Afsigten med dessa rader är icke att göra propaganda 
för det ena eller andra sättet, utan endast för
“voteringsapparaten“ då dessa reflexioner vid studering 
af frågan sjelfmant framkommit. Uppfinnaren
meddelar oss, att hans rösträkningstelegraf med ett
obetydande tillägg i kostnaden kan apteras, lika bra för
öppen som för sluten votering.
</chapter>

<chapter name="Beskrifning af den Telegrafiska Rösträkningsapparaten">
<h2>Beskrifning
af den
Telegrafiska Rösträkningsapparaten.</h2>

<img></img>

Under hänvisning till ofvanstående bild, samt till
den modell som kommer att utställas i Riksdagshuset,
hvilken vi varit i tillfälle att noga studera, skola vi
nu söka beskrifva apparaten, hvilken så vidt vi kunna
förstå är synnerligen praktisk.

Då inrättningen är anordnad för <b>sluten votering</b>
är den absolut hemlig och det finnes ingen möjlighet
att kunna spåra eller upptäcka huru någon röstat.

Genom densamma sättas alla ledamöterna i
Riksdagen i tillfälle att, utan att flytta sig från sina
vanliga platser, på ett ögonblick förrätta en votering,
hvars resultat omedelbart automatiskt hopräknas, och
slutsummorna af “Ja“ och af “Nej“ tydligt framträda
på apparatens framsida, synligt för alla närvarande,
hvarjemte ett litet elektriskt ljus tändes vid det
segrande numret med hvitt sken för “Ja“ och rödt sken
för “Nej“.

Apparatens hjerta, det s. k. skåpet (se bilden) bör
ju lämpligen hafva sin plats i närheten af talmannen,
eller så att det kan ses af alla i kammaren. På
framsidan märkas siffertaflorna, som visa antalet afgifna
“ja“ och “nej“-röster, samt de båda hjertkamrarna eller
förvaringsrummen för de polerade metallkulorna, som
hvardera representera en röst. Dessa behållare äro
täckta af genomskinligt glas, så att hela antalet kulor
tydligt kan räknas och kontrolleras.

I modellens hvalf synas emblemer för den pröfvande 
rättvisan, uppburen af styrkan och klokheten jemte
symboler för den lagstiftande makten. De korintiska
pelarne äro i likhet med det nya riksdagshusets
kapitäler prydda med tre kronor.

På skåpets baksida är en mekanisk anordning, som
medelst elektrisk ledning står i förbindelse med de
inom klaffen vid hvarje ledamots bord anbragta
kontaktknappar — en hvit för “ja“ och en svart för “nej“.

Genom knapparnas placering innanför klaffen, kan
ingen annan än ledamoten sjelf manipulera desamma,
hvarjemte om så önskas ett lock försedt med lås kan till
ytterligare trygghet anordnas öfver knapparne, hvilka
dessutom sitta så nära intill hvarandra, att man med
ena handen kan fullkomligt dölja hur man trycker med
den andra. Venstra handen behöfver sålunda ej att
veta hvad den högra gör; och ingen kan spionera på
huru hvar och en behagar att rösta.

Hela voteringen sker i ett tempo, och som sagdt
utan att någon ledamot behöfver stiga upp eller flytta
på sig, och då ledningen är elektrisk och sålunda
kräfver den minsta tänkbara tid, så kan hela
voteringen med hopsummering utföras på några få
sekunder, eller på kortare tid än en enda ledamot behöfver
för att gå till valurnan. Apparaten är noga kontrollerad
och afprofvad, och såsom af modellen synes kan <i>icke</i>
någon felsummering ske eller någon kula passera utan
att registreras.

Talmannens förseglade sedel får ju liksom hittills
afläggas för den händelse lika röstetal skulle
uppkomma, men i öfrigt bortfalla de gamla metoderna
vid voteringar.

Sålunda inbesparas uppropet af ledamöterna,
processionen af röstande till rösturnan försvinner,
upptagning och granskning af att hvarje röstsedel är “tryckt,
omärkt, enkel, sluten och hoprullad“ blir öfverflödig.
Någon “kasserad sedel“, eller möjlig tvist om den bör
kasseras eller ej, kan icke uppstå, och den långa
hopsummeringen med kontraräkning utföres af apparaten.

Äfven om det yttrande som fälldes af en person
som hörde talas om uppfinningen. “Det var utmärkt!
Få vi en voteringsmaskin, behöfva vi ju icke skicka
några riksdagsmän till Stockholm!“ icke torde gå i
uppfyllelse, tro vi att denna svenska idé, hvarmed
uppfinnaren varit sysselsatt, sedan ett par år tillbaka, och
hvarå patentansökan inlemnats, kommer att tillfredsställa 
alla rimliga anspråk, som man kan sätta på en
dylik inrättning.

Alla olägenheter som förefinnas vid systemet med
sedlar, nämligen möjlighet till misstag och kassering
af sedlar, tryckningskostnad för dylika, eventuela fel
vid sedlarnes sammanräkning eller misstag af personal, 
blifva fullkomligt undanröjda, och någon
missuppfattning af slutresultatet är icke möjlig, då det af
hela kammaren kan kollationeras och skärskådas.

Riksdagsmän äro mer än de flesta i tillfälle att 
erfara att “tid är penningar“, men den besparing i
tålamod, som apparaten skulle skänka kanske icke är
den minst afsevärda, då genom densamma voteringen
blir ett nöje, under det att den nu af somliga anses
som en pina.

I korthet torde <i>fördelarne</i> med apparaten vara:

1.)  Besparing af arbete, tid, personal, trycksaker,
och tålamod.

2.)  Undvikande af kasserade sedlar, namnupprop,
och besvär.

3.)  Fullkomlig tillförlitlighet och snabbhet vid
sammanräkningen.

4.)  Samtidig röstning af alla kammarens ledamöter.

5.)  Resultatets ögonblickliga bekantgörande; och

6.)  Ökad ordning och trefnad.

De här uppräknade fördelarne vinnas i lika hög grad
vid den <b>öppna voteringen</b> derest sådan skulle i
Riksdagen införas. Apparaten kan nämligen från början,
om så önskas, förses med “protokollsanordning“,
hvarigenom å ett papper efter röstningen afläses såväl
namnet på hvarje ledamot, om han röstat Ja eller Nej,
eller om han icke alls röstat. Skall nämligen
namnupprop för öppen votering ske, antingen med eller
utan ledamotens utropande af sitt “Ja“ eller “Nej“,
kan han lika fullt när hans tur kommer trycka på den
vederbörliga knappen; och apparaten, registrerar då
ofelbart hans röst vid hans namn och utför hopsummeringen, 
hvars resultat genast kan afläsas å taflorna.
Skulle ledamoten af någon anledning sjelf vilja hafva
med sig ett påtagligt bevis på huru han röstat är detta
lätt åstadkommet, genom att bokstäfverna för Ja och
Nej å kontaktknappen då förses med skarpt
markerade kanter, så att om ett mjukt papper lägges
emellan knappen och fingret erhålles ett omisskännerligt 
aftryck af den afgifna röstningen.

***

Det har uttalats att det gamla sättet, med alla sina
fel och brister, dock medför stor trygghet, och att
man hellre bör offra tid om man vinner större säkerhet, 
och att det nya sättet med voteringsapparat skulle 
kunna gifva tillfälle till “fusk“. Ehuru dylika
misstankar, då det gäller svenska riksdagen, ju kunna
betraktas som rätt imaginära, må det dock vara på sin
plats att här bemöta dem.

Sålunda har det t. ex. framkastats, att någon skulle
kunna trycka på sin grannes knappar, om han
tillfälligtvis är frånvarande. Häremot invändes att
resultatet ju blir detsamma, då omröstningen är sluten,
om en kula kommer från den ena eller andra platsen.
Att rösta mer än på ett ställe medhinnes ej, och skulle,
derest det försöktes icke undslippa kamraternas
uppmärksamhet. Dessutom kunna ju locken förses
med lås, så att det icke går att komma in utan nyckel.

Apparaten är alltid “reglad“ utom under de
ögonblick då voteringar ske, och någon manipulation “i
förskott“ utöfvar således ingen verkan. Endast <i>en</i> röst
antingen ja eller nej kan vid hvarje tillfälle afgifvas.

Vidare har det sagts att ledningarne kunna
mankera. Sådant kan ju tänkas, men till förebyggande
deraf är ju mycket enkelt att regelbundet afprofva
apparatens oklanderliga gång, och genast afhjelpa
eventuella brister. Då det på ett ögonblick går att åter
förflytta kulorna tillbaka till sina platser i apparaten är
det ju mycket lättvindigt, att före en votering sker,
göra en kontrollräkning genom att samtliga närvarande
trycka på ja (eller nej) samtidigt, då man straxt får
antalet af alla närvarande, och man kan då vid
voteringen konstatera, att summan af ja och nej då alla
röstat, blir lika med antalet närvarande ledamöter.
</chapter>

<chapter name="Voteringssätt i andra länder">
<h2>Voteringssätt i andra länder.</h2>

<b><i>Norge.</i></b>  Omröstning i <i>Stortinget</i> tillgår i allmänhet på så
sätt, att den som röstar för ett förslag förblir sittande, den som
röstar emot “<i>stemmer imod</i>“ reser sig.  Vid viktigare frågor,
då man önskar fastslå namnen på dem som rösta för och emot
företages namnupprop med svar “ja“ och “nej“. Genom
lottdragning bestämmes hvem som först skall svara.

Röstning med sedlar (<i>afstemning ved sedler</i>) förekommer i
Stortinget endast vid val, och får på sedeln endast stå namnet
på den man önskar vald.

<small>(Om man undantager Grekland, Bulgarien och Serbien är Norge det
enda land i Europa som saknar en Senat eller första kammare, d.v.s har
enkammarsystem. Vid behandling af lagstiftnings- och granskningsfrågor
är Stortinget fördeladt i två afdelningar, genom att utvälja 1/<sup>4</sup> af sitt antal
till <i>Lagtinget</i> de öfriga utgöra <i>Odelstinget</i>.</small>


<b><i>Danmark.</i></b>  I Danmark kallas första kammaren för
<i>Landstinget</i>, andra kammaren för <i>Folketinget</i>. Voteringar ske i allmänhet 
som ofvan beskrifvits under Norge. Namnupprop måste
ske när det så begäres i landstinget af 10 i Folketinget af 12
ledamöter. Vidare kan ”<i>afstemning ved kugler</i>” (ballotering)
ega rum när 25 medlemmar skriftligen begära det. Denna
voteringstorm har enligt meddelande på Rigsdagens Bureau ”<i>kun
anvents een gang</i>”.

<b><i>Finland.</i></b>  I finska <i>landtdagen</i>, som består af de fyra stånden 
ridderskapet, presteståndet, borgarståndet och bondeståndet
sker omröstningen på samma sätt som i Sverige. Enligt § 61
af Landtdagsordningen för Storfurstendömet Finland af 15 (3)
april 1889. Liksom hos oss finnes bestämmelse om den förseglade 
sedeln som aflägges af talmannen.

<b><i>Belgien.</i></b>  Med undantag af votering rörande en motion i
dess helhet, hvilken alltid sker genom upprop och muntligt
svar (<i>appel nominal et a haute voix</i>) uttrycker <i>Senaten</i>
(1:sta-kammaren och <i>Representantkammaren</i> (2:dra-kammaren) sin åsigt
genom uppstigning eller kvarsittande (<i>par assis et levés</i>)
försåvidt icke fem ledamöter begära formel röstning.

(Den ledamot som utnämnes till riddare af Leopoldsorden
af andra än militära skäl, får underkasta sig omval om han
skall få kvarstanna i riksdagen).

<b><i>Holland.</i></b>  Riksdagen i Holland kallas <i>generalstaterna</i>.
För öfrigt är Nederländerna det enda land i Europa utom Sverige
som kallar sin senat för <i>första kammaren</i> och deputerade
kammare för <i>andra kammaren</i>. (Nog förefaller dock ”senator” och
”deputerad” mera praktiska benämningar än ”ledamoten af första
kammaren”, eller ”andra-kammar-ledamoten”, och i verkligheten
är ju första kammaren en senat och andra kammaren
deputerad kammare).

Omröstningarne i Holland ske öppet efter namnupprop.

Vid lika röstetal för och emot anses ett förslag förkastadt.

<b><i>Frankrike.</i></b>  I <i>deputerade kammaren</i> gällde den s. k.
<i>Scrutin secret</i> under åren 1840 till 1845, då den afskaffades
enär Guizot befarade att hemlig votering kunde leda till
missbruk. Numera sker votering i <i>Senaten</i> och <i>Deputerade
kammaren</i> antingen genom 1) uppstigning och kvarsittande (<i>per assis
et levés</i>) eller 2) öppen votering (<i>au scrutin public 3</i>) eller sluten
votering (<i>au scrutin secret</i>), som dock endast användes vid val
af president, vice president och sekreterare för kamrarne
och hvarvid inga lappar användas utan endast hvita och svarta
kulor. Den öppna omröstningen tillgår på följande sätt. Hvarje
deputerad har två röstsedlar med sitt namn, <i>hvita</i> för att
uttrycka bifall och <i>blå</i> för afslag.

Vaktmästarne gå omkring och framräcka valurnan till
hvarje ledamot, som der nedlägger sin sedel. Sekreterarne
utföra hopräkningen och presidenten kungör resultatet. Om 40
ledamöter så påfordra måste röstningen ske ”<i>à la tribune</i>” vid
valurnan framför talmannen. Hvarje deputerad får, då sedan
han af en sekreterare erhållit en kontrolleringskula (”<i>boule de
central</i>”) nedlägga sin röstsedel vid tribunen och kontrollkulan
i en urna placerad på högra sidan vid sekretérarnes bord.

<b><i>England.</i></b>  I <i>öfverhuset (”House of Lords”)</i> som är
beslutmässigt om blott tre ledamöter är närvarande, sker voteringen
på så sätt att de som rösta mot förslaget aflägsna sig från
kammaren.

<img>Houses of Parliament i London.</img>

När en votering skall ske i <i>underhuset — (House of Commons)</i> — 
eller såsom det heter ”<i>A Division is coming on</i>”, tillgår det på
följande sätt, hvilket då detsamma tjenat till förebild för det i tyska
riksdagen ibland använda s. k. ”<i>Hammelsprung</i>” (emedan de värda
farbröderna då få springa som en fårskock) här må utförligare
relateras. Sedan <i>the speaker</i> (talmannen) framställt frågan
och ovisshet uppstått, begäres votering. Lokalen utrymmes
från besökande och elektriska klockor ringa öfver hela
parlamentshuset och hvarhelst man befinner sig hör man ropet
”<i>Division</i>”. Ett timglas mätande 2 minuter vändes och när denna
tid förlupit gifves befallning att stänga den stora dörren, som
skiljer kammaren från the ”<i>lobby</i>” eller försalen.

Ännu en gång framställes frågan i klara formella ord.
Resultatet blir detsamma, att votering begäres, och Talmannen
befaller ”<i>Ja till höger — Nej till venster</i>”, och alla ledamöterna
strömma åt ena eller andra sidan till de så kallade <i>lobbies</i>, och
dörrarne reglas en stund för att gifva tjänstemännen tid att
förvissa sig om att inga ledamöter stannat kvar i ”huset”. Nu
gifves signal igen, och alla ledamöterna strömma åter in och 
räknas vid ingångsdörrarne af särskilda “<i>Tellers</i>” eller rösträknare.
Namnen och hopräkningen antecknas och de fyra rösträknarne
tåga i procession till Talmannen, där den segrande sidans
räknare uppläser resultatet för Talmannen, hvilken emottager
papperet och förkunnar antalet.

En sådan votering tager en tid af 12 till 15 minuter, och
en engelsk författare påstår, att ungefär en tiondel af arbetstiden 
i parlamentet från kl. 2 till midnatt åtgår till voteringar,
hvaribland många fullkomligt onödiga. Ibland göres ända till
16 voteringar på en dag, i hvilket fall ledamöterna hafva att
promenera ungefär en engelsk mil, och under cirka 4 timmar
arbeta med voteringar.

På samma sätt som det vid röstningar med sedlar rätt ofta
inträffar att sedlar få kasseras på grund af någon felaktighet,
händer det i parlamentet ibland att något fel eger rum. Sålunda
berättas det, att parlamentsledamöter blifvit oriktigt upptagna
såsom närvarande, under det att de i sjelfva verket icke
deltagit i voteringen. Äfven har det händt, att någon
olycksfågel kommit i den andra ”<i>lobbyn</i>” än han önskade, men sedan
dörrarne reglats har ingen återvändo funnits, och man har trots
hans protester antecknat hans votum efter kroppen icke efter
själen!

<img>Reichstagsgebäude i Berlin.</img>

<b><i>Tyskland.</i></b> Omröstningarne i tyska <i>riksdagen</i>, såväl som
i preussiska <i>Abgeordneten-Haus</i>, ske vanligen genom ”<i>Aufstehen
und Sitzenbleiben</i>” eller då så uttryckligen begäres af ett antal
deputerade, genom namnupprop, eller äfven efter engelskt
mönster genom s. k. ”<i>Hammelspring</i>”.

Röstning med sedlar var ända till 1904 endast använd i
Tyskland vid presidentval, men med anledning af obstruktionen
i en handelspolitiksfråga under 1903 infördes på grund af det
s. k. ”<i>Aichbiger-sche Aantrag</i>” för första gången votering med
sedlar ”<i>Abstimmung durch Stimmzettel</i>”. <i>Förbundsrådet</i> som
motsvarar första-kammaren består af ombud för staternas regeringar.

<b><i>Spanien.</i></b>  Voteringar ske i <i>Cortes</i>, som består af <i>Senaten</i>
och <i>deputerade kammaren</i>, antingen genom 1) uppstigning eller
kvarsittande, 2) namnupprop och ledamotens uttalande af ”<i>Si</i>”
ja eller ”<i>No</i>” nej, 3) genom ”<i>Papeletas</i>”, papperslappar, som
innehålla den voterades namn, eller slutligen vid behandling af
pensionsärenden genom 4) aflemnande af en hvit (ja) eller svart
(nej) kula.

Själfskrifna ledamöter i senaten är <i>Kungliga prinsar</i>, <i>grander</i>
af Spanien som ega en årsinkomst af minst 60,000 pesetas, samt
de högsta <i>statsämbetsmännen</i>. Grandvärdigheten har flere
gånger afskaffats men återställdes 1870. Granderna hafva indelats i
tre klasser: första klassen egde rätt att med betäckt hufvud
tilltala konungen, andra klassens grander fingo betäcka hufvudet 
i Konungens närvaro, sedan de framfört sitt ärende och
tredje klassen först sedan konungen besvarat deras tal.
Granderna tilltalades af Konungen: <i>mi primo</i> (”min kusin”).

<b><i>Portugal.</i></b>  <i>Cortes</i> består af 2 kamrar <i>Pärskammaren</i> och
<i>Deputerade kammaren</i> och röstningen sker hufvudsakligen på
samma sätt som i Spanien.

<b><i>Schweiz.</i></b>  Lagstiftande myndigheten utöfvas af
<i>Förbundsförsamlingen</i> som består af <i>Nationalrådet</i> och <i>Ständerrådet</i>
(kantonernas råd). Voteringar ske genom uppstigning och kvarsittande 
såvidt ej 20 ledamöter begära upprop. Vid lika röstetal
eger talmannen utslagsrösten.

<b><i>Österrike—Ungarn.</i></b>  Den österrikiska riksdagen kallas
<i>riksrådet</i> och består af två kamrar <i>herrehuset</i> (första-kammaren)
och <i>representanternas hus</i> (andrakammaren). I vanliga fall sker
röstningen på så sätt att ledamöterna stiga upp eller förblifva
sittande. Om resultatet synes tvifvelaktigt uppropas de
närvarande och rösterna hopsummeras. Riksdagen kan besluta hemlig
votering medelst sedlar.

<i>Ungerska</i> riksdagen består af två kamrar ”<i>magnattaffeln</i>
och <i>representanttaffeln</i>”. I lagen för val finnes uttryckligen
stadgadt att ”valmännen ej få infinna sig försedda med vapen
eller käppar”.

<b><i>Serbien.</i></b>  <i>Statsrådet</i>, hvaraf konungen utser halfva antalet
medlemmar och <i>skupsjtinan</i> andra hälften, har efterträdt senaten
(”<i>sovjet</i>”) eller första kammaren. Voteringar ske på samma sätt
som beskrifvits under Österrike.

<b><i>Rumänien</i></b> har <i>Senat</i> och <i>deputerad-kammare</i>. Votering ske
som beskrifvits under Österrike.

<b><i>Bulgarien.</i></b>  <i>Nationalförsamlingen</i>, som består af <i>en</i>
kammare kallas ”<i>Sobranjan</i>”. Kvalifikationerna att blifva 
riksdagsman i Bulgarien äro icke särdeles drakoniska. Valbar är
nämligen hvar och en som fyllt 30 år samt kan läsa och skrifva.

<b><i>Turkiet</i></b> har på papperet 2 kamrar, en <i>Senat</i> och en
<i>deputerad kammare</i>, till hvilken hvarje oförvitlig turk är valbar för
en tid af 4 år. Riksdagen sammanträdde verkligen två gånger
under 1877, men efter kriget med Ryssland har den icke någon
enda gång blifvit sammankallad!

<img>Camera dei Deputati i Rom.</img>

<b><i>Italiens</i></b> riksdag och består af två kamrar, <i>senaten</i> och
<i>deputerade kammaren</i>. Voteringar ske i regeln slutet, men kunna
äfven ske genom uppstigning och kvarsittande, eller med
upprop och svar <i>”viva voce” voto expresso</i>. Om 20 ledamöter begära
det måste omröstningen vara sluten genom ballotering.

<b><i>Grekland</i></b> har i likhet med Norge endast en kammare,
<i>nationalförsamlingen</i> eller <i>Bule</i>. Voteringarne ske i allmänhet
slutet. <i>Senaten</i>, som valdes at konungen, afskaffades 1864.
</chapter>

<chapter name="Mekanisk anordning vid voteringar">
<h2>Mekanisk anordning vid voteringar.</h2>

Under tidernas lopp hafva mekaniska anordningar 
något i samma väg som den nu föreliggande
svenska uppfinningen ofta föreslagits, och man kan
sålunda med rätta säga att det är ett “länge kändt
behof“, att få det rent fysiska arbetet vid voteringarne 
underlättadt.


Om man undantager det af Meyerhofer i Tyskland
föreslagna röstningssystem, som begagnade pneumatisk kraft är
det uteslutande elektrtcitet som kommit i åtanka. Sålunda
framlade öfverste Martin de Brettes år 1849 för franska
deputerade kammaren ett förslag som baserades på elektrisk kraft.
Apparaten visade sig dock arbeta för långsamt och den kom
aldrig till användning.

Ingen mindre än Werner von Siemens föreslog 1849 för
det <i>Preussiska Abgeordnetenhaus</i> en automatisk rösträkningstelegraf, 
hvilken synes hafva varit mycket fullständig, men icke
heller denna blef antagen. Möjligen var den telegrafiska
anordningen, med en slags häfstänger i samma väg som på våra
nuvarande telegrafstationer, icke tilltalande, möjligen ansågs det
som en rätt stor olägenhet, att endast den person som satt
invid apparaten kunde erhålla kännedom om voteringens resultat.
Såvidt känt är har ingen lagstiftande församling i verlden ännu
tillämpat automatisk röstsummering.

Utan tvifvel är det dock endast en tidsfråga när
voteringstelegrafer, med automatisk sammanräkning
af rösterna, komma till allmän användning, och blifva
lika oumbärliga som telefonen eller telegrafen och om
alla kunna vara eniga derom, att en sådan inrättning
är önskvärd och skulle medföra lindring i arbetet,
tidsbesparing och trefnad, så vore det ju hedrande
om Sverige äfven i detta afseende ginge i spetsen 
för Europas nationer och nu i stil med sitt nya
tidsenliga hem, förskaffade sig en förstklassig
voteringstelegraf, och föregingo med ett exempel, som
utan tvifvel inom kort skulle efterföljas af de andra
civiliserade staternas lagstiftande församlingar.

</chapter>
<h2>PATENT № 21934.
<big>BESKRIFNING</big>
OFFENTLIGGJORD AF
KUNGL. PATENT- OCH REGISTRERINGSVERKET.</h2>

A. E. THORBURN,
UDDEVALLA.

<b>Rösträkningsapparat.</b>

Klass 33:a.

Patent i Sverige från 8 april 1904.

Föreliggande uppfinning afser en telegrafisk 
rösträkningsautomat, som sätter röstande,
exempelvis ledamöterna i en parlamentarisk
församling, i stånd att från sina platser
afgifva sina röster, och som såväl grafiskt som
genom siffror för de röstande och allmänheten
angifver voteringens gång. Den erbjuder
därjämte full säkerhet för att hvarje röstande
afgifver blott en röst. Den nya apparaten
kännetecknas i hufvudsak dels af en eller flera
grupper af rännor, hvardera gruppen
bestående af en midtränna och tvänne sidorännor,
af hvilka rännor midtrännan tjänar till
upptagande af ett antal kulor, som genom i denna
rännas botten anordnade stoppstift eller dylikt
hindras att röra sig i midtrännans
längdriktning, hvarvid sidorännorna, som är något
lutande, stå i förbindelse med hvar sitt
mottagningsrum för kulorna, dels af på sidorna om
midtrännan och ofvanför denna anordnade
fallhäfstänger eller dylikt, af hvilka två och
två befinna sig midt för hvarje kulas plats i
midtrännan, en på hvardera sidan om denna
och spärrade i uppfäldt läge medelst
elektriskt, pneumatiskt eller mekaniskt påverkade
spärranordningar, som stå i förbindelse med vid
de röstandes platser anordnade tryckknappar
eller motsvarande anordningar, varande de nämnda
fallhäfstängerna så anordnade, att de, då de falla
ned, stöta ut resp. kula ur midtrännan och ned
i endera af sidorännorna, hvarifrån kulan
därefter rullar ned i resp. mottagningsrum.

Å bifogade ritning visas en utföringsform
af uppfinningen. Fig. 1 visar det yttre af
apparaten sedd framifrån. Fig. 2 en tvärsektion 
af tre rännor med tillhörande fallarmar
och elektromagneter och fig. 3 en planvy af
fig. 2 med rännorna borttagna.

Apparaten är försedd med en eller flera
grupper af rännor r (fig. 2), hvardera gruppen
bestående af tvänne sidorännor och en
jämförelsevis grund, lämpligen något lutande
midtränna, i hvilken kulorna m före omröstningens
början placeras, och i hvilken de genom lämpliga 
hinder kvarhållas på sådant sätt, att de
icke kunna röra sig i midtrännans längdriktning. 
Dessa hinder kunna lämpligen bestå af
genom midtrännans botten uppräckande stift,
som kunna skjutas upp och ned och äro fästa
på en gemensam stång eller dylikt. Denna
anordning är särdeles praktisk, emedan kulornas 
placerande i midtrännan kan ske snabbt
och bekvämt. Man drager nämligen ned stiften 
så långt, att de icke nå upp öfver rännans
botten, och fyller därpå kulorna genom en
tratt eller dylikt i midtrännan vid dess öfre
ände, hvarefter kulorna af sig själfva sprida
sig i rännan. Därefter skjutas stiften ånyo
upp, så att de spärra kulorna på deras platser.
Sidorännorna stå i förbindelse med hvar sin
af de båda i fig. 1 synliga mottagningsrummen 
för kulorna, af hvilka rum det ena är
afsedt för Ja-röster och det andra för Nej-röster.
Midt för hvarje kulas plats i midtrännan och
ett stycke ofvanför densamma äro anordnade
tvänne fallhäfstänger F¹, F¹¹ en på hvardera
sidan, hvilka vid den å ritningen visade
utföringsformen äro anordnade på ungefär samma 
sätt som klaffarna i ett telefonväxelbord, d. v. s.,
de hållas spärrade i uppfälldt läge genom hvar
sin spärrhäfstång h¹ resp. h¹¹, utbildad till
ankare för en elektromagnet i. Hvardera
elektromagneten står i förbindelse med en af
tryckknapparna å resp. röstandes plats samt med
en lämplig strömkälla. Då en röstande
trycker exempelvis på Ja-knappen, exciteras
exempelvis den vänstra elektromagneten i fig. 2
och utlöser sin fallhäfstång F¹, hvarvid denna
faller ned och stöter ned motsvarande kula i
den vänstra sidorännan, hvarifrån kulan
sedermera rullar ned i det vänstra mottagningsrummet 
i fig. 1.  Båda mottagningsrummens
framsida utgöres af en glasskifva, så att de
röstande kunna följa omröstningens gång
genom att observera ökningen af antalet kulor
i de olika mottagningsrummen. På det att
apparaten må kunna angifva omröstningens
gång äfven med siffror är ofvanför hvardera
mottagningsrummet för kulorna anordnad en
räkneapparat T¹ resp. T¹¹ (fig. 1) af lämplig
konstruktion, hvars siffror undan för undan
framträda bakom öppningar i apparatens framsida, 
och hvilken påverkas af de från resp.
sidoränna kommande kulorna.

I stället för att manövrera fallhäfstängerna
på elektrisk väg kan man naturligtvis för
samma ändamål använda pneumatiska eller
mekaniska anordningar. Om en grupp af rännor 
r skulle visa sig otillräcklig eller på grund
af kulornas antal blifva olämplig på grund af
för stor längd, kan man naturligtvis använda
två eller flera grupper af sådana rännor.

<h3>Patentanspråk:</h3>

1:o) Telegrafisk rösträkningsautomat,
kännetecknad dels af en eller flera grupper af
rännor (r), hvardera gruppen bestående af en
midtränna och tvänne sidorännor, af hvilka
rännor midtrännan tjänar till upptagande af
ett antal kulor (m), som genom i denna
rännas botten anordnade stoppstift eller dylikt
hindras att röra sig i midtrännans längdriktning, 
hvarvid sidorännorna, som äro något
lutande, stå i förbindelse med hvar sitt
mottagningsrum för kulorna, dels af på sidorna om
midtrännan och ofvanför denna anordnade
fallhäfstänger (F¹, F¹¹) eller dylikt, af hvilka två
och två befinna sig midt för hvarje kulas plats
i midtrännan, en på hvardera sidan om denna
och spärrade i uppfälldt läge medelst
elektriskt, pneumatiskt eller mekaniskt påverkade
spärranordningar, som stå i förbindelse med vid
de röstandes platser anordnade tryckknappar
eller motsvarande anordningar, varande de nämnda
fallhäfstängerna så anordnade, att de, då de falla
ned, stöta ut resp. kula ur midtrännan och ned
i endera af sidorännorna, hvarifrån kulan
därefter rullar ned i resp. mottagningsrum.

2:o) Vid den i patentanspråket 1:o) angifna
apparaten den anordningen, att stoppstiften i
midtrännan, som är något lutande, äro skjutbara 
upp och ned och fästa vid en gemensam
stång, på det att efter stoppstiftens nedskjutande 
kulorna efter nedförandet i midtrännan
vid dennas öfre ände må af sig själfva kunna
sprida sig i nämnda ränna.

(Härtill en ritning.)

<small>Stockholm 1907. Kungl. Boktryckeriet.</small>

<b>Offentliggjord den 2 februari 1907.</b>

Till Patentet № 21934.

<img>Fig. 1   Telegrafisk RösträkningsApparat.</img>

<img>Fig. 2   Sedt från sidan.</img>

<img>Fig. 3   Sedt uppifrån.</img>


Generalstabens Litografiska Anstalt.

