<h1>STEGEHOLM</h1>

<img></img>

<table o>
<td r><big><i>ADA RYDSTRÖM</i></big> 
<td>
<td c><h1>STEGEHOLMS 
SLOTTSRUIN</h1> 
<td c><big>I ORD OCH BILD</big> 
<td c><img></img>
<td c>
<td c><big>ANDRA UPPLAGAN</big>
</table> 
<table o>
<td c><small>VÄSTERVIK 1933</small><br><small>A.-B. C. O. EKBLAD & C:o BOKTRYCKERI</small>
</table>
<chapter name="Stegeholms slottsruin">
<img><i>Stegeholms slottsruin från början av 1700-talet</i></img> 

<big><big><big>D</big></big></big>et under medeltidens slut ofta omnämnda slottet
Stäkahus, Stäkeholm eller Stegeholm var en fast borg vid 
det grunda och trånga vatten = Stäke — och det sund =
lööt eller Stäkelööt, där n. v. Gamlebyviken sköt in från 
Östersjön mot det gamla vikinganästet, sedermera köpstaden 
Västervik, d. v. s. gamla Västervik. Denna köpstad kallas nu 
Gamleby och ligger 2 mil längre in i landet frå nya Västervik.
Namnet Gamleby är en sammandragning av orden Gambla 
byen = gamla staden. 

Troligen anlades fästet av hertig Albrecht af Mecklenburg,<footnote>Styffe. Skandinavien under unionstiden, pag. 232.</footnote> 
måg till den i Nyköping ihjälhungrade hertig Erik
Magnusson, som vid sin död lämnade 2:ne barn — sonen Magnus, 
som blev konung i Sverige och dottern Eufemia gift med
ovannämnde hertig Albrecht samma år, 1335, som brodern gifte sig 
med Blanche av Namur. 

Till konungens kröning i Stockholm år 1336 kom även det 
unga härskarparet från Mecklenburg och fick alltifrån denna 
tid ett olycksbringande inflytande i Sverige, där deras följe av 
utländska lycksökare, både riddare och sjöfarande, ofta kända 
under namnet Garpar, med list och våld bemäktigade sig allt 
flera orter i vårt land. När konung Magnus blivit fördriven 
<img><i>Slottsholmen med Stegeholms slottsruin</i></img> 

från tronen av sin systerson Albrecht, vartill dennes fader med 
stora penningebelopp bidragit, fick denne, i ersättning för dessa, 
flera svenska fästen i pant, vilka han sedan överlämnade till 
sina landsmän. Bland dessa orter nämnes nu Stäkeholm för 
första gången i historien. 

Borgen var avsedd att utgöra ett lås för inloppet till gamla 
Västervik, men som nyckeln till det låset ej sällan innehades 
av utlänningar, så hade dessa fri tillgång till staden och orten 
däromkring, där de från det berg, som ännu kallas Garpedans 
ovanför Gambia Byen behärskade densamma. 

Bland innehavarna av Stäkeholm nämnes av Styffe år 1370 
Henrik Parrow “riddare af Stækeholm“. Den 29 sept. 1370 
mottogo bröderna Ummereise av hertigarna av Mecklenburg 
“dat hus to Stekeholme, de stad to Westerwik und dat land 
to Thust“. 

Sedan hertigarna återfått det slottet tillhörande länet,
pantsatte de detta till riddaren Henrik Molteke år 1373. Vid 
hertig Albrechts död blevo alla hans svenska besittningar
övertagna av Bo Jonsson (Grip).<footnote>Styffe. Skandinavien under unionstiden, pag. 232.</footnote> 

Då Bo Jonssons arvingar år 1399 gjorde slutuppgörelse 
behöllo de Stäkeholms län som pant av kronan sedan de till
<img><i>i början av 1800-talet</i></img> 

drottning Margareta avträtt det mesta av sina andra besittningar. 
Bo Jonssons änka Margareta Dume, omgift med riddaren Bengt 
Niklisson (Lejonansikte) och hennes styvson Knut Bosson (Grip) 
innehade det till en början gemensamt, men efter Knuts död 
kallades Bengt för hövitsman på Stäkeholm, till vilket då som 
län hörde “Tyust, Kind och Ydhræ“. 

Att Stäkeholm varit bebott av Bengt och Margareta finna 
vi av ordalagen i Margaretas testamente,<footnote>Svenskt diplomatarium sid. 169 (N:o 143).</footnote> som är skrivet den 
4 sept. 1409, då hon: “på sin sottosang i Wæstiewiik liggir, 
thogh aw mina sinne, skæl, minne oc undirstandilse swa 
fwlkomliko godh oc stark som thæ iak aldra helbridoghast 
warith haffwer, for thy i nærvaru godhre manna miins
skriptofadhers herre Pædhers, kirkioherra i Loptom, kanikx i
Lynkpunge, minna magha Detlefs Bylow, Albrictis Styka oc minna 
dotter Margareta Bos dotter“ — — —. 

Det vidlyftiga testamentet innehåller stora donationer till
kloster och kyrkor, fränder och vänner. Särskilt lägga vi märke 
till följande: “iak giffver minna dottor Margitte min silkisbonadh, 
item mitt bæsta gulthaken, item ær i <i>fataburen oppa 
Stækaholm i kistone ther</i> — — — i liggia æn liten silff bolk, 
han gaff biscop Thord minne dottor Margitte tha hon cristnadis, 
han ær henna egin.
<img><i>Stegeholms slottsruin från 1880-talet</i></img> 

I samma fatabur æra II kronor, the mindre høre minnæ 
for:de dottor ti] forthy hona gaff hænne skaffarin oppa
Marienborgh, item herrn Pædhare i Lofftom minom scriptofadher 
giffver iak min nya swarto kiortil meth fodhreno ther wnder 
sither“ — — —. 

År 1419 fick Bengt Niclisson (Lejonansikte) jämte de övriga 
arvingarna avstå sin rätt å slottet och länet Stäkeholm till 
konung Erik, som då synes ha lämnat det till Albrecht Styke. 
Denne Mecklenburgare var gift med Adelheid Grip,
adoptivdotter till Bo Jonsson, men naturlig dotter till Margareta Dumes 
broder. Albrecht Styke skaffade sig gott fotfäste i Tjust, ty 
det var han som år 1422 inköpte jord av Lofta kyrka och 
byggde Nygård vid Gamlebyvikens översta ändpunkt samt fick 
Mem (n. v. Kasimirsborg) i mansbot för en av sina män, som 
blivit av Mems d. v. pantinnehavares, Nisse Pederssons man, 
ihjälslagen på Stäkeholm. 

Då vi lägga tillsammans det ena med det andra erfara vi 
huru på Stäkeholm fanns både gemak och fina täcken,
präktiga kläder och smycken i kistor och fatabur samt också nog 
hölls gillen, vilka icke alltid slutades fredligt, när ruset stigit 
kämparna åt huvudet, utan där blodiga uppträden förekommo,
<img><i>Flygfoto över ruinen med restaarang Slottsholmen <tab> <small>A.-B. Aero Material A.-B. H. 2052</small></i></img> 

som skaffade slottsherren t. o. m. en stor gård i mansbot av 
den dödade tjänarens herre. 

Ännu låg slottet ensligt på de grund och skär, som av flera 
smala vattenvägar upp mot gambla Westerwik skiljdes åt.
Sägner finnas som berätta huru de fartyg som seglade hit upp 
lastade av sin ballast på dessa grund och så bildade de små 
holmar varöver nu den s. k. Norrlandsvägen går in till staden. 
Säkert är att de bråddjup, som gå tätt intill vägens sidor, giva 
stöd åt den åsikten att man redan tidigt med konst avstängt 
inloppet till den gamla staden. 

År 1433 befallde konung Erik XIII:de att staden Westerwik 
skulle flyttas till Stäkelööt för att njuta skydd av borgens 
närhet. Kungens danska fogde Lage Röd på Stäkeholm
anvisade byggnadsplatser och kungen gav staden flera goda
privilegier. 

Men den ro som den nya staden skulle njuta tycktes ej 
vilja komma, ty nu började en tid av ännu skarpare inbördes 
strider i landet. Redan följande år måste borgen uppgivas 
till den bondehär från trakten, som anfördes av Engelbrechts 
underbefälhavare, vilken med Bo Knutsson Grip från Vinäs 
och Karl Knutsson Bonde från Fågelvik i 6 veckor belägrat 
densamma.
<img><i>Stegeholms slottsruin</i></img> 

Snart återtog dock konungen slottet och ditsatte till
hövding sin kammartjänare Olof Finne, om vilken Sivers i
Västerviks historia säger att “han icke var den bäste brodern“. 
På sitt erövringståg från Stäkeborg till Stäkeholms skär
plundrade kungen och hans här de fattiga bönderna på både deras 
kreatur och andra ägodelar. 

År 1436 blev Karl Knutsson riksföreståndare och nu måste 
Finne överlämna Stäkeholm till hans anhängare Bo Knutsson 
Grip, som i spetsen för Tjustborna erövrade detsamma. Sedan 
hade slottet ömsom svensk- och dansksinnade hövitsmän. 

Under de följande 15 åren tycks nu slottet och staden ha 
fått vara i ro, men redan år 1452 kom Olof Axelsson Tott 
och Magnus Gren, efter ett misslyckat försök att intaga
Stockholm, och brände upp den knappt 20-åriga staden, fastän 
Stäkeholms besättning och bestyckning med litet stärre god 
vilja borde kunnat skydda den. Staden själv försvarade sig 
dock tappert, då dess borgare fällde 60 fiender och själv blott 
förlorade 2 män. När de till slut sågo hela sin stad i lågor 
flydde de på båtar dit, där de förut gömt sitt bästa gods —
så berättar den gamla rimkrönikan. 

Efter slaget på Brunkcberg år 1471 blev Stäkeholms d. v. 
<img><i>Stegeholms slottsruin med restaurangen</i></img> 

danskvänlige hövitsman Erik Karlson Wase utsatt för en
allvarlig belägring och måste slutligen uppgiva slottet till Erik 
Eriksson Gyllenstjerna på Fågelvik. 

År 1497, sedan konung Hans fått Kalmar i sitt våld,
hyllades han av Arvid Trolle och Nils Bosson Grip på hela 
rådets vägnar som Sveriges konung och fick sig rikets
fästningar, bland andra Stäkeholm, antvardade. 

År 1500 firades i nya Västervik<footnote>Anreps ättartaflor.</footnote> ett ståtligt svenskt-danskt 
bröllop mellan riksrådet Sten Christersson Oxenstjerna till 
Sahlestad och Lagnö och Pernilla Nilsdotter av danska
Sparreätten. 

Efter alla dessa slitningar mellan svenska och danska
hövdingar kom ett ännu svårare olycksöde över Stäkeholm med 
år 1517. Slottet innehades då av den svensksinnade
väpnaren Johan Arendsson Ulf. Denne satt vid pingsttiden i god 
ro på borgen med sin vackra och goda husfru Agnes
Knutsdotter Båt och deras fyra små barn, och föga anade man
någon fientlig påhälsning, då plötsligen danska flottan blev synlig 
i skären på resa till Stockholm. Sin väg dit betecknade den 
med härjningar och mord, värdiga dess härskares, Christian 
Tyrann sinnelag. Stäkeholm fick den första påhälsningen. Stora
<img><i>Portalen till Stegeholms slottsruin</i></img> 

Rimkrönikan berättar hur danskarna begagnade sig av
vedupplagen kring slottet, som de bredde ut runt kring dess murar, 
varpå veden antändes. De gamla träbyggnaderna inom
slottsmurarna beskjötos med brandpilar och fyrbollar. Allt stod 
snart i ljusan låga. Hövitsmannen blev, då han sökta bryta sig 
ut, sårad och tillfångatagen, hans hustru och barn delade
besättningens och den ditflyktade ortsbefolkningens öde — att
kvävas av röken eller brännas upp. Hans lilla son, som med 
fadern sökte fly, blev av danskarna genomborrad av hillebarder 
och inkastad i lågorna.

Sedan slottet ödelagts kom turen till staden, som plundrades 
och brändes på samma grymma sätt, trots den hjälp som sändes 
från orten, då Nils Mattson i Hasselby kom från Lofta med 
80 handfasta män till slottets och stadens undsättning. Nils 
blev själv sårad och hans folk nedhuggna eller skingrade.<footnote>Bidrag till Skandinaviens hist. V. 593.</footnote> 

Man kan ej undra på om det nya Västerviks innevånare blevo 
förskräckta och modfällda av alla de olyckor, som i slag på slag 
träffade dem och att de ångrade sin flyttning från Gamla
Västerviks mera undangömda läge. När Gustav Wasa kommit till 
regeringen och ränsat landet från utländskt förtryck begärde 
nya Västerviks borgare att få återflytta till sitt gamla hem. 
<img><i>Parken kring Stegeholms slottsruin</i></img> 

Den kloke konungen avslog denna begäran och gav i stället 
staden utrymme, landsägor och nya goda privilegier, så att den 
därav gynnad, snart blomstrade upp nedanför det åter iståndsatta 
slottets murar. Stadens skeppsbyggeri och traktens ståtliga ekar 
omhuldades redan från denna tid av regeringen. De rika 
fiskena och landsägorna lämnade goda bidrag till innevånarnes 
uppehälle. 

Nu följde en lugnare tid för slott och stad. Slottet
påbyggdes och förbättrades. Enligt Handlingar rörande
Skandinaviens historia 19 delen, tryckt 1834 i Stockholm, utgjordes 
dess starkaste del: “av ett stort torn med fasta murar och 
flera våningar med små tinnar. Invid tornet lågo några små 
trähus, avsedda till bostäder för besättning, till uthus o. s. v. 
Tornet och samtliga husen omgåvos av en tjock ringmur“. 

Av de särskilda rummen på Stäkeholm omnämna
urkunderna blott “stugan“, d. v. s. det rum där man vanligen
tillbrakte dagarne, “förstugan“, ett yttre väntrum, “herberget“ 
och “kammaren“ — sovrummet, “frustugan“ — fruntimrens 
rum om dagarne, “borgstugan“, där besättningen hade sin
samlingsplats. Dessutom talas om flera källare, om “stegerhus“, 
(kök) brygghus och smedja.
<img><i>Parti av parken kring slottsruinen</i></img> 

Slottet hade egen brygga. Det var under medeltiden utrustat 
med goda vapen för denna tid, men ju mera artilleriet
utvecklades, ju mindre blev slottets styrka i detta avseende. 

Ett inventarium från början av 1500-talet uppger att slottet 
ägde 4 stenbössor samt 4 större och 4 mindre “skerpentiner“ 
eller sammanlagt 12 kanoner. 

Kort före reformationen fanns vid Stäkeholm, enligt biskop 
Brasks egenhändiga anteckningar, 2:ne kapeller: “Capella
Stegaholm och Capella S. Ieorgii curiæ Stegaholm“. 

Slottet hade präktiga källare i den höga sandås, som finnes 
i början av det s. k. Norrlandet. Ännu finnes ovanför
densamma djupa försänkningar i jorden, som äro lämningar av 
slottets fiskdammar. Slottets ladugård var, liksom dess
“kålgård“ belägen på Norrlandet, varom ännu de gamla namnen 
minna. Och ännu växer vid backen nära “kålgårdsviken“
mannaörten “Sambúcus ébulus“ varom sägnen vet förtälja att den 
uppkommer av mannablod. Att denna sällsynta växt i
allmänhet finnes vid gamla ruiner är en sanning, ehuru vetenskapen 
påvisat att den blivit hit införd från främmande ort. 

I 1618 års anteckningar i Kammar Kollegiets arkiv läsa vi 
om Stegeholms hästbete: “Öde en gård Horn med thess egor 
<img><i>Slottsruinens portal sedd inifrån</i></img> 

haffver varit fordom hästbete under Stegeholm“. Sedan
Stäkeholm år 1521, genom Hans Skrivares belägring, kommit under 
Gustaf den I:stes välde var det för alltid slut med dess danska 
hövitsmän. 

Vid Erik XIV:s kröning 29 juni 1561 i Uppsala instiftade 
han, som bekant, greve- och friherrevärdigheterna. Till greve 
nämnde han då Svante Sture, son av Sten Sture d. y. och 
Kristina Gyllenstjerna. Den 11 juni 1562 fick greven
Stegeholm med staden Västervik och tillhörande gårdar, som
räntade 700 mark, till grevskap. 

När Sturarna mördats i Uppsala och Erik avsatts, gav
konung Johan, vid sin kröning i Uppsala 1570, sin moster fru 
Märta — vanligen kallad kung Märta — förbättring av
hennes grevskap med 19 socknar i Småland tillika med andra 
lägenheter.<footnote>Dalin III del. sid. 5.</footnote> “Grevinnan skulle det behålla i sin livstid, men 
skulle det ärvas av äldsta sonen, så länge någon av
manslinien var övrig: yngre bröder skulle nöjas med en anständig 
summa penningar och döttrar med brudskatt. Modern, om 
hon levde, skulle föra förmynderskapet för äldsta sonen; i brist 
av nära anhöriga ville konungen det vårda; om alla söner voro 
döda och modern levde skulle hon besitta grevskapet så länge 
<img><i>Borggården. Sydöstra delen efter utgrävningen</i></img> 

hon var änka; om allenast döttrar voro till, kunde de ej få, 
förutom titulen, mer än ett års ränta vardera; sedan skulle 
grevskapet hemfalla kronan. Ingenting fick från grevskapet 
avsöndras, ej heller natur förbyta. Tullen vid Västervik skulle 
tillhöra kronan. Greven hade ingen jurisdiktion över adeln 
som i grevskapet bodde, men eljest egen domstol över alla mål 
med dess sakören, undantagande Edsöresbrott“. v. Dipl. Com. 
Stur. Ms. 

Sturefamiljen bodde mest på Hörningsholm och styrde sitt 
greveskap genom fogdar. Att dessa av en så dugande och 
myndig kvinna som fru Märta hade god tillsyn och täta
besök kan man vara viss på. I Tjusts domböcker från denna 
tid förekommer ofta “grevinnan på Stegeholm“, som part i 
det ena och andra målet. 

Enligt Anrep dog hon på <i>Stegeholm</i> den 15 jan. 1583.
Hennes lik fördes till Uppsala och begravdes i dess domkyrka hos 
man och barn. 

Märtas son Mauritz blev, efter moderns frånfälle, greve till 
Stegeholm och Västervik, friherre till Hörningsholm och
Tullgarn, herre till Eksjö och Örboholm. Efter vidlyftiga utländska 
resor, då han t. o. m. hos påven uppvaktat och med heder
<img><i>Borggården. Norra hörnet efter utgrävningen</i></img> 

undfägnats, hemkom han, blev riksråd hos kon. Johan, men 
dog redan år 1592. Med sin fru Anna Horn hade han en 
son Svante d. y., som var den siste Sture av Natt och Dag 
linien. Han avsomnade, enligt Anrep, 3 april 1616 i <i>Västervik</i> 
och begrovs följande år i Sturegraven i Uppsala, då hans vapen 
där nedlades. Hans änka Ebba Lejonhuvud gifte 1618 om sig 
med greve Clas Horn och då kom grevskapet under kronan 
igen, ty Svante Sture efterlämnade endast en dotter Anna g. m. 
Johan Oxenstjerna. 

Under greve Svantes tid kom i juni 1612 Gert Rantsow 
med en dansk styrka från Kalmar uppåt svenska landet för 
att i Jönköping möta sin konung, som på Sveriges västkust 
erövrat Elvsborg m. m. Rantsows tåg gick erövrande och 
plundrande först till Öland och så till Vimmerby. När
danskarna funno innevånarna här bortflydda och staden öde sände 
de trupper till Västervik, att där få livsförnödenheter, men 
funno även denna stad tom. Danskarna brände då staden och 
kyrkan och besatte Stegeholm med 500 man, som där i 3 dar 
levde “lusteligen“ med allehanda våldsamheter under härjningar 
i orten. I en gammal jordebok på Blekhem anmärkes från 
detta olycksår t. ex. om Skvagerfall och dess bebyggare: “1 fattig 
<img><i>Parti av parken vid slottsruin</i></img> 

änkia. Mannen slagen af fienden. Boskapen slaktad af
densamma“. Och om Gäddeglo: “Säden förtrampad av fienden. 
Folket bortflydda“ o. s. v. Sivers säger i Västerviks historia 
att stadens innevånare mestadels flydde till Rödsle skog, där 
dess kyrkoherde Welam Månsson av förskräckelse sjuknade 
och dog. 

De källarruiner på Källarholmen i den lilla sjön Maren vid 
n. v. S:ta Gertruds sjukhus som ännu finnas kvar, anses som 
lämningar av de gömställen där Västerviks innevånare under 
dessa olyckstider fördolde sin bästa egendom. 

Rantsow och konung Christian fingo dock aldrig mötas i 
Jönköping, ty då kungen kom dit var Rantsow redan
snöpligen från vår ort bortkörd. Tjustborna hade nämligen fått 
hjälp, dels sjöledes av den tappre Peder Mikelsson
Hammarskjöld, dels från Östergötland. 

Den förste Hammarskjöld och den andre kung Gustav voro 
då ett värn för vår ort och vårt land. Ännu ha vi män och 
kung av samma namn och ännu hoppas vi värn och hjälp 
av deras fosterlandskärlek och samfällda arbete. 

Då kronan nu övertagit Stegeholm blev år 1626, enligt 
Tjusts domböcker, slottet med hus, ladugård och 13¾
<img><i>Parti av parken vid slottsruin</i></img> 

hemman ladugårdsgods i Lofta socken med räntor och utskylder 
upplåtet åt Paridon v. Horn och Welshuisens arvingar. Denna 
förläning förpantade sedan Jörgis Picht av nämnda herrar. 
1645 var Henrik Meyer därav innehavare.<footnote>Sivers.</footnote> 

Paridon v. Horn var en holländare, som i början på
1600-talet med Welshuisen byggde ekskepp och handlade med
spannmål samt låg i stora förhandlingar med svenska kronan om
anskaffande av örlogsskepp m. m. Han är stamfader för den i 
Sverige adlade, men ej introducerade ätten v. Horn. 

År 1646 gynnade drottning Christina skeppsbyggeriet i 
Sverige med nya privilegier, varibland det första och
ansenligaste sattes i stånd i Västervik år 1644. 

År 1649 resolverade konsistorium: “att Stegeholm skulle
betala tionde till pastor i Lofta i stället för till Västervik“. 

Ar 1651 gjorde hon fältmarskalken Hans Christoffer von 
Königsmarck, guvernör över furstendömet Bremen och
Verden till greve.<footnote>Sivers.</footnote> “Han fick stå tillika till Grefskap Cronones 
hus och Ladugård, Stegeholm i Tjusts Härad med
underliggande Gods och Gårdar. Han skulle ock skrifva sig Grefve 
till Wästervijk och Stegeholm“. Genom sina bedrifter i
30-åriga kriget, ej minst. Prags erövring 1648, var han värd
<img><i>Parti av parken vid slottsruin</i></img> 

drottningens tacksamhet. Vid drottningens kröning red han vid 
drottningens vagn och uppbar, även med de andra
generalerna, tronhimlen över majestätet. På Gustaf Adolfs staty i 
Stockholm sattes Königsmarcks bild på piedestalen tillika med 
Wrangels, Banérs och Torstenssons. Denne lysande
krigshjälte, som genomgått oändliga dödsfaror i olika fälttåg, dog 
av kallbrand i en opererad vårta år 1663. 

“Hans porträtt visar idealet av en härförare — en stolthet, 
som tilldrager vänner, imponerar på underlydande,
förskräcker fienden. Utomordentlig kraft ligger i hans bild, såsom i 
hans historia“.<footnote>Svenskt biografiskt lexikon. Ny följd. 6:te delen.</footnote> 

Königsmarck fick Stegeholms grevskap med underliggande 
gods och lägenheter i 15 socknar, nämligen “gambla
Westervik, Lofta, Loftahammar, Gladhammar, Törneswalla, Hiortö, 
Edh, Hallingsberg, Odenswij, Locknewij, Blackstadh,
Dalhemb, Tryserums, Uchna och Hannäs“ för sig och sina
manliga arvingar. Över Västerviks stad hade han samma
rättigheter som andra grevar hade över sina städer, dock så, att 
staden var oförkränkt i sina privilegier. Han fick uppbära 
konungens, kyrkotionde samt sakören och
häradshövdingerättigheter — dock så att han laglydige, menige man
<img><i>Båthamnen från Slottsparken</i></img> 

förskaffar lag och rätt, enligt Sveriges lag. Majestätsbrott och andra 
grova missgärningars bestraffande hade regenten sig
förbehållna. 

Greven fick icke pålägga större skatter och tunga på sina 
undersåtar än på kronans. Rusttjänsten presterades lika som 
av annat frälse. Av bergverken skulle greven giva kronan 
en viss skatt efter de olika metallernas värde. Att slå eget 
mynt medgavs icke greven. Grevskapet skulle gå från far 
till äldste son, dock med villkor att denne sig tro- och
ärligen, såväl mot konungen som mot sina föräldrar uppför, 
annars går grevskapet till närmaste rätta arvinge, som dessa 
förbindelser uppfyller. Om någon av grevarna högmålsbrott 
beginge, förfölle grevskapet under kronan igen. Om endast 
kvinnliga arvingar finnas, njuta de ett års ränta av grevedömet 
innan det till kronan återgår. Moder vare förmyndare för 
omyndig son. Barnlös greveänka njute grevedömets inkomst så 
länge hon ogift är. Yngre bröder utlösas med en summa
penningar till deras framkomst i livet, döttrarna få brudskatt av 
grevedömet.<footnote>Sivers Westerviks historia.</footnote> 

Som de europeiskt namnkunniga grevarna Königsmarck mest 
voro upptagna av egna eller Sveriges utländska företag, voro de
<img><i>Restaurang Slottsholmen</i></img>

sällan inom sitt grevskap, vilket styrdes av deras hauptmän 
eller hövitsmän på Stegeholm. Bland dessa märkes Joachim 
Heinrici som, enligt påskriften på sitt ipitaphium i Västerviks 
kyrka kallas Medic. Lic. och Director Comitatus Westerv. Han 
dog 1671. 

Vid Hans Christoffer v. Königsmarcks död 1663, ärvdes
grevskapet av hans äldste son Conrad Christoffer. Han var svensk 
generalmajor och vice guvernör i Bremen och Verden, gick 
sedan i holländsk tjänst som generallöjtnant och blev
dödsskjuten vid belägringen av Bonn 1673. Gift med
fältmarskalken Wrangels dotter hade han med henne fyra barn — alla 
märkvärdiga genom lysande levnadsbanor, begåvning, skönhet, 
lärdom, äventyr och förbindelser. 

Hans äldste son Carl Johan dog 1786 ogift i Grekland och 
begravdes på samma gång som sin store farbror, krigshjälten 
Otto Wilhelm, i familjegraven i Stade i Bremen 1688. 

Königsmarckarnas minne hör historien till. Det präktiga 
palats av sten som de, i det gamla förfallna slottets ställe, 
uppbyggt vid Stegeholm, försvann snart, ty år 1677, då
danskarna och holländarna tillsammans på ett omänskligt sätt härjat 
och brännt hela det värnlösa Öland, vände de sig till
<img><i>Skeppsbron från Slottsholmen</i></img> 

fastlandet, uppbrände Strömsrums herrgård och sedan de i 8 dar 
vilat vid ön Jungfrun, seglade de till Döderhultsvik, som
nedbrändes. De fortsatte därpå kusten uppför på samma sätt. Till 
Västervik kommo de den 1 och 2 sept. och lade då Stegeholms 
ståtliga slott jämte staden i aska. 

Detta var sista gången någon fiende härjat här. 

Enligt riksdagsbeslut 1655 hade Stegeholms grevskap bort till 
kronan reduceras, men på Carl Gustafs befallning fingo de så 
högt förtjänta släkterna Torstensson och Königsmarck behålla 
sina grevskap. År 1681 var hans son ej lika eftergiven; nu 
indrogs det rika grevedömet till kronan. Dess ägor lades dels 
till militiæbostället Stuverum, dels till andra gårdar. 

I början av 1700-talet fanns ännu, enligt Sivers, på
Stegeholms slott “det ansenliga husets fasta murar och afdelningar 
upp till taklaget, med fönster, gluggar och andra öppningar 
mest i stånd. Men då Westerviks kyrka på norra sidan skulle 
tillbyggas, så lämnades tillstånd att på slottet därtill nedbryta 
tegel, som ock till en del skedde“. 

Landshövding Hans Clerck i Kalmar hade i brev den 8 sept. 
1693 givit kronobefallningsmannen Erik Bruun förslag om “ett 
parti bräders upkiöpande, at thermed någon del af Slottet, som
<img><i>Aftonstämning över Gamlebyviken</i></img> 

beqvämligast vore, kunna betäckja, hvaruti om så tilträngja 
skulle, man under tiden kunde bo etc“. Sivers, som omnämner 
detta brev, förmodar att Clercks förflyttning från orten varit 
orsaken till beslutets uppgivande. 

Slottet och holmen fingo alltmera förfalla. En mängd
trähus och bodar för tjärhov och tjärufaktori, skeppsvarv och 
ballastplats prydde ej platsen. Inom slottsmurarna var en 
smedja anlagd och uppe på densamma tronade några
rödmålade trähus. 

På 1880-talet bildades “Sällskapet för Västerviks
försköning“ och där verkade med livligaste intresse de gamla
slottsherrarnas ättling grevinnan Adélaïde Lewenhaupt, född Sparre. 

Nu borttogs alla skräpiga byggnader på den vackra
Slottsholmen. Slottsmurarna förstärktes. Allt ordnades, planerades 
och förskönades. De vackraste planteringar av träd, buskar 
och blommor omgåvo så småningom de grå medeltidsmurar, 
som ännu kvarstå och som, i denna fridens lustgård, minna 
om de allvarliga tider som varit och som vi, även med stora 
offer, för framtiden gärna vilja avvärja från vårt sköna,
minnesrika kustland.
</chapter>
<chapter name="Noter">

<h2><small>NOTER</small></h2> 

<table o>
<td r>1<td>Styffe. Skandinavien under unionstiden, pag. 232. 
<td r>2<td>Styffe. Skandinavien under unionstiden, pag. 232. 
<td r>3<td>Svenskt diplomatarium sid. 169 (N:o 143). 
<td r>4<td>Anreps ättartaflor. 
<td r>5<td>Bidrag till Skandinaviens hist. V. 593. 
<td r>6<td>Dalin III del. sid. 5. 
<td r>7<td>Sivers. 
<td r>8<td>Sivers. 
<td r>9<td>Svenskt biografiskt lexikon. Ny följd. 6:te delen. 
<td r>10<td>Sivers Westerviks historia.
</table>

<img></img>
</chapter>


<table o>
<td c>Pris kronor 2:50 
<td c>
<td c>
<td c><small>Västervik 1933</small><br><small>A.-B. C. O. EKBLAD & C:o</small><br><small>Boktryckeri</small>
</table> 
