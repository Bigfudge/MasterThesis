<table o c>
<td><h3>ANDREAS BJERRE</h3>
<td>————
<td><h2>BIDRAG TILL</h2>
<td><h1>MORDETS PSYKOLOGI</h1>
<td><h2><i>Kriminalpsykologiska</i></h2> 
<td><h2><i>studier</i></h2>
<td><tab>
<td><tab>
<td><tab>
<td><i>Stockholm / P. A. Norstedt</i> 
<td><i>& Söners Förlag</i>
</table>

<table o c>
<td><h2>BIDRAG TILL</h2> 
<td><h1>MORDETS PSYKOLOGI</h1>
<td><h2><i>Kriminalpsykologiska</i></h2> 
<td><h2><i>studier</i></h2>
<td><i>av</i>
<td><h3><sc><i>Andreas Bjerre</i></sc></h3>
<td><tab>
<td><tab>
<td><tab>
<td><i>Stockholm. P. A. Norstedt &</i>
<td><i>Söners Förlag</i>
</table>
STOCKHOLM 1925

KUNGL. BOKTRYCKERIET. P. A. NORSTEDT & SÖNER 

250712
<chapter name="Inledning">
<h2>INLEDNING.</h2>

<sc><i>Föreliggande</i></sc> kriminalpsykologiska monografier,
vilka utgöra de första i en serie bidrag till mordets psykologi,
äro, i likhet med mina tidigare utgivna kriminalpsykologiska
studier, byggda på undersökningar i Centralfängelset å
Långholmen, Stockholm, där jag tack vare Överdirektören och
Chefen för Kungl. Fångvårdsstyrelsen m. m. Viktor Almquists
utomordentliga tillmötesgående haft tillfälle till ingående
samtal med ett stort antal brottslingar av alla kategorier och där
jag särskilt ägnat mig åt studiet av mördarnes psykologi.

Som inledning till dessa monografier över några olika
brottslingstypers psykologi må det tillåtas mig att i största korthet
redogöra för det mål jag eftersträvat och den metod jag använt
under mina studier ävensom för min ställning till några
därmed sammanhängande frågor, vilka ovillkorligen tränga sig
fram under studier av denna art, men vilka icke lämpligen
kunna behandlas i redogörelserna för de olika brottsliga
individernas själsutveckling.

Redan under mina teoretiska kriminalpsykologiska studier,
särskilt under den tid jag arbetade vid Professor von Liszts
kriminalistiska institut vid universitetet i Berlin, kom jag till
den bestämda övertygelsen, att kriminalpsykologien i våra
dagar nått in i ett utvecklingsskede, där det är nödvändigt att
fortskrida från allmänna och medelbara, väsentligen statistiska
undersökningar till personliga observationer av de brottsliga.
Kriminalpsykologien är som bekant en ung vetenskap,
knappast mera än ett halvt århundrade gammal, och lika naturligt
och berättigat som det var att denna unga vetenskaps
banbrytare och skapare, liksom väl alla andra vetenskapers
pioniärer, först och främst försökte skaffa en allmänt orienterande
men därför också relativt ytlig och osäker överblick över det
nya arbetsfält som öppnat sig för dem, lämnande åt sina
efterföljare att genom desto noggrannare forskningar tränga
djupare in i verkligheten och bygga säkrare grundvalar för våra
kunskaper inom detta område, lika självklart förefaller det
mig att kriminalpsykologien numera, om den icke skall stelna
och dö bort i ett antal sålunda från början fastslagna och enligt
sakens natur som sagt mer eller mindre ytliga och osäkra
teser om de brottsligas egenskaper i största allmänhet, måste
föras vidare just genom detaljundersökningar. Men sådana
detaljundersökningar äro, såvitt jag kunnat finna, icke möjliga
annat än genom personliga observationer, d. v. s. genom att man
i fängelserna uppsöker och iakttager de brottsliga själva.
Denna syn på kriminalpsykologiens närmaste uppgifter i våra
dagar har under mina praktiska studier bland de brottsliga i
synnerligen hög grad vunnit ökad visshet och styrka. Och
såtillvida har mitt mål under dessa studier varit att så
fullständigt som möjligt utforska allt som funnits och skett i
enstaka brottslingars själsliv. — Denna inledning är icke
platsen att påvisa riktigheten av denna min uppfattning av 
kriminalpsykologiens nödvändigaste uppgifter i dess nuvarande
utvecklingsskede. Det är min förhoppning att i stället inom
kort kunna utarbeta till offentliggörande en för några år sedan
hållen serie föreläsningar över kriminalpsykologiens historia.
Här har jag endast velat angiva den första grunden till det
mål jag uppställt för mig vid dessa studier.

Å andra sidan kan ju kriminalpsykologien som vetenskap
omöjligt stanna vid att undersöka och skildra enstaka
brottslingars själsliv, den måste ju trots allt ständigt också försöka
ordna och systematisera det insamlade materialet; och inom
varje kategori av brottslingar, som man utvalt till särskilt
studium, måste man därför såvitt möjligt sträva efter att
åtminstone provisoriskt särskilja de brottsliga individerna i
grupper efter inre samhörighet, eller m. a. o. efter
gemensamma väsentliga egenskaper. Ett sådant uppdelande av de
brottsliga erbjuder emellertid i hög grad olika svårigheter inom
olika brottslingskategorier. Vid studier bland t. ex.
stöldförbrytare och efter vad jag tror även sedlighetsförbrytare kan
man snart sagt omedelbart urskilja psykologiskt ganska skarpt
markerade och från varandra tydligt skilda typer eller
grupper, vilka tillsamman omfatta praktiskt sett alla brottslingar
inom det ifrågavarande området. Bland mördarna framstod
däremot från början varje enskilt brott såsom framvuxet ur så
fullständigt egenartade psykologiska förutsättningar, att varje
möjlighet att uppdela dessa brottslingar i grupper efter
gemensamma väsentliga egenskaper syntes utesluten, och
under de studier vilka ligga till grund för detta arbete förblev
jag i själva verket länge övertygad om att
kriminalpsykologien inom detta område tillsvidare måste inskränka sig till
isolerade individualundersökningar eller m. a. o. psykologiska
brottslingsmonografier, visserligen med uppmärksamheten
ständigt öppen för alla sådana gemensamma egenskaper hos
de brottsliga, som i framtiden, då ett mera omfattande
material hunnit samlas, skulle kunna möjliggöra en
psykologisk systematisering. Och det särskiljande av mördarna i
grupper som jag slutligen kommit fram till, måste jag själv
till förekommande av missförstånd från början beteckna som
både i sina grundvalar hypotetiskt och i sitt utförande
oavslutat. Det är möjligt, ehuru enligt min mening föga
sannolikt, att man vid ytterligare fördjupade studier kommer att
finna de psykologiska skiljemärken, som jag tagit fasta på,
allt för ytliga; och om indelningen i fråga kommer att visa sig
äga bestående värde, är det höjt över allt tvivel att den
kommer att utökas med nya grupper.

Denna indelning vilar på en totaluppfattning av det innerst
gemensamma i alla hithörande brottslingars själsliv, gent emot
vilken jag från början av många skäl stod icke endast starkt
skeptisk utan t. o. m. positivt avvisande, men som trots allt
kritiskt motstånd vuxit organiskt fram ur mina samlade
erfarenheter bland dessa brottslingar, tills jag slutligen icke
längre kunnat betvivla dess riktighet, nämligen kortast
uttryckt att det avgörande i all denna brottslighet är svaghet.
Naturligtvis avser jag härmed icke det självklara faktum att
mördarna liksom alla andra brottslingar — bortsett från ett
alldeles försvinnande och betydelselöst fåtal undantag — äro
socialetiskt undermåliga, ett förhållande som det icke behöves
några kriminalpsykologiska observationer för att fastställa,
eftersom det följer ur brottets begrepp av samhällsskadlig
handling. Ännu mindre tänker jag på att åtskilliga mord ske
i samband med ekonomiska förbrytelser under sådana
förhållanden att brottslingens oförmåga att medelst hederligt,
produktivt arbete förskaffa sig medel till sitt livsuppehälle
ytligt sett framstår som brottets orsak; dels äro mord av detta
slag i verkligheten långt sällsyntare än man i allmänhet
föreställer sig, och dels äro deras verkliga orsaker ingalunda
endast dessa brottslingars oförmåga att ärligen försörja sig själva
utan undantagslöst också långt djupare liggande psykiska
defekter. Utan med svaghet menar jag i detta sammanhang
allmän livsoduglighet eller oförmåga att komma tillrätta med
de krav som tillvaron ställer på varje människa oberoende av
hennes sociala miljö och övriga yttre livsvillkor. Jag hoppas
kunna fullt klargöra såväl innebörden i denna uppfattning
som ock grunderna för densamma under loppet av den följande
framställningen, efter vars beviskraft dess värde som teori
eller arbetshypotes givetvis måste bedömas. Redan här bör
emellertid betonas, att svagheten eller livsodugligheten enligt
denna uppfattning ingalunda alltid är den djupaste själiska
verkligheten inom var och en av dessa brottslingar därför att
den är det djupast g<sp>emensamma</sp> hos dem alla, det är
tvärtom ganska ofta möjligt att påvisa den allmänna
livsoduglighetens ursprung i särskilda individuella psykiska defekter;
men detta måste då givetvis ske från fall till fall.
Framhållas bör måhända också, att den ifrågavarande svagheten
naturligtvis principiellt överallt skall kunna återföras på
kroppsliga defekter av vare sig organisk eller funktionell
natur, vilket emellertid återigen uppenbarligen blir den
medicinska vetenskapens och icke kriminalpsykologiens uppgift.
Dessutom kan i detta sammanhang nämnas, att jag under mina
studier bland andra brottslingar än mördarna ofta varit
frestad att utsträcka den nu antydda uppfattningen utöver den
här behandlade kriminaliteten till att omfatta all brottslighet
överhuvudtaget, så att dess innehåll skulle kunna förenklas
till satsen: all brottslighets innersta väsen är svaghet, men att
jag åtminstone tills vidare anser det sannolikt, att åtskilliga
mindre grova brott växa fram ur själsegenskaper, som — ehuru
naturligtvis innebärande socialetisk undermålighet —
verkligen måste erkännas vara psykologiskt positiva krafter eller i
varje fall icke utan vidare kunna karakteriseras som defekter,
som svaghet i den här avsedda meningen.

Denna svaghet eller allmänna livsoduglighet finner man nu
bland mördarna i olika former, som visserligen ytligt
betraktade alldeles icke synas äga någon psykologisk gemenskap,
men vilka alla i grund och botten endast äro medel eller vägar
att undfly den verklighet, vilken dessa livsodugliga icke
kunna komma tillrätta med. Det oftast valda av dessa medel
är helt naturligt det bekvämaste, nämligen självbedrägeriet.
Detta är de lättsinniga och lyckliga förbrytarnas breda väg
bort från tillvarons alla besvärande realiteter, och särskilt när
det är inom en straffanstalt för livstidsfångar som man lär
känna dessa glada självbedragare, häpnar man över hur
talrika de i själva verket äro och hur svindlande suveränt de
genom sitt självbedrägeri förmå omskapa även den mest
påtagliga och orubbliga av alla yttre verkligheter. Den därnäst
vanligaste formen för befrielse från verkligheten är vad man
för korthetens skull kan kalla livs- eller självuppgivelse, d. v. s.
att från början till slut avstå från alla individuellt bestämda
strävanden i tillvaron och stanna i fullständig inaktivitet i allt
som icke är nödvändigt för det animala livets fortsättande.
Hos dessa självuppgivna möter man oftast ett ganska starkt,
ångestbetonat medvetande om att någonting i deras liv från
början varit radikalt oriktigt, vilket ständigt hetsar dem att
söka efter orsaken till att de aldrig verkligen levat och som
gör att särskilt inom fängelset grubblet framstår som det
omedelbart mest karakteristiska draget i deras själsliv. Också
dessa ytterligt förpinta äro jämförelsevis talrika bland
mördarna; överhuvudtaget finner man i allmänhet bland
brottslingarna, liksom i alla andra avseenden så också i fråga om
lycka och lidande, endast extrema typer; måttfullhet söker
man genomgående förgäves i de brottsligas värld. En tredje
väg bort från verkligheten är att i saknad av alla tillräckligt
starka personliga känslor och instinkter försöka tillägna sig
sin omgivnings alla praktiska levnadsregler och moraliska
livsnormer och sålunda smyga sig fram genom tillvaron i en sorts
skenliv. Denna grupp av mördare är utan tvivel mindre
talrik än de båda föregående, men den är kriminalpsykologiskt
värd särskild uppmärksamhet, därför att man hos de flesta
andra brottslingar finner ganska djupa spår av samma
psykologiska process som är det centrala och avgörande i dessas
själsliv.

Det är nu efter dessa livsoduglighetens olika former, eller
exaktare uttryckt efter de olika själsegenskaper som föranleda
livsoduglighetens utflöde i dessa former, som jag särskilt olika
grupper bland de här till behandling upptagna brottslingarna.
Att denna indelning är ofullständig, därför att det
otvivelaktigt bland mördarna finnes också andra vägar bort från
verkligheten än självbedrägeri, självuppgivelse och skenliv, har
redan framhållits. Här bör därutöver betonas, att denna
indelnings grupper naturligtvis varken äro skarpt skilda från
varandra eller för övrigt homogena i den mening att icke även
andra egenskaper, än de som härflyta ur de nu antydda
defekterna, skulle kunna spela en betydande roll i de
enskildas själsliv. Tvärtom möter man snart sagt överallt inom
var och en av dessa grupper svagare eller starkare utslag av
samma själsegenskaper som utgöra det väsentliga inom de
andra. Alldeles särskilt gäller detta ifråga om de själsanlag
som möjliggöra självbedrägeriet, vars förödelser inom de
brottsligas liv överhuvudtaget knappast kunna överskattas;
men det gäller även, som också redan framhållits, i betydande
utsträckning i fråga om de själiska förutsättningarna för
skenliv och slutligen, ehuru i mindre omfång, också i fråga om
tendenserna till självuppgivelse. Och naturligtvis är varje
enskild brottsling trots de centrala defekter som han har
gemensamma med andra brottslingar en psykologiskt minst
lika egenartad individ som varje annan människa.
Förövrigt gäller givetvis också om denna indelning, att dess
verkliga innebörd och grunder kunna fullt klargöras först under
loppet av den här följande framställningen av de
ifrågavarande brottslingarnas själsliv och att dess värde måste
bedömas efter i vad omfattning den kunnat bidraga till att samla
och bringa i dagen just det psykologiskt väsentliga i all denna
kriminalitet.

I överensstämmelse med det nu anförda har det mål jag
slutligen uppställt för mig blivit att så djupt som möjligt
tränga in i och så fullständigt som möjligt sprida klarhet över
ett fåtal enstaka brottslingars själsliv, vilka synts mig särskilt
typiska för större grupper.

Till denna definition av mitt mål under dessa studier måste
emellertid fogas följande anmärkningar.

Till att börja med bör uttryckligen betonas, att <i>fullständig</i>
klarhet över andra människors själsliv naturligtvis aldrig kan
uppnås. Varje människosjäl är ju, om icke lika outtömlig,
så i varje fall lika outrannsaklig som livet självt. Att vilja
uttrycka en människas själsliv i en enda sats är därför lika
orimligt som att vilja sammanfatta hela tillvaron i en enda
formel. Vad vi kunna uppnå inom individualpsykologien är
i bästa fall klarhet över de väsentliga egenskaperna inom
individen, d. v. s. de egenskaper som satt sin prägel på eller
genomträngt och visat sig starkare än alla andra och därför
blivit de mest betydelsefulla i hans liv, eller med andra ord de
avgörande krafterna eller kraftkomplexen i hans själsliv. Det
kan vara av vikt att behålla detta i minnet, därför att
psykologien naturligtvis liksom alla andra vetenskaper ovillkorligt
strävar efter att återföra det obekanta till ett så litet antal
kända faktorer som möjligt, och den psykologiska
forskningens historia ända in i våra dagar erbjuder ju endast allt för
talrika exempel på uppställande av dylika universalprinciper,
vilka skulle innebära lösningen av alla människosjälens gåtor.

Av större betydelse äro emellertid några frågor som stå i
samband med begreppet psykologisk förståelse.

Att skaffa klarhet över en annan människas själsliv är ju
liktydigt med att göra det förståeligt för sig själv och andra,
och att förstå ett visst faktum är ju att kunna återföra det till
någon redan känd grupp av fakta.
Men psykologiska fakta känna vi i allra yttersta hand
endast från oss själva, och inom psykologien blir därför att
förstå liktydigt med att återföra till fakta som vi känna ur vårt
eget liv: detta naturligtvis icke i den mening att vi inom andra
endast skulle kunna förstå vad vi själva i full omfattning
upplevat och därför omedelbart återigenkänna ur vår egen
erfarenhet — om det förhölle sig så, skulle två människor
naturligtvis överhuvudtaget aldrig kunna förstå varandra —
men väl i den mening, att en människa inom en annan aldrig
kan förstå känslor, instinkter, drifter etc. som alltid varit
henne <i>fullkomligt</i> främmande, d. v. s. av vilka aldrig
någonsin minsta skymt eller aning gått igenom hennes själ. Lika
litet som från födseln blinda eller döva människor kunna
förstå de känslor som toner eller färger uppväcka inom andra
(annat än om de möjligen genom sina övriga sinnen och
analogiförklaringar kunna få någon föreställning därom), lika
litet kan en människa någonsin förstå sina medmänniskors
själsliv på andra punkter, i fråga om vilka hon från födseln
själv saknat alla förutsättningar att känna eller uppleva
detsamma som de. Låt vara att det är en minimalt ringa själisk
likhet eller gemenskap som fordras för att förstå en annan
människa, en gemenskap om vilken man själv aldrig skulle
drömma och ännu mindre någonsin bli medveten, om man icke
avsiktligt ansträngde sig att bringa den upp ur det
omedvetnas mörker, eller av andra gjordes uppmärksam därpå, så är
det i alla fall på den som möjligheten till förståelse i allra
yttersta hand beror, den är all själisk förståelses conditio sine
qua non.

På grund härav har jag i dessa studier genomgående 
eftersträvat att bringa i dagen de likhetspunkter som finnas mellan
det genomsnittsmänskliga själslivet och de här skildrade
brottslingstypernas själsliv; i var och en av de här följande
monografierna har jag utgått från genomsnittsmänskliga
egenskaper, vilka synts mig i sitt innersta väsen identiska med de
avgörande egenskaperna hos de ifrågavarande brottslingarna,
egenskaper vilka i det normala livet framträda som mer eller
mindre oskyldiga egenheter eller på sin höjd som betänkliga
karaktärssvagheter, men som inom de brottsliga på grund av
frånvaron av alla positiva krafter, vilka skulle kunna ställa
sig hämmande i deras väg eller kanske riktigare uttryckt låta
dem sjunka bort och försvinna som betydelselösa i deras
livsutveckling, fått ostört växa och taga överhanden i hela deras
liv, tills de slutligen gjort dem till brottslingar.

En konsekvens härav är emellertid, att det vid studier av
detta slag icke är tillfyllest att försöka fastställa de
brottsligas avgörande egenskaper; man måste också sträva efter att
bringa i dagen och precisera motsvarande
genomsnittsmänskliga egenskaper, vilka i det dagliga livet i regeln naturligtvis
endast sällan bli föremål för vare sig självreflexion eller andras
uppmärksamhet.

Detta är också, efter vad jag tror, vad vi omedvetet göra i
det vanliga livet, när vi av någon särskild anledning anstränga
oss att förstå en annan människa. Särskilt om vi ställas
inför någon människa som själsligen förefaller tillhöra en
annan värld än vi själva, t. ex. en australneger eller en rysk
analfabetisk bonde, börja vi, om vi av kuriositetsintresse eller andra
skäl önska förstå något av vad som försiggår inom honom,
instinktivt att inom oss själva och bland våra erfarenheter från
andra söka efter uppfattningar, föreställningar, känslor,
drifter, instinkter etc, vilka skulle kunna erbjuda några, om också
blott de allra svagaste likhetspunkter med hans själsliv. Men
även där det är fråga om människor som tillhöra vår egen
livssfär tillämpa vi otvivelaktigt, som var och en lätt kan
övertyga sig om, samma förfarande, så snart vi önska i djupare
mening lära känna en annan människa.

Det kan möjligen a priori förefalla vara ett onyttigt
pinsamt företagande att på detta sätt leta — för att inte säga
gräva — fram beröringspunkter mellan det normala och det
kriminella själslivet, mellan allmäntmänskliga svagheter och
brister å ena sidan och grova brottslingars egenskaper å den
andra. Men dels torde man först därigenom komma till en
säkert grundad uppfattning av den — som jag tror kommer att
framgå av dessa studier i verkligheten — oerhörda skillnaden
dem emellan, och dels finns det, såvitt jag kunnat se, ingen
annan väg till förståelse av eller klarhet över de brottsligas
själsliv, d. v. s. till kriminalpsykologiska kunskaper.

Till förekommande av missförstånd bör här också
uttryckligen betonas, att förståelse i detta ords här använda
betydelse naturligtvis icke innebär minsta skymt av överseende
eller gillande. Den bekanta frasen »att förstå allt är att
förlåta allt» är enligt min mening ett av de mest bottenfalska
slagord som någonsin lancerats under hela den mänskliga
kulturens historia. Vore denna sats riktig, skulle all
kriminalpsykologisk forskning såsom sådan uppenbarligen vara bottenlöst
moralupplösande och dess mål skulle vara radikalt
moralnihilistiskt, eftersom detta mål onekligen är att förstå bl. a.
sådana människors själsliv, vilka begått de mest upprörande, av
mänsklighetens samvete i alla tider starkast fördömda
handlingar. Men lyckligtvis är denna sats icke endast teoretiskt
ogrundad — ty varför skulle förståelse innebära förlåtande? —
utan all praktisk erfarenhet visar också att den är grundfalsk.
Just under kriminalpsykologiska studier finner man, att ju
djupare man lyckas tränga in i t. ex. en mördares själsliv, desto
mera moraliskt upprörande framstår i regeln det brott han
begått, desto djupare moralisk fasa känner man inför detsamma.
Det är sant att denna indignation mindre riktar sig mot
individen, vars viljas orsaksbundenhet in concreto man under
dessa studier allt mera fullständigt lär känna, än emot själva
gärningen, som samtidigt också framträder allt mera levande och
fullständigt belyst i alla sina detaljer; det moraliska
fördömandet riktar sig m. a. o. allt mera mot det onda i stället för mot
dess upphovsman. Också inom det vanliga livet torde det vara
lätt att konstatera denna indignationens förskjutning från
individen till handlingen, allt efter som vi mera ingående lära
känna vad som försiggått inom den förre och därmed också vad
den senare verkligen innebär. Om t. ex. någon oss närstående
begått en moraliskt upprörande handling, som vi skulle trott
honom fullkomligt ur stånd till, och vi därför försöka tränga
in i och förskaffa oss klarhet över eller med ett ord förstå hans
innersta drivkrafter, så växer i regeln vår indignation emot
handlingen i samma grad som vår indignation mot
handlingsmannen veknar. Måhända är detta ett i stor utsträckning
förbisett faktum; men var och en torde kunna övertyga sig därom
genom granskning av sin egen erfarenhet vare sig i fråga om
jämförelsevis oskyldiga eller grövre moraliska felsteg,
begångna av någon i hans närhet. Själv har jag några gånger
haft tillfälle att samtala med mödrar, som besökt sina söner
som livstidsfångar i straffanstalten, och jag har knappast hos
några människor funnit så djup moralisk fasa inför brottet,
som hos dessa kvinnor, vilka naturligtvis instinktivt till
botten förstått och förlåtit de brottsliga. Att den nyssnämnda
olyckliga frasen kunnat inrota sig så djupt i människornas
medvetande under det sista århundradet som den onekligen
gjort och ännu i våra dagar kunnat bibehålla så betydande
auktoritet, att man rent av kunnat få se den som motto på en känd
kriminalpsykologs mest omfattande arbete, torde delvis bero
på att det naturligtvis fordras någon eftertanke och i
verkligheten också understundom kan erbjuda avsevärda svårigheter
att skilja emellan gärningen och gärningsmannen, särskilt så
länge den senare icke är oskadliggjord, men framför allt
beror det helt visst på att denna sats en gång varit banbrytande
och alltjämt, tack vare sin onekligen lockande formulering,
förblivit ett av de lättast fasthållbara eller bekvämaste stöden för
alla de ur så många olika källor härflytande tendenser till
moralisk indifferens eller moralisk nihilism, som rymmas i vår tid
och hota hela vår kultur i dess nuvarande utvecklingsskede. —
Jag har ansett det vara av vikt att så skarpt betona det
verkliga förhållandet mellan förstå och förlåta, därför att den
allmänt spridda oriktiga uppfattningen härav är ägnad att
undergräva förtroendet för och hålla vid liv farliga halvpopulära
fördomar gent emot kriminalpsykologien liksom väl också
gentemot flera andra vetenskaper.

Vad återigen den redan ovan antydda metod angår, som jag
tillämpat vid dessa kriminalpsykologiska studier — nämligen
att personligen uppsöka ett så stort antal brottslingar som 
möjligt för att erhålla och samla alldeles omedelbara intryck av
deras själsliv — så kan det måhända vid första anblicken
förefalla tvivelaktigt eller t. o. m. osannolikt att man på denna
väg överhuvudtaget verkligen skulle kunna lära känna en
människa i botten, d. v. s. tränga fram till hennes innersta,
livsavgörande egenskaper.

Jag skall därför nu försöka redogöra för åtminstone några
av de möjligheter jag funnit under upprepade och ingående
samtal med brottslingar att uppnå kännedom om deras djupaste
egenskaper eller m. a. o. några av de vägar jag prövat eller de
regler jag följt under dessa studier.

Härvid är först och främst att nämna den grundprincip, som
jag — i början naturligtvis endast instinktivt och först senare
allt mera och mera målmedvetet — tillämpade under dessa
studier, nämligen att under samtal med människor, vilkas
djupaste egenskaper man önskar lära känna, såvitt möjligt se bort
från det öppet och omedelbart givna, av samtalets ämne
bestämda, så att säga utåtriktade eller med ett ord formella
innehållet i deras uttalanden för att i stället hålla
uppmärksamheten inriktad på sammanhanget mellan dessa uttalanden och
de innersta oreflekterade, reellt avgörande krafterna i deras
själsliv, eller med andra ord att steg för steg försöka
fastställa de av all reflexion oberörda själsegenskaperna, som utan
någon möjlighet till kontroll från deras egen sida framträda
och göra sig gällande i deras uttalanden. Allra kortast skulle
denna princip måhända kunna uttryckas så, att man för att
verkligen lära känna en människa bör lyssna icke efter
hennes ords och ej heller efter hennes medvetna känslors och
tankars, utan efter hennes omedvetna själslivs innehåll. Dock bör
härvid till förekommande av missförstånd uttryckligen
framhållas, att detta ingalunda innebär något underskattande av
eller någon likgiltighet för hennes medvetna själsliv, vilket man
ju i varje fall omedelbart lär känna och vars betydelse i hennes
själsliv som helhet man följaktligen ständigt har under sina
ögon.

Naturligtvis utgör denna princip icke någon sorts
trollnyckel till det omedvetnas portar, som därmed en gång för alla
skulle kunna slås upp på vid gavel, så att de ifrågavarandes
innersta egenskaper utan vidare komme att ligga öppet
tillgängliga för vem som helst som önskade lära känna dem; det
är ju här genomgående fråga endast om möjligheter att tränga
fram till väsentliga punkter i andra människors själsliv. Men
att den nu antydda pricipen innebär betydande sådana
möjligheter torde ligga i öppen dager, eller i varje fall torde varje
psykologiskt intresserad lätt kunna övertyga sig därom genom
att granska sina egna erfarenheter ur det dagliga livet. Ty
såvitt jag kunnat finna är det just denna princip som vi alla
omedvetet tillämpa, när vi av någon särskild anledning önska
lära grundligt känna en människa. Under vanlig samvaro med
våra medmänniskor, vare sig i vila eller arbete, hänge vi oss
naturligtvis i allmänhet åt ingenting annat än samvarons
ändamål, den gemensamma arbetsuppgiften, tankeutbytet,
förströelsen o. s. v., och vår uppmärksamhet blir i regeln helt
upptagen av vad jag här har kallat det formella innehållet i de
andras ord. Men så fort samvaron med en viss människa icke
är betingad av gemensamma intressen utan av en önskan att
förvissa oss om hennes innersta egenskaper, lämna vi
omedelbart det formella innehållet i hennes uttalanden åt sitt värde
och börja omedvetet söka efter allt som ur hennes innersta
väsen, oberoende av eller trots hennes egen vilja, bryter fram i
hennes uttalanden. Och det torde härvid vara lätt att
konstatera, att snart sagt varje uttalande, iakttaget och analyserat på
detta sätt, avslöjar betydelsefulla punkter i de djupaste
kraftkomplexerna i vederbörandes själsliv.

Bland de i själva verket outtömliga konsekvenserna av den
nu antydda grundprincipen eller m. a. o. bland de regler, som
jag i överensstämmelse med densamma försökt följa så
fullständigt som möjligt under dessa studier, må här nämnas som
en av de säkerligen mest betydelsefulla: att ständigt hålla
uppmärksamheten riktad på vad vederbörande i sitt hjärta
betraktar som självklart eller allmängiltigt.

Den mänskliga tendensen att döma andra efter sig själv,
d. v. s. att tillskriva andra samma känslor, längtansmål,
önskningar, motiv, tankar, uppfattningar, åskådningar o. s. v. som
dem man själv hyser, är ju ett sedan urminnes tider rent av
ordspråksmässigt allmänt känt och erkänt faktum. Men
liksom alla andra ur folkvisdomen hämtade satser, även om de
framgått ur årtusendens erfarenheter, måste också denna
upptagas med någon försiktighet. Ty naturligtvis är denna sats
icke — som ordalydelsen synes ge vid handen och som man
onekligen stundom vid kriminalpsykologiska studier kan bli
frestad att antaga — obegränsat härskande ända därhän, att
det överhuvudtaget icke skulle vara möjligt för oss människor
att i vårt allra innersta bli övertygade om att andra verkligen
från botten äro annorlunda skapade än vi själva; naturligtvis
är människors förmåga i detta avseende lika oändligt växlande
som deras egenskaper och utveckling i allting annat, och som
allmän regel kan man väl utgå från att bildning och i
synnerhet världserfarenhet ge människorna växande förmåga att klart
och skarpt skilja mellan sina egna och andras personliga
egenskaper, ehuru visserligen obildade understundom av naturen
kunna vara utrustade med en förbluffande överlägsenhet i detta
avseende liksom omvänt högt bildade — eller i varje fall
höglärda — under hela sitt liv kunna förbli lika förbluffande naiva
eller världsfrämmande på denna punkt. Men dels tillhöra de
brottsliga som bekant i jämförelsevis stor utsträckning de
obildade klasserna, och dels äro de dessutom just i detta avseende
otroligt förblindade, möjligen till någon del beroende på att de,
såsom t. ex. yrkesförbrytarna, både inom och utom fängelserna
leva avskurna från all kontakt med andra kretsar än sina
likasinnade yrkeskamrater, men troligen framför allt på deras
oförmåga att fasthålla intryck från yttervärlden eller
överhuvudtaget sysselsätta sig med någonting annat än sig själva eller
på andra defekter som jag här icke kan gå vidare in på. I varje
fall äro de brottsliga genomsnittligen på denna liksom på så
många andra punkter i förtid avstannade i sin själsutveckling,
och de likna såtillvida verkligen barn eller primitiva, vilka
alldeles omedvetet naivt utgå från att alla andra se på tillvaron
på samma sätt som de själva.

Men under dessa förhållanden torde det knappast behöva
vidare utvecklas, av vilken betydelse det är att under
kriminalpsykologiska studier ständigt taga fasta på vad de brottsliga
betrakta som självklart och allmängiltigt, d. v. s. som
överensstämmande med alla andras uppfattningar och övertygelser,
vare sig i fråga om moraliska normer eller andra för
människornas existens på jorden nödvändiga regler eller till slut vilka
som helst för kännedomen om en människas karaktär
betydelsefulla förhållanden: vad en brottsling i sitt hjärta antar som
självklart för alla andra är så gott som undantagslöst ett
alldeles omedelbart uttryck för hans egna innersta egenskaper.
Vare sig han proklamerar sitt hjärtas mening alldeles öppet,
därför att det aldrig fallit honom in att någon annan
verkligen skulle kunna vara av motsatt uppfattning, även om de
flesta av praktiska skäl hyckla och förställa sig, eller han
inför utanförstående skäms eller kanske rättare är generad för sin
egen mening, därför att han blivit övertygad om att staten och
samhället verkligen allvarligt fördöma den, och den
följaktligen endast kan komma fram oavsiktligt, t. ex. som självklar
och därför tyst förutsättning i något för övrigt likgiltigt
resonemang, är den i varje fall, där den väsentligt avviker från
det normala, ett lika starkt indicium på hans djupaste
defekter. Jag kommer i de här följande monografierna att få många
tillfällen att påvisa denna regels räckvidd inom
kriminalpsykologiska studier. För övrigt torde den ingalunda sakna
betydelse även inom vardagspsykologien, varom det likaledes
torde vara lätt att övertyga sig, särskilt vid iakttagelser rörande
barns själsliv.

Bland konsekvenser av den grundprincip för personliga
psykologiska undersökningar, som jag ovan antytt, kan här
ytterligare nämnas en regel, som man särskilt vid
kriminalpsykologiska studier ständigt frestas att överträda och gent emot
vilken man nog i stor utsträckning handlat vid alla sorters
försök att ingående lära känna brottsliga människor, vare sig
ändamålet varit att komma dem nära för att bli i stånd att
påverka dem eller att vetenskapligt  fastställa  deras  brottsliga
handlingars innersta orsaker, nämligen regeln att icke med
några som helst medel försöka påverka, locka eller pressa de
människor man vill lära känna till förtroliga meddelanden eller
bekännelser rörande deras förflutna liv, utan tvärtom låta dem
tala alldeles ostört fritt om vad helst som för ögonblicket
ligger dem om hjärtat eller överhuvudtaget intresserar dem
eller blott kommer upp i deras tankar, och, när det är behövligt,
rent av uppmuntra dem därtill.

Härvid bör till att börja med betonas, att man vid
psykologiska studier naturligtvis under inga omständigheter kan
okritiskt acceptera en självbekännelse som slutgiltig kunskap om
den ifrågavarandes själsliv, även om den är framlagd i så djup
och god tro och efter så allvarlig självbesinning som möjligt;
detta helt enkelt därför att människorna icke äga någon
kännedom om sitt omedvetna själsliv och därför att psykologiens
uppgift självklart är att skaffa oss kunskap icke blott om
människornas föreställningar om sig själva utan om allt som
verkligen funnits och skett inom dem eller m. a. o. icke endast om
deras subjektiva uppfattningar av, utan om hela den objektiva
verkligheten i deras själsliv. Visserligen är människornas
självkännedom i oändligt hög grad växlande efter deras kulturnivå,
deras personliga inåt- eller utåtriktade anlag o. s. v.; men helt
till botten kan enligt sakens natur ingen människa känna sig
själv. Vad särskilt de brottsliga angår äro de delvis på grund
av sin i allmänhet låga bildning, men framför allt på grund av
sin ovan antydda självbedrägeriskhet genomgående
häpnadsväckande okunniga om de avgörande egenskaperna i deras eget
själsliv, och deras uppfattningar av sig själva äro i regeln till
den grad förvanskade, att de överhuvudtaget knappast visa 
någon likhet med verkligheten. Självbekännelser kunna
följaktligen aldrig vid psykologiska studier och i synnerhet icke vid
kriminalpsykologiska undersökningar betraktas annorlunda än
som allt övrigt undersökningsmaterial.

Men om man i medvetandet härom börjar söka andra
vägar in till människornas djupaste egenskaper, finner man
vidare att t. o. m. den ärligaste människas självbekännelse,
vare sig den gäller de innersta motiven till någon enstaka
handling eller de djupaste drivkrafterna i hela hennes liv,
alltid är tämligen värdelös i jämförelse med vad hon utan
tanke på att öppna sitt innersta väsen talar om skenbart
mer eller mindre likgiltiga ting i det förflutna eller
närvarande, vilka för ögonblicket sysselsätta hennes sinne;
självbekännelsen kan på sin höjd ge en under kamp emot
otaliga omedvetna hämningsmoment tillkommen, från början
ytlig och bristfällig och slutligen dessutom stelnad bild av
henne själv; i vad hon otvunget talar om vad som för
ögonblicket går genom hennes tankar har man däremot hennes
själsliv omedelbart levande under sina ögon med möjligheter
till ständiga iakttagelser och därmed också möjligheter att
tränga fram till hennes innersta egenskaper.

I det dagliga livet handla vi visserligen alla — bortsett
från extraordinära förhållanden — skenbart stick i stäv
emot denna princip. Här framstår det ju genomgående som
utan vidare självklart, att när man vill lära känna en
människas drivkrafter vare sig vid någon särskild handling eller
i allmänhet i hennes liv, är den enklaste och säkraste, enda
naturliga vägen att försöka förmå henne att öppna sig och
själv redogöra för sina motiv, sina inre upplevelser o. s. v.
Och denna uppfattning är också alldeles otvivelaktigt riktig
så långt den avser det vanliga eller verkliga livet, för vars
ändamål människorna i allmänhet naturligtvis icke ha
någon anledning att söka efter några andra drivkrafter än dem
som för var och en inom honom själv omedelbart framstå
som avgörande och tillräckliga och för vilka han därför får
bära ansvaret. Men denna i det vanliga livet i allmänhet
fullt tillräckliga kännedom om andra människor är
uppenbarligen icke densamma som den kännedom om människorna
som vi eftersträva vid psykologiska studier. Under de ovan
antydda extraordinära förhållandena i det dagliga livet,
nämligen då man av någon särskild anledning önskar lära känna
en människa i djupare mening än den vanliga, torde man
däremot i ganska stor utsträckning omedvetet följa denna
regel, i det att man mindre fäster sig vid vad hon har att
berätta om sig själv än vid allt som på andra vägar synes
framgå ur hennes olika uttalanden.

Vidare skulle jag här — alltjämt som en bland
följdsatserna av den ovan antydda grundprincipen — vilja framhålla
en regel, som egentligen borde vara självklar och som man
helt visst, om också motsträvigt, alltid omedvetet tillämpar
vid personliga psykologiska observationer, men vilken man,
efter vad det förefaller, i allmänhet ryggat tillbaka för att
öppet proklamera och systematiskt genomföra, därför att
det förefallit som om resultaten av dess tillämpning alltid
måste förbli objektivt obevisbara och kanske t. o. m.
subjektivt alltför osäkra, nämligen regeln att lika
uppmärksamt iakttaga och lika noggrant analysera det yttre sätt,
varpå en människa, avsiktligt eller utan självkontroll,
uppträder under ett samtal, som allt vad hon öppet
uttalar.

Det finns enligt min på alla mina erfarenheter under dessa
studier grundade mening ingen som helst anledning att icke
vid alla undersökningar av detta slag fullt medvetet och
systematiskt utnyttja denna väg eller möjlighet att tränga
in i och sprida klarhet över andra människors själsliv.

Ett ansiktsuttryck, en blick, en min, ett leende, en gest, ett
tonfall, en ofrivillig rörelse etc. är ju till att börja med
självklart alltid ett budskap om någonting som medvetet eller
omedvetet försiggår inom den ifrågavarandes själsliv, och
det kan under givna omständigheter vara fullkomligt lika
otvetydigt och lika innehållsrikt eller t. o. m. ännu
innehållsrikare än snart sagt vilket uttalande som helst.

Allt detta är ju från vardagspsykologien allmänt kända
fakta. I våra uppfattningar av eller omdömen över andra
mäninskor influeras vi ju alla dagligen och stundligen av
alla dessa tusen sinom tusen smådrag i deras uppträdande,
vilka vi bruka kalla imponderabilia, därför att vi betrakta
dem som otillgängliga för analys eller kanske snarare
därför att vi anse deras inflytande så självklart berättigat att
varje analys är praktiskt överflödig. Om vi i regeln låta
detta inflytande passera oreflekterat och alltså okontrollerat,
så är det helt visst också därför att vi aldrig betvivlat dess
berättigande, och även den flyktigaste reflexion skulle
omedelbart komma oss att minnas otaliga exempel på vilken roll
sådana imponderabilia spelat för vårt ställningstagande till
andra. Det skulle blott kunna sättas i fråga, huruvida icke
dessa ordlösa uttryck för  en människas personlighet utöva
ett ännu mycket större inflytande över hennes medmänniskor
— och därigenom blir av ännu mycket större betydelse för
t. ex. hennes framgång och makt i livet — än vi i allmänhet
äro benägna att antaga.

Men om det förhåller sig så som nu antytts, torde det väl
icke kunna finnas något tvivel om att systematiskt
iakttagande och noggrann analys av en människas hela yttre
framträdande under tillräckligt länge upprepade samtal innebära
en beaktansvärd möjlighet att få inblick över väsentliga
punkter i hennes själsliv.

Och om man härvid onekligen måste bygga på subjektiva
intryck, så följer därav ingalunda, att man på denna väg
endast skulle kunna uppnå subjektiv visshet. Ty om vart och
ett av dessa intryck (eller exaktare uttryckt det resultat som
analysen av varje sådant intryck bringar i dagen)
konfronteras icke endast med alla liknande utan också med alla på
andra vägar vunna intryck (d. v. s. med de resultat som
analyserna av dessa intryck givit vid handen) och till slut
också med alla de yttre fakta i vederbörandes liv som kunna
dokumentariskt bevisas genom rättegångshandlingarna,
genom meddelanden från prästerskapet i ifrågavarande persons
hembygd o. s. v., så vinner man i fråga om de intryck, som
kvarstå orubbade efter alla dessa konfrontationer,
uppenbarligen en ganska hög grad av objektiv visshet. Man får
nämligen vid bedömandet av de psykologiska
studiemöjligheter, som jag här i största korthet antytt, icke förbise eller
glömma, att deras resultat ständigt kunna kontrolleras
genom inbördes konfrontation, och att dessa möjligheters
mångfald följaktligen erbjöd en betydande säkerhet, samt att jag
i yttersta hand för kontrollen hade tillgång till juridiskt
fastställda fakta.

Det ligger, som nyss antyddes, i sakens natur, att jag icke
här kan redogöra för <i>alla</i> de möjligheter att genom
personliga iakttagelser nå in till de avgörande egenskaperna i
andra människors själsliv, vilka jag under loppet av dessa
studier kom till allt starkare insikt om och efterhand allt
mera målmedvetet kunde pröva; på grund av dessa
möjligheters art och mångfald skulle en sådan abstrakt redogörelse
på sin höjd kunna framläggas i en särskild avhandling. I
denna inledning har jag endast — för att slutresultaten i de
här följande monografierna icke från början skulle kunna
komma att framstå som mer eller mindre godtyckliga
konstruktioner eller rent av lösa fantasiprodukter — velat med
några exempel belysa grundtanken i den studiemetod,
förmedelst vilken jag nått fram till dessa resultat; om detta
lyckats mig, torde alla de möjligheter i densamma som jag
överhuvudtaget använt mig av under dessa studier komma
att framträda i full klarhet i monografiernas redogörelser
för dess tillämpning i konkreta fall.

I detta sammanhang må endast ytterligare betonas, att
jag uppenbarligen icke skulle nått det mål jag uppställt för
mig — nämligen att sprida såvitt möjligt fullständig
klarhet över de avgörande faktorerna i de ifrågavarande
individernas själsutveckling från så långt jag kunde nå tillbaka
i deras barndom fram till den dag då de begingo sina brott
och att den metod som jag tillämpat under dessa studier
följaktligen icke skulle hava visat sig kunna fylla sin
uppgift, om jag icke i mina slutresultat kommit fram också till
själiska fakta och förlopp, som vederbörande själva
antingen aldrig varit medvetna om eller vilka de i varje fall
senare förlorat varje minne av och som de följaktligen skulle
kunna förneka i fullt god tro, om de framlades för dem; ty
i detta ords här använda betydelse kan en skildring av en
människas själsutveckling naturligtvis aldrig betraktas som
fullständig, om den icke bringar i dagen också och kanske
framför allt de omedvetna drivkrafterna inom densamma,
och min studiemetod hade ju från början inriktats på och
genomgående utformats just för detta ändamål.

Det kan möjligen a priori förefalla äventyrligt eller rent
av vetenskapligt otillåtligt att på detta sätt tillskriva
människor till olika perioder av deras liv preciserade själiska
upplevelser av olika slag, drifter, längtansdrömmar, begär,
förhoppningar, lidelser, önskningar o. s. v., vilka de verkligen
kunna förneka i fullt god tro, och vid genomläsning av dessa
monografier utan kännedom om eller tanke på de vägar, varpå
jag uppnått de däri framlagda resultaten, skulle helt visst
mycket av vad jag framställt ur deras omedvetna själsliv
kunna förefalla allt för svagt grundat om icke rent av helt
och hållet ogrundat.

Men av allt det här ovan anförda torde hava framgått som
oomtvistligt, att den metod jag tillämpat vid dessa studier i
varje fall <i>innebär möjligheter</i> att tränga in till och fastställa
vad som funnits och skett i de ifrågavarandes själsliv utan
att det någonsin nått upp ur det omedvetnas mörker eller i
varje fall utan att det någonsin vunnit sådan medveten
klarhet och fasthet att det efterlämnat varaktiga spår i deras
sinne.

I vad mån jag förmått utnyttja dessa möjligheter eller m. a. o. i vad mån jag lyckats med denna metod uppnå det mål jag uppställt för mig kunna naturligtvis endast de här följande monografierna själva utvisa.

Till slut måste här särskilt anmärkas, att när jag i det föregående och följande talat om »brottslingar», »de brottsliga», »de kriminella» etc, så har jag därmed naturligtvis icke avsett <i>alla</i> brottslingar, inklusive de akuta, utan endast de verkligen kriminellt anlagda eller ungefärligen den grupp av brottslingar, som man numera brukar beteckna som kroniska. — De här använda namnen på de olika brottslingarna, deras anhöriga, grannar, vänner etc. äro naturligtvis fingerade.

</chapter>


<chapter name="Självbedrägeri">
<h2>SJÄLVBEDRÄGERI.</h2>

<sc><i>Självbedrägeriets</i></sc> ödesdigra betydelse i de brottsligas liv kan som nyss antyddes knappast överskattas; de brottsliga äro ett till ytterlighet självbedrägeriskt släkte. Allt vad det vanliga, genomsnittsmänskliga livet gömmer av mer eller mindre oskyldiga tendenser att så länge som möjligt bortse ifrån eller omdikta verkligheten där den är obekväm, finner man här så att säga naivt lössläppt, obesvärat av alla sorters återhållande makter bredande ut sig i de mest otroliga former, och detta väl att märka icke endast inom den grupp av mördare, som det här är fråga om, i vilkas liv just självbedrägeriets ursprung och verkningar voro det centrala och dominerande, utan bland snart sagt alla brottslingar såväl i deras skenbart likgiltiga vardagsvanor som i deras livs mest kritiska ögonblick; självbedrägeriet är ett själiskt skyddsmedel som varje brottsling måste begagna sig av i ojämförligt mycket större utsträckning än andra människor. Det torde därför finnas goda skäl för att i detta arbete främst till behandling upptaga självbedrägeriet bland mördarna.
Den individ, som synts mig vara den mest typiske representanten för denna grupp och som jag i det följande kommer att beteckna med namnen Arnold Winge, hade begått ett rån och därvid tillfogat den överfallne skador som medförde döden. Det ansågs under rättegången icke ha förebragts full bevisning om att Winge handlat i avsikt att döda, och han dömdes följaktligen icke för mord utan endast för rån; men under mina samtal med Winge i fängelset blev jag ganska snart övertygad om att han icke skulle väjt tillbaka för rånet även om det stått fullt klart för honom att han måste döda sitt offer för att lyckas, och jag har därför utan tvekan ansett mig kunna inrangera honom bland mördarna.

Till orientering över det rent yttre förloppet av hans liv och förbrytelser må här inledningsvis ur rättegångshandlingarna anföras följande fakta, som givetvis komma att vederbörligen kompletteras under loppet av redogörelsen för hans psykologi.

Winge växte upp i ett efter allt att döma gott småborgerligt hem i en mindre stad i utlandet, där han åtminstone icke i någon betydande utsträckning kunde nås av depraverande inflytanden. Han erhöll efter sin familjs ekonomiska villkor synnerligen god skolundervisning, och enligt intyg från läroverksrektorn i hans hemstad hade han varit en flitig och högt begåvad i allo välartad elev som upprepade gånger tilldelats premier. Vid 14 års ålder lämnade han hemmet för ett genomgå en handelsskola i en större grannstad, där han samtidigt anbragtes som volontär i en modevaruaffär. Under de närmast följande 4 à 5 åren innehade 
han icke mindre än ett tiotal anställningar; men från
undantagslöst alla hans arbetsgivare insändes under
rättegången intyg om att han under dessa år alltid skött sina
åligganden till deras fulla belåtenhet och överhuvudtaget fört
en hedrande vandel; t. o. m. hans sista principal, från vilken
han rymt med en större summa pengar, intygade i ett brev
som bifogats hans nådeansökan efter dödsdomen, att han
intill den dag han begått förskingringen alltid skött sig
oklanderligt. Emellertid hade han under dessa år gjort
bekantskap med en viss Gustav Meyer, som ehuru endast några
månader äldre än Winge redan tillbragt flera år på resor
inom och utom Europa, och enligt Winges uppgifter inför
domstolarna var det framför allt Meyers lockande skildringar
av livet därute i de stora städerna som väckte hans längtan
ut ur de trånga och tryckande förhållandena därhemma; och
när han en dag skickats till posten med ett brev som
innehöll cirka 10,000 kronor, sökte han upp Meyer och föreslog
honom att de tillsammans skulle tillgripa pengarna och resa
till Paris, där det säkert skulle vara lätt för dem att få
inbringande anställningar. Meyer gick in på planen och
samma kväll avreste de till Paris och därifrån så gott som
omedelbart till Lyon, Milano och Rom. Efter några veckor i
Italien återvände de till Paris, där de nu sammanträffade
med en bekant till Meyer från hans tidigare resor, en
damkomiker vid namn Valjevski, som föreslog dem att uppträda
i ett stort varieténummer tillsammans med honom och hans
påklädare. Lockade av Valjevskis förespeglingar om
oerhörda gager följde de honom först till en tysk småstad, där
han hade några veckors engagement, och sedan till London

för att köpa dekorationer till deras stora varieténummer, för
vilket ändamål Valjevski lånade c:a 3,000 kronor av dem,
ehuru de anförtrott honom varifrån dessa pengar
härstammade. I London blev deras liv emellertid mycket dyrbart och
när deras kassa började närma sig sitt slut utan att Valjevski
funnit något engagement, beslöto de att resa till Sverige för
att leva billigare i avvaktan på anställning vid någon varieté
i England. Vid ankomsten till den stad där rånet senare
skedde hade Winge och Meyer endast 50 kronor kvar av de
tillgripna 10,000. Valjevski betalade under 6 veckor mat och
logis för dem på ett hotell och lämnade dem slutligen vardera
20 kronor då han avreste från staden. Han lovade också att
skicka dem mera från Bryssel, där han påstod sig ha fått
engagement, men när Winge efter någon tid skrev och krävde
honom, svarade han att han betraktade dylika brev som
utpressningsförsök och att han därför icke vidare ville
understödja dem. Mellan Valjevskis avresa och rånet förflöto två
månader och under denna tid levde de så gott som
fullständigt medellösa i växande nöd och umbäranden; en
muhammedansk cirkusartist, som de lärt känna på hotellet där de
bodde, lyckades hos värdinnan utverka någon tids anstånd
med deras skuld för hyran, ett par ogifta kvinnor som de
gjort bekantskap med genom Valjevski hade några gånger
skänkt dem mat och obetydliga penningbelopp, förresten hade
de levat av att pantsätta sina torftiga tillhörigheter, först
en klocka och ett cigarrettfodral, sedan skodon, västar,
underkläder. Slutligen hotades de med vräkning från hotellet,
om de icke kunde skaffa pengar inom en vecka, och Winge
föreslog då Meyer att de genom att sända en postanvisning

till sig själva skulle locka en brevbärare med värdepost upp
på deras hotellrum, bedöva honom, tillgripa postmedlen och
sedan resa till Bryssel för att kräva Valjevski och därifrån
till Paris för att skaffa sig arbete; idén till denna plan hade
Winge fått för många år sen ur en tidning, där en liknande
kupp beskrivits. Meyer gick in på förslaget och de beslöto
att han skulle bedöva brevbäraren genom att slå honom i
huvudet med en eldgaffel, under det att Winge utkvitterade
postanvisningen. De vidtogo alla förberedelser för rånet och
sände postanvisningar till Winge under hans antagna namn
icke mindre än tre gånger, men varje gång ryggade de i sista
ögonblicket av olika tillfälliga skäl tillbaka för utförandet.
Först då de stodo omedelbart inför vräkningen och dessutom
voro så utblottade, att deras pengar endast räckte till porto
för ett assurerat brev i vilket de lagt in Valjevskis revers,
kommo de överens om att oberoende av vad helst som kunde
komma att inträffa bringa sin plan i verkställighet. Och
när brevbäraren följande dag på morgonen kom upp på deras
rum och gick fram till skrivbordet vid fönstret för att låta
Winge kvittera, slog Meyer honom först en gång i huvudet
bakifrån med ett par hopbundna eldgafflar och gav honom
sedan, då han vänt sig om, ytterligare ett tiotal slag i
huvudet, under det att Winge hindrade honom från att försvara
sig. Då Winge härvid träffades av ett slag på ena handen,
släppte han sitt tag och brevbäraren sjönk medvetslös ihop
i en soffa med blodet strömmande ur bakhuvudet och ur
tinningarna. Likväl trodde sig Winge fortfarande märka
ansatser till rörelser hos brevbäraren och slog honom därför
med hela sin styrka två gånger i huvudet med de hopbundna

eldgafflarna. Plötsligt utmattad bad han Meyer fortsätta,
men denne svarade honom att det var överflödigt, och i stället
undersökte de nu postväskan, där de funno 400 kronor och
brevbärarens plånbok, som innehöll 5 kronor. De pressade
sedan med förenade krafter in brevbärarens kropp under
sängen och lade en filt över sänggaveln där huvudet stack fram,
tvättade blodet av sig, ställde nödtorftigt i ordning i rummet
och lämnade hotellet. På vägen till järnvägsstationen delade
de pengarna, gjorde några inköp för Meyers räkning, inlöste
sina pantsatta saker o. s. v., och vid middagstiden avreste
de med ett tåg västerut för att sedan resa med båt till
Danmark och därifrån vidare till Paris. Under dagens lopp
kommo de emellertid av någon anledning till den övertygelsen att
det skulle vara säkrare för dem att resa till Ryssland. De
stego därför av tåget vid en mindre station och gingo till fots
till närmaste stad, där de omedelbart häktades. De dömdes
båda till döden, men benådades till livstids straffarbete.

Redan av detta summariska referat ur
rättegångshandlingarna torde framgå att dessa icke innehöllo några bidrag till de
båda brottslingarnas psykologi. Bakom den bild de ge av
två ynglingar, som efter förskingring sjunkit allt djupare i
utsvävningar och armod, tills de slutligen begått ett rånmord,
kunde tydligen gömma sig snart sagt vilka
brottslingspsykologiska realiteter som helst. Det visade sig också snart i
fängelset, att det hos Winge och Meyer — vilka det efter
rättegångshandlingarna knappast är möjligt att psykologiskt
särskilja — icke fanns några som helst gemensamma
väsentliga själsegenskaper; den senare måste f. ö. efter några år
överföras till sinnessjukanstalt. Det må här tilläggas, att
man endast ytterst sällan finner kriminalpsykologiska fakta
i domstolarnas protokoll, vilket också är lätt förklarligt med
hänsyn till straffprocessens uppgifter och hittillsvarande
utveckling; endast i den mån det är nödvändigt för bevisningen
eller straffutmätningen kunna ju över huvud taget
psykologiska utredningar komma i fråga vid domstolarna, och dessa
utredningar ha av delvis fullt berättigade skäl, som jag
emellertid icke här kan gå in på, hittills i allmänhet stannat vid
mycket ytliga faktorer. Men härav följer återigen, att om
man vid kriminalpsykologiska studier utgår enbart från
rättegångshandlingarnas uppgifter, kommer man ovillkorligen
att famla i mörker och bygga på godtyckliga gissningar; den
enda säkra vägen till på verkligheten grundade
kriminalpsykologiska kunskaper är de personliga undersökningarnas.

Emellertid dröjde det under mina besök hos Winge i
fängelset icke mycket länge förrän rättegångshandlingarnas
indifferenta bild av hans liv började utfyllas av levande
individuell verklighet. Bland brottslingar, tillhörande någon av
de båda grupper som skola behandlas i de följande kapitlen,
var det ofta ett långt och mödosamt arbete att tränga fram
till full klarhet över de avgörande egenskaperna i deras
själsliv. Hos Winge och alla med honom besläktade lågo dessa
deras innersta egenskaper från början så att säga öppet
utbredda i allt vad de hade att säga mig om vare sig det
förflutna, det närvarande eller deras framtidsförhoppningar.
Dessa brottslingar voro genom sitt temperament i stort sett
fullkomligt lyckliga människor, och liksom alla andra sådana
fyllda av ett ständigt behov av att ge sina medmänniskor del
av sin stora tillfredsställelse med sig själva och hela den
övriga tillvaron, men jag fann dessutom också bland dem,
förunderligt nog, rätt mycket av det som driver så många
andra brottslingar i fängelserna att öppna och bikta sig,
nämligen de svagas eviga längtan efter att hos andra finna
förståelse och om möjligt gillande och stöd för vad som är
och varit deras eget liv, och det var därför lätt förklarligt
att de särskilt under celltiden med brinnande begärlighet
ryckte till sig varje möjlighet att få tala riktigt grundligt ut och
att de därvid i längden varken kunde eller ville genomföra en
förställning, som förresten efter domen skulle varit tämligen
värdelös.

I allmänhet blev det helt naturligt i de olika
brottslingarnas instinktiva ställningstagande till fängelselivets tvång som
jag först hade att iakttaga deras egenart; och då det
möjligen skulle kunna sättas i fråga, huruvida man
överhuvudtaget verkligen kan lära känna människor genom att studera
dem inpressade i så konstgjorda och i fråga om initiativ så
fullkomligt negativa livsformer som i en straffanstalt, vill
jag här betona att ehuru man naturligtvis i yttersta hand
måste låta vad man kan fastställa om deras liv i friheten
bli det avgörande, så erbjuder å andra sidan fängelselivet,
särskilt cellisoleringen, just genom brottslingarnas radikala
utsöndring ur deras naturliga livsmiljö med allt vad därav
följer många tillfällen till betydelsefulla iakttagelser, som
aldrig skulle kunna göras i deras fria liv, även om det
överhuvudtaget vore möjligt att nå dem med studier där. I varje
fall var Winges reaktion gentemot straffarbetslivet väl värd
att uppmärksammas. Jag började mina besök hos honom
vid en tidpunkt, som brukade vara en av de mest kritiska i
alla till långvariga frihetsstraff dömda brottslingars liv,
nämligen ungefär två år efter den slutliga domen, då å ena
sidan cellensamheten i regeln hunnit utöva allt sitt psykiskt
deprimerande inflytande och å andra sidan den väntande
relativa friheten i gemensamhetsfängelset ännu var för avlägsen
för att kunna verka upplivande — den straffet inledande
celltiden var nämligen vid tiden för dessa undersökningar 3
år och kunde icke såsom nu mildras efter 1 år — och
visserligen hade icke ens Winge helt kunnat undandraga sig de
båda första fängelseårens fruktansvärda tryck: det låg
verkligen något dämpat över hela hans väsen under mina första
besök. Men denna för honom själv säkerligen knappast
märkbara relativa stillhet i hans själsliv var också allt vad
dödsdomen, benådningen till livstids straffarbete och två års
cellisolering tillsammans kunnat åstadkomma. Medvetet
sysselsatte han sig i fråga om vad fängelselivet ålade honom
tydligen aldrig med annat än de i hans ögon häpnadsväckande
förmåner som varje brottsling åtnjuter i en svensk
straffanstalt, och de slutsatser som han utspann härifrån hade
uppenbarligen varit honom en rik källa till ökat självförtroende
och kraft under de gångna åren. Mina försök att finna
åtminstone några spår av straffets allvar inom honom mötte
han med instinktivt protesterande skildringar av alla dessa
utomordentliga förmåner, som det uppenbarligen också var en
tillfredsställelse för hans stolthet att få framdraga. Först
och sist gällde detta fångvårdspersonalens och särskilt
befälets stora humanitet, som han under celltiden aldrig tröttnade
på att lovprisa med ständigt nya exempel. Ett ögonblick
misstänkte jag att all denna tacksamhet mot de överordnade 
antingen var blott ett utslag av inställsamhet, som
naturligtvis frodas i varje fängelse, eller rent av var medvetet
spelad för att bli framförd till vederbörande och belönas med
fördelar. Men den visade sig i längden vara fullt äkta och den
gjorde honom såsom sådan i hans inbillningsliv större
tjänster än hyckleri skulle kunnat göra i verkligheten. Ty den
blev honom ett oomtvistligt bevis för att vad han begått
omöjligt kunde vara ett så grovt brott som han låtit sig inbillas
under domstolsförhandlingarna och särskilt efter dödsdomen.
Hur skulle hela fängelset, från vaktkonstaplarna upp till
chefen, kunnat vara så vänliga mot honom, om han verkligen varit
en så avskyvärd brottsling? Ingen hade ju sagt så mycket
som ett enda ont ord till honom. Mer eller mindre starka
tendenser till samma tankegång möter man hos många, om inte
rent av alla förstagångsdömda grova brottslingar; det lever
nämligen inom dem alla en ur defekter som jag skall
analysera i den sista av dessa studier framväxande massa av
oändligt primitiva brutala vedergällningsinstinkter, som gör
att de, när de blivit fasttagna efter sina brott, vänta sig hugg
och slag, hunger och hårdaste trälarbete i fängelset och som,
när de i verkligheten icke mötas av något av allt detta, låter
dem känna sig rehabiliterade eller åtminstone relativt
skuldfria. Men det är blott hos de här behandlade som denna
tankegång utvecklas fullt medvetet och fasthålles genom att
infogas i ett system av självbedrägerier, som inom fängelset
hjälper dem att skydda sig mot verkligheten. Ett nära nog
lika betydelsefullt moment i detta system som den vänliga
behandlingen i fängelset var det angenäma arbetet. Dess
förnämsta charme för Winge var visserligen att han 
överhuvudtaget icke ansåg sig behöva taga någon befattning med
det annat än i den mån han möjligen själv hade lust. En
liknande uppfattning möter man icke sällan inom
fängelserna, utan tvivel beroende på att det så gott som aldrig
förekommer att en fånge behöver hållas till arbete medelst
disciplinära åtgärder från befälets sida, då den fullständiga
frånvaron av förströelser föder ett mer än tillräckligt inre
tvång; men för de flesta spelade denna i dubbel måtto
illusoriska självbestämmelserätt aldrig någon nämnvärd roll.
För Winge däremot blev den naturligtvis en verklighet av
utomordentlig räckvidd. Winge var liksom självbedragarna
bland mördarna i allmänhet varken fysiskt eller psykiskt
arbetsoduglig i ordets bokstavliga mening. Han kunde tvärtom
tidvis prestera ett utmärkt, både noggrant och intelligent
arbete, nämligen så länge någon oerhörd, naturligtvis alltid
absurd förhoppning höll hans energi i brand. Men så snart
illusionen slocknat blev arbetet en daglig och stundlig pina för
honom, som han alltid inom kort fann något nytt
självbedrägeriskt skäl att befria sig från. I betydelsen av oförmögen
till varaktigt arbete (annat än möjligen under omedelbart
tvång) var Winge däremot alltså förvisso arbetsoduglig. I
fängelset, där Winge varken kunde helt undandraga sig
arbetet eller t. ex. intala sig att det inom några år skulle göra
honom till mångmillionär, blev det i varje fall nödvändigt för
honom att i stället göra det till ett angenämt tidsfördriv.
Och detta lyckades honom så fullständigt, att det fina, lätta,
omväxlande arbetet, som han sysslade med just så mycket
som det passade honom för att dagarna icke skulle bli för
långa, i själva verket blev ett av de ämnen som han utbredde
sig mest entusiastiskt över under sina skildringar av de
svenska fängelsernas förträfflighet. Bland deras otaliga, av
Winge framdragna förtjänster må här endast ytterligare
anföras två: den goda förplägnaden och det utmärkta
biblioteket. I fråga om fångkosten hade Winge instinktivt tagit
fasta på dess båda verkliga förtjänster och han fråssade nu
i superlativt beröm över dess tillräcklighet och dess
anpassning efter fångarnas stillasittande liv; dess stora brist från
vanliga utspisningssynpunkter, nämligen dess enformighet,
som skulle göra den till en oavbruten tortyr för många fångar
om de icke som belöning för flit och gott uppförande finge köpa
sig extraransoner, hade han helt enkelt icke observerat. Och
när han talat sig varm om sin läsning i fängelset kunde han
rent av på fullaste allvar framhålla som ett försonande drag
i sitt olycksöde, att han säkerligen aldrig fått tillfälle att
studera så många goda böcker, om han icke begått det brott
för vilket han nu var dömd; förunderligt nog har jag hört
ordagrant samma tanke uttalas av flera — dock icke
livstidsdömda — fångar ur samma psykologiska klass som
Winge. Det var framför allt ur fängelsebibliotekets
avdelning för geografi och reseskildringar som han på egen
anhållan fått låna; denna avdelning var för resten av
lättförklarliga skäl jämte den religiösa bibliotekets mest eftersökta. Och
av denna läsning var han icke sällan så naivt upptänd att han
berättade mig långa äventyr, upplevelser och märkvärdiga
händelser ur de böcker han för ögonblicket hade i sin cell
och vilka han då alltid visade mig med särskild stolthet.
Det var tydligt att han identifierade sig så fullständigt med
dessa äventyrs hjältar, att läsningen icke födde någon 
längtan inom honom, därför att han under densamma redan levde
därute i de främmande världsdelarna, och några gånger hade
jag rent av ett intryck av att han icke avundades sina hjältar
därför att han mer eller mindre omedvetet fann det
fördelaktigare att uppleva allt det underbara i lugn och säkerhet
och all bekvämlighet än under så många risker och mödor
som deras. Omedelbart kanske dessa båda sist antydda ljusa
sidor i fängelselivet bidrogo mera till hans allmänna
välbefinnande och trevnad än till hans egentliga självaktning.
Men indirekt blevo de utan tvivel ett starkt stöd också för
denna. I alla hans triumferande skildringar av hur
uteslutande angenämt hans liv förflöt i fängelset levde alldeles
påtagligt tanken: kan någon verkligen tro att man skulle
låtit mitt liv gestalta sig så, om jag varit en vanlig
brottsling? Slutligen hade Winge funnit en alldeles särskild, aldrig
sinande källa till tillfredsställelse med allt och alla i det
svenska fängelset, nämligen i de jämförelser som han
anställde mellan vad han här upplevde och vad han hört sina
vänner och bekanta skildra ur sitt hemlands straffanstalter,
vilka han nu för desto starkare kontrastverkans skull
naturligtvis utmålade för sig som sannskyldiga helveten på jorden.
Han försäkrade mig många gånger att han oändligt mycket
hellre ville sitta tio eller tjugo år i fängelse i Sverige än fem
eller ännu mindre där hemma, och han prisade sin lyckliga
stjärna, som åtminstone låtit honom begå brottet här; stundom
var han rent av inte mycket långt ifrån att betrakta detta
som en försynens skickelse.

Emellertid fanns det i Winges liv under cellåren en faktor,
som kanske i ännu högre grad än hela hans omdiktning av
fängelsets yttre verkligheter bidrog till att göra dessa första
år av hans livstidsstraff ostört ljusa och lyckliga, och det
var religionen. Under inflytande av några mera välvilliga än
skarpsynta män, som tillhörde en religiös lekmannaförening
för fångars besökande, hade Winge nämligen redan några
veckor efter sin ankomst till straffängelset blivit troende
kristen, ångrat sina brott och avsvurit hela sitt förflutna
liv i laster och utsvävningar. Det fanns ingen som helst
möjlighet att betvivla, att han icke själv ansåg denna sin
omvändelse och sin nya religion vara fullt ärliga och äkta.
Överhuvudtaget möter man bland de brottsliga inom
fängelserna och alldeles särskilt bland livstidsfångar så gott
som aldrig medvetet religiöst hyckleri, dels helt enkelt
därför att vad de möjligen skulle kunna vinna därmed alldeles
icke motsvarar mödan att genomföra det under årslång
oavbruten kontroll, men dels utan tvivel också därför att de
flesta grova brottslingar helt naturligt hysa den allra
djupaste aversion emot religionen och dess representanter och
följaktligen endast med yttersta självbehärskning kunna
förmå sig att förneka sig själva just inför dem; för att alls
finna religionshyckleri hos brottslingar måste man gå till
de mest försvagade frigivna, som vädja till religiösa
sammanslutningars barmhärtighet då de söka arbete, och också bland
dem torde det numera vara ganska sällsynt. Men lika
påtagligt som att Winge icke hycklade, var att religionen i hans
händer blivit endast ett nytt medel att ljuga sig bort från
verkligheten och göra livet för ögonblicket så angenämt som
möjligt.

Det  skulle ju  vara  icke  endast  ytterligt  förvånansvärt,
utan psykologiskt helt enkelt ofattbart, om man bland
brottslingar och särskilt bland de allra grövsta mötte kraft till
verkligt, sunt och äkta religiöst liv. Naturligtvis kan det
icke komma i fråga att här till granskning upptaga alla
de försök som gjorts att definiera den äkta religiositetens
väsen, vilket ju dessutom säkerligen aldrig kommer att kunna
uttryckas i ord. Men hur olika dessa definitionsförsök än
skenbart utfallit torde de i verkligheten alla överensstämma
däruti, att till det religiösa livets väsen hör förtroende för
tillvaron och förmåga att hänge sig åt någonting över
individen stående. Vare sig man bestämmer begreppet religion
så att dess överindividuella föremål endast kan vara det
högsta i tillvaron eller Gud, eller så att det också kan vara
makter och idéer inom människolivet, t. ex. fosterlandet,
vetenskapen, konsten o. s. v., blir förmågan av tros stark
självhängivelse uppenbarligen det centrala i all religion. Men
alldeles oberoende av alla olika kriminalistiska
uppfattningar torde det väl ligga i öppen dager, att detta är just vad
de brottsliga radikalt sakna. I verkligheten fanns det icke
heller bland alla de religiösa brottslingar som jag haft
tillfälle att iakttaga någon enda, vars religion jag skulle kunna
beteckna som sund och äkta. Visserligen hade jag hos
åtskilliga brottslingar funnit ett slags religiositet, som
onekligen så till vida föreföll äkta som den uppenbarligen härflöt
ur en diffus längtan utöver dem själva till samhörighet med
någonting vad som helst över dem själva. Men denna
längtans innersta väsen var i verkligheten ingenting annat än ett
i ordets ursprungliga mening gränslöst behov av stöd, och
vad   som   växte fram ur den kunde, om det överhuvudtaget
förtjänade namnet religiositet, i varje fall aldrig betecknas
såsom äkta sådan. Dess jordmån var den själiska
upplösningen i cellensamheten hos de från början mest livsodugliga,
den förbereddes i ordlösa ångestböner till makter som den
bedjande icke trodde på, himmelens eller avgrundens,
likgiltigt vilketdera, och den bröt igenom i det ögonblick dessa
böner så att säga funno svar utifrån tomheten: då
projicerades ur ångesten något ohyggligt skyddsväsen, som blev dessa
brottslingars hemliga gud. Oftast förflyktigades denna
cellreligiositet, om vederbörande i rätt tid flyttades till
fängelsets gemensamhetsavdelning, men stundom vann den varaktig
makt i deras själsliv och den utvecklades då efter cellåren
i vidunderliga dogmsystem, som endast mycket nödtorftigt
kunde bringas i samklang med Bibelns läror. Det är
möjligt att man bland de allra lägst stående människoraserna skall
kunna finna religiösa företeelser av liknande eller
närbesläktat ursprung. Jag hade inom fängelserna också mött
andra religiösa föreställningskomplex, som starkt erinrade
om primitiva folkslags religioner och som likaledes onekligen
i första ögonblicket föreföllo fullt äkta därigenom att de
otvivelaktigt inneburo underkastelse under en högre makt.
Jag tänker härvid särskilt på en form av religion, som jag
lärt känna hos åtskilliga gamla livstidsfångar, vilka
visserligen innerst inne kanske icke helt upphört att hoppas på
benådning och en lycklig ålderdom, men vilka i alla fall
funnit det säkrast att göra upp sin räkning med jordelivet
och förlägga sina framtidsförhoppningar till en kommande
tillvaro. Dessa brottslingar hade under de långa
straffarbetsåren blivit övertygade om att den makt som gripit in i deras
öde och haft lagar, domstolar, poliser och fängelser till sitt
förfogande, verkligen var starkare än de, och eftersom deras
eget liv i varje ögonblick bestämts av denna makt hade den
helt naturligt så småningom i deras instinktiva
föreställningar blivit det över allting annat i tillvaron härskande, och i
den mån de vant sig  vid att lyda dess befallningar utan
tanke på motstånd hade den allt mera frigjorts från
samband med  yttre tvång  och blivit en  överjordisk,  mystisk
verklighet, som inom kort naturligtvis personifierats till gud.
Hos en gud av sådant ursprung kunde man ju från början
icke vänta annat än hårda egenskaper; dessa i
straffanstalten grånade brottslingar voro självklart både på grund av
sina erfarenheter och sina personliga instinkter ur stånd att
göra honom till annat än härskandets, hämndens och
vedergällningens gud. Men just därför hade denne allsmäktige
gud en svaghet: han eftersträvade med hela sitt väsen
människornas erkännande. Och tack vare denna svaghet blev det
möjligt att köpslå med honom; mot simpelt erkännande sålde
han sitt beskydd på jorden och mot dyrkan sålde han
himmelens alla härligheter. Om sina anhängares gärningar
bekymrade han sig icke; en människa kan lika litet vinna evig
salighet genom goda gärningar som en livstidsfånge kan
vinna nåd genom gott uppförande. Ännu mindre befattade
han sig med sina trognas sinnelag; han fordrade ingenting
annat än yttre underkastelse, och han skydde inga medel i
sin kamp mot dem som förnekade honom. För en religion
av detta innehåll kan man utan tvivel finna stöd i åtskilliga
episoder och regler i Gamla testamentet, vilka dock
sannolikt härstamma från äldre perioder i judafolkets liv än dem
under vilka de nedskrivits, och något av dess anda torde
ha funnits i alla folkslags religioner på deras allra tidigaste
utvecklingsstadier. Men det torde också vara utan vidare
klart, att det i den underkastelse, för vilken dessa
brottslingar trodde sig kunna köpa sin guds beskydd på jorden och
eviga fröjder i himmelen, icke fanns minsta skymt av
osjälvisk hängivelse, tvärtom var hela detta föreställningssätt
uppenbarligen ingenting annat än ett utflöde ur den grövsta
tänkbara själviska omsorg, de fullkomligt hjälplösas,
livsodugligas omsorg om sig själva. Och detsamma gällde icke
endast om alla fängelsereligioner som företedde släktskap
med primitiva religionsformer, utan också om den inom
fängelset utan all jämförelse vanligaste religionen. Rent
formellt sett var detta helt enkelt den svenska statskyrkans,
men reellt blev de brottsligas religion naturligtvis liksom alla
andra människors beroende av vad varje enskild sökt och
funnit i densamma. Och detta kan i fråga om flertalet av dessa
omvända allra kortast uttryckas i orden: skuldfrihet <sp>utan
sinnesförändring</sp>. Det var så gott som uteslutande
under celltiden bland förstagångsdömda eller livstidsfångar
som de religiösa omvändelserna i fängelset ägde rum, och hos
dessa brottslingar fann jag före omvändelsen återigen
nästan undantagslöst en så fullständig förkrosselse, att jag i
början ovillkorligt antog dess källa vara ånger eller
skuldkänsla i moralisk mening, d. v. s. osjälviskt lidande i
medvetandet om de begångna brotten, och när jag såg dessa
förpinta söka tröst i religionen utgick jag från som
självklart, att de sökte kraft att övervinna och för evigt förinta
de lidelser som gjort dem till brottslingar. Men tyvärr fanns
det ingen möjlighet att stanna vid dessa antaganden. Redan
efter några få samtal måste jag överallt konstatera, att
ångern endast var grämelse över brottens följder eller
omedveten fruktan för nya och hårda straff efter nya brott. Detta
framgick redan av det faktum, att dessa brottslingar i all sin
förtvivlan aldrig ägnade en tanke åt sina offers öden; vad
som sysselsatte dem var endast och allenast deras eget väl
och ve. Och vad de sökte i religionen var icke kraft till
rening och försoning, utan blott ett medel att skjuta all skuld
ifrån sig. Och i verkligheten lyckades detta dem, hur
förunderligt det än kan förefalla, genom en sorts formellt
accepterande eller så att säga intellektuellt erkännande av de
religiösa trossatserna. Just därför att de saknade alla
förutsättningar för verkligt religiöst liv, kunde de intala sig eller
rättare sagt aldrig betvivla, att den religiösa omvändelsen
endast bestod i ett dylikt formellt övergående från
förnekande till bekännelse. Och omvändelsen gjorde dem lika
självklart i deras egna ögon till nya människor i ordets
bokstavliga betydelse, d. v. s. den befriade dem från allt ansvar för
begångna brott liksom från alla brottsliga lidelser, den
befriade dem i själva verket från all ansvarskänsla både i fråga
om det förflutna och framtiden, och eftersom den icke
förmådde befria dem från det ådömda straffet gjorde den dem
i stället med nödvändighet till martyrer som ledo för andras
brott men skulle vinna desto rikare lön i himlen; det fanns
överhuvudtaget inga gränser för dessa brottslingars
självförgudning efter omvändelsen. Men lika ömkansvärda som
de förefallit i sin förtvivlan och förkrosselse under den första
celltiden, lika motbjudande, ja förhatliga framstodo de nu i
sin skenbart ödmjuka, ostörda självbelåtenhet, som
naturligtvis dessutom var fylld av de bittraste förebråelser mot allt
och alla i deras närhet, och det torde icke behöva vidare
utvecklas, att det icke heller i denna religion fanns minsta
skymt av osjälvisk längtan.

För flertalet av de brottslingar som omvänt sig till denna
religion blev den emellertid endast en otillräcklig och osäker
källa till frid i fängelset. Den hjälpte dem visserligen fram
genom många av deras mest förtvivlade timmar och dagar
och den bidrog utan tvivel också i allmänhet till att göra
deras liv under celltiden mindre tungt. Men full trygghet
skänkte den dem aldrig, därför att de aldrig kunde helt
hänge sig åt dess illusion. Av Winge och alla de andra, i
vilkas själsliv självbedrägeriet var det centrala, utvecklades
den däremot till ett fulländat redskap att smula sönder
verkligheten med och öppna soliga vägar i fantasien till allt
vad deras hjärtan åtrådde. För dessa brottslingar var ju
religionen icke ens under cellåren egentligen nödvändig. De
torterades ju icke av ånger ens i betydelsen av grämelse
över de brott vilkas följder de nu hade att bära. Med sin
tillvaro i fängelset voro de ju i stort sett fullt belåtna och
för någon vare sig medveten eller omedveten fruktan för att
de i framtiden, då de blivit benådade, skulle komma att begå
nya brott med mer pinsamma följder fanns självklart ingen
plats inom dem. Dock fanns det verkligen en punkt i deras
liv under strafftiden som det tycktes omöjligt att utan
vidare skjuta undan, nämligen själva det faktum att de voro
dömda till livstids straff. För alla livstidsdömda var
medvetandet om strafftidens längd och obestämdhet naturligtvis
från början straffets tyngsta börda. Visserligen äger
benådning i regeln rum efter 20 à 25 år, varierande i främsta
rummet efter brottets beskaffenhet och därnäst efter
uppförandet i fängelset, men eftersom ovisshet är svårare att
uthärda än alla positiva olyckor och lidanden, skulle 30 års
straffarbete utan möjlighet till förkortning säkerligen vara
ett mildare straff än livstids straffarbete med sannolikhet
för benådning efter 20. Men i detta avseende hade Winge
nästan omedelbart efter livstidsdomen skaffat — eller
rättare skapat — sig den visshet han behövde för att kunna
leva lugn och glad. Själv påstod Winge, att en av de män,
som brukat besöka honom i fängelset under straffets första
månader och som varit hans religiösa vägledare, hade
försäkrat honom att han hade alla skäl att hoppas på benådning
efter sex à åtta år. Men vida sannolikare är att Winge ur
något endast vänligt uppmuntrande och förmanande
uttalande, t. ex. en maning att icke förtvivla utan förlita sig på
Guds outtömliga nåd, hade utlyssnat vad han önskade i fråga
om strafftidens längd, d. v. s. i fråga om de världsliga
myndigheternas nåd. Då jag ansåg det vara min plikt att efter
bästa förmåga upplysa Winge om verkligheten i detta liksom
i alla andra avseenden, visade det sig att hans trosvisshet
redan på denna punkt var av rent religiös natur. Han hade
— naturligtvis icke medvetet logiskt, men väl omedvetet
psykologiskt — gjort denna benådning efter några få år till
en oupplöslig konsekvens av sin omvändelse, han visste att
den skulle innebära ett enastående undantag, men han kände
sig genom sin nya religion oändligen höjd över alla för
vanliga dömda gällande regler, och han lät sig icke ett 
ögonblick rubbas från sin tro; några anförbara skäl för
densamma hade han naturligtvis icke, och han undvek därför helt
enkelt att svara på mina framställningar och försökte i
stället så gott sig göra lät föra våra samtal in på andra
ämnen. Men om Winge sålunda strängt taget blott på
en enda punkt verkligen behövde religion i fängelset,
så var den icke desto mindre synnerligen användbar
dels till att radikalt befria honom från vissa vaga
självförebråelser, som under cellåren någon gång kunde komma
upp t. o. m. inom honom, och dels — framför allt — till att
öppna helt och hållet nya, strålande varma, lyckliga
framtidsutsikter. Vad Winge förebrådde sig var naturligtvis
varken den förskingring eller det rånmord han begått;
liksom alla andra förbrytare talade han om sina brott som
något under de givna omständigheterna fullkomligt
självklart, vilket det lika litet kunde falla en förnuftig människa
in att ångra eller beklaga som t. ex. att en sten faller till
marken om ingenting håller den uppe. Icke heller gällde hans
självförebråelser egentligen hans utsvävande liv, ehuru det
uppenbarligen varit den närmaste och mest påtagliga
anledningen till hans brott (varom mera i det följande). Utan
vad han förebrådde sig var att han icke hållit dessa
utsvävningar uppe på en social nivå, där de enligt hans
uppfattning skulle kunnat fortgå till livets slut utan några som
helst oangenäma följder; liksom så många andra brottslingar
föreställde sig Winge nämligen de icke kroppsarbetande
klassernas liv såsom förflytande i ingenting annat än
sysslolöshet och mer eller mindre råa sinnesnjutningar, detta helt
naturligt därför att ingenting annat syntes honom själv värt
att eftersträvas. Naturligtvis klargjorde Winge icke
medvetet för sig det verkliga innehållet i dessa sina
självförebråelser; naturligtvis var han tvärtom djupt övertygad om att
det var alla utsvävningar överhuvudtaget som han
fördömde. Men vare sig han talade om sitt gångna liv eller om
sina framtidsplaner, lyste hans egen glada brinnande
längtan allt för starkt igenom de så nyligen inlärda mörka
religiösa orden för att man skulle kunna misstaga sig om vad
som här var det personligt verkliga och vad som var
främmande tillfälligt långods. Vad Winge genom religionen
velat befria sig från och vad han efter omvändelsen också
kände sig saligen fri från var närmast fruktan för att sjunka
ner i storstädernas drägg, vars orgier alltid, med eller utan
rånmord, slutade i fängelset; för orgierna själva hyste han
förvisso ingen fruktan. Men det var också från allt det
grova, smutsiga, tunga, brutala i proletärernas eller de
arbetande klassernas liv överhuvudtaget som han sökt och
funnit befrielse i religionen; ur djupet av sitt väsen kände han,
att den som undfått omvändelsens nåd och blivit upptagen
bland Guds utvalda icke längre hade någonting gemensamt
med och aldrig åter skulle kunna neddragas i detta
arbetarmassornas mållösa djuriska liv. Och efter denna befrielse,
som Winge själv kallade sin frälsning, låg ju hela Guds
vida värld öppen för honom på ett sätt som han aldrig förr
hade drömt om; sedan religionen äntligen höjt honom över
allt som han hatat och avskytt ända sedan sin barndom i det
fattiga kälkborgerliga hemmet, där det trälades från
morgon till kväll, fanns det ju icke längre något ouppnåeligt
för honom. Han såg sig redan själv som en just på grund
av sin varma och starka religiositet av alla högaktad,
omätligt rik finansfurste i någon världsstad, omgiven av allt som
kan köpas för pengar; sedan upplöstes hans religiösa
fängelsedrömmar i ett oklart töcken av njutningsfantasier, men
också i en oändligt ljuv tacksamhet mot den gud som stod
beredd att skänka honom allt detta.

Förflyttningen till fängelsets gemensamhetsavdelning
efter de tre cellårens slut blev naturligtvis för de flesta
brottslingar (utom recidivisterna) av psykologiskt djupt
ingripande betydelse. För Winge och alla med honom
besläktade blev den helt enkelt revolutionerande, därför att de
illusioner av olika slag, som varit det väsentliga innehållet
i deras liv i ensamheten, icke tålde beröring med den
verklighet som representerades av kamraterna under arbetet;
deras självbedrägerier måste följaktligen föras in i nya
banor och ofta ett helt system byggas upp från grunden. Efter
mindre än en månad var varje skymt av religiositet
bortsopad ur Winges liv och t. o. m. ersatt av ett ursinnigt raseri
mot allt vad religion hette, vilket återigen långsamt
bleknade bort i överlägset förakt och slutligen i likgiltighet. Den
närmaste anledningen härtill var att Winge icke kunde
undgå att låta sig övertygas om att han lika litet som någon
annan komme att bli benådad förr än efter den vanliga
strafftiden, d. v. s. 20 à 25 år. Liksom det var på denna
punkt som han först tagit religionen i sin tjänst, så blev det
också här som hans religion fick sitt första grundskott; han
hade knutit sin omvändelse allt för fast till tron på den
exceptionellt snara benådningen för att den skulle kunna bli
beståndande sedan denna tro gått förlorad. Men han 
förmådde icke heller i allmänhet inför kamraternas realistiska
diskussioner om fängelselivets och framtidens möjligheter
fasthålla drömmen om att han genom religionen höjts till
undantagsställning över icke endast deras utan också alla
hederliga arbetandes smutsiga vardagsbekymmer. Och
därmed hade religionen uppenbarligen förlorat sin
användbarhet och allt berättigande i hans liv. Sitt vanmäktiga raseri
inför de helt och hållet nya framtidsutsikterna riktade han
som sagt mot religionen överhuvudtaget men närmast mot
den man som lockat honom in på så falska vägar, och han
övertygade sig inom kort om att denne avsiktligt föresvindlat
honom icke endast benådningen utan också stöd i framtiden
för de stora affärsföretagen, allt genom den religiösa
förening han tillhörde och allt naturligtvis blott för att få
skryta med den berömde rånmördaren Winges omvändelse;
naturligtvis vågade han aldrig inför mig visa detta raseri
eller öppet utslunga dessa beskyllningar, men han saknade
lika självklart förmågan att dölja dem. Till det snabba
förflyktigandet av Winges religiositet bidrog också att hela
hans gamla personlighet från före fängelsetiden helt
naturligt levde upp i umgänget med alla de likasinnade som han
nu fann sig omgiven av. Att komma ut i fängelsets
gemensamma arbetssalar på morgnarna var ju vad sällskapet
angick nästan som att komma in på en av de krogar som varit
hans hem sedan 15-årsåldern och där han just på grund av
sällskapet alltid känt sig så välsignat väl till mods; han hade
inom kort lärt känna alla sina medfångars historia, och bland
dem behövde han förvisso icke genera sig, bland dem fann
han tvärtom överallt självklar förståelse och sympati, bland
dem kunde han liksom förr på krogarna vara helt och fullt
sig själv och ingenting annat från morgon till kväll, och
bland dem tillhörde han åter en gemenskap av levande
mänskor. Och det var i längden trots allt mera lockande än
religionens upphöjda.ensamhet; religionen hade naturligtvis
till slut för Winge liksom för de flesta andra brottslingar
endast varit en nödfallshjälp under cellensamheten.
Överhuvudtaget gällde det ju nu, då framtiden glidit bort i ett så
obestämbart fjärran, framför allt att komma tillrätta med det
närvarande; icke ens de ljuvligaste drömmar om vad som
skulle ske om 20 eller 30 år kunde skänka honom någon
riktig värme. All den kraft som flutit ut i dessa drömmar och
som förresten varit nödvändig för att hålla religionen uppe,
samlade han därför i stället på att försköna fängelselivet och
om möjligt göra det till en idealtillvaro. Och eftersom han
nu hade fullt upp av sällskap med likasinnade, vilket var
det enda han saknat under cellåren, var det endast naturligt
att detta lyckades honom så fullständigt, att när han en gång
efter några månader beskrev sin dag i fängelset med dess
utmärkta dietiska kosthåll, dess regelbundna promenader,
dess uppfriskande gymnastik, en timmes djup och ostörd
sömn varje dag efter middagen, tillgång till det
förträffliga biblioteket o. s. v., verkade det helt enkelt som en skildring
från ett lyxsanatorium för vila och rekreation. Vad de
tjugufem straffåren angår, hade de inom kort försvunnit
för honom lika fullständigt som då de under hans religiösa
period varit reducerade till sex eller åtta år. Eftersom han
icke längre kunde förneka dem, sysselsatte han sig helt
enkelt icke med dem, och när jag någon gång förde dem på
tal, visade det sig att han slagit sig till ro med att han vid
sin frigivning ju i alla fall endast skulle vara 45 år gammal
och att hela livet vid den åldern ju ännu skulle ligga öppet
för honom.

Av det nu anförda följer, att det var för väsentligen olika
ändamål som Winge före och efter överflyttningen till
fängelsets gemensamhetsavdelning talade med mig om sitt
gångna liv. Vare sig han tillfälligtvis kom att nämna någon
enstaka händelse eller han utbredde sig detaljerat över hela
perioder, var det under cellåren alltid för att övertyga mig om
och samtidigt själv få njuta av hur oändligen fjärran högt
han numera stod över all dess lastbarhet och alla dess råa
utsvävningar. Att höra honom tala om sig själv i det
förflutna var under denna tid som att höra honom tala om en
främmande, värd det djupaste förakt, ehuru också kristligt
medlidande; självmedlidandet är nämligen ett själstillstånd
som nästan alla brottslingar, lyckliga och olyckliga, på olika
vägar ständigt tendera till. Sedan religionen försvunnit ur
hans liv, var det däremot uteslutande för att framdraga
förklarande och förmildrande omständigheter, som han under
våra samtal ständigt återkom till det förflutna, med vilket
han numera alltså stod fullt solidarisk, dock utan att därför
vara fylld av mindre varmt självmedlidande. Likväl blev
det icke endast i fråga om de yttre konturerna utan också
psykologiskt samma bild som framträdde ur vad han under
och efter celltiden berättade om sitt gångna liv, helt enkelt
därför att han aldrig förmådde dölja vad som varit de
verkliga drivkrafterna i detsamma; hans ständigt lika levande
glädje i alla de liderliga minnena lyste, som sagt, allt för
starkt igenom både hans religiösa fördömande och hans
försök att finna förmildrande omständigheter. Emellertid blev
det till slut ur dessa sistnämnda som det psykologiska
förloppet av hans liv framträdde fullständigast. Ty
naturligtvis kunde han till sitt försvar icke framdraga annat än
sådant som han var övertygad om att alla andra måste ha
överseende med, och i de uppfattningar han tillskrev alla andra
avslöjade han i längden ovillkorligt icke endast sina mer eller
mindre ytliga lidelser, utan sitt väsens djupaste defekter; det
lär, som redan framhållits, överhuvudtaget knappast finnas
någon säkrare väg till det innersta i en människas själ än att
lyssna efter vad hon anser självklart, allmängiltigt,
allmäntmänskligt. Men de djupaste defekterna i Winges själsliv
visade sig i dessa försök till försvar vara just desamma som jag
redan lärt känna i hans reaktion mot fängelselivet. Han hade
under hela sitt liv, från sin tidigaste ungdom till sitt sista
brott, aldrig någonsin förmått se sanningen i ögonen där den
var honom obekväm, eller omvänt han hade alltid och överallt
förmått omdikta verkligheten till vad han just för
ögonblicket önskade.

I fråga om de år som ligga före förskingringen och
rymningen från hans hemland måste rättegångshandlingarnas
framställning till att börja med kompletteras med Winges
egna uppgifter i fängelset. Enligt dessa uppgifter hade hans
krogliv bland prostituerade och halvkriminellt slödder
ingalunda — som man ju måste anta då han dittills skött sitt
arbete oklanderligt — börjat först efter rymningen, utan
redan samma år som han lämnat sitt hem, d. v. s. innan han
fyllt 15 år, och den stora förskingringen hade icke varit hans
första brott. Winge berättade utförligt om dessa sina första
år borta från föräldrahemmet för att visa hur i grund och
botten oskyldig han var till att han från början kommit in
på den bana, där han förr eller senare måste bli brottsling.
Redan samma dag som han ankommit till den stad, där han
fått sin första plats, fördes han på kvällen av affärens båda
förutvarande manliga biträden, en några år äldre bokhållare
och en med Winge jämnårig springpojke, till en
nattrestaurang med kvinnlig uppassning, som i verkligheten utgjordes
av prostituerade, och här introducerades han omedelbart i de
kretsar av nedsjunkna ur alla samhällslager, tredje klassens
varietéartister, f. d. kontorister och bodbetjänter, välklädda
svindlare, falskspelare och sutenörer, de flesta straffade, alla
utanför lagarnas gränser, som jämte de prostituerade
hädanefter skulle bli hans enda umgänge. När Winge
skildrade det glada livet i dessa kretsar i färger som han
visserligen efter bästa förmåga försökte dämpa så mycket som
möjligt, ville han dock aldrig göra troligt att han på grund
av sin ungdom icke förstått vad det var som försiggick ikring
honom, utan det första grundtemat i hans försvar var helt
enkelt: skulle någon människa på jorden ha kunnat motstå
ett sådant liv som detta? För att göra dess lockelse ännu
mera förklarlig för mig berättade han också om det oändligt
enformiga, gråa, tunga vardagslivet i hans barndomshem,
där det visserligen aldrig rått någon nöd och där allting —.
för all del — varit utmärkt rent och präktigt, men där han
blivit sjuk av längtan bara av att se sin far i tjänstgöring
från klockslag till klockslag året runt, möjligen med några
fattiga veckors avbrott under sommaren, och sin mor 
ständigt lika upptagen av barn och hushållsbestyr; och det visade
sig att vad som under hans barndom i småstadshemmet
föresvävat Winge i hans drömmar om livet ute i den stora
verkliga världen, det hade han redan första dagen funnit i dessa
kretsar, där ju ingen var tyngd av arbete och ingen levde
för annat än att göra varje dag till en ny strålande fest;
senare växte visserligen hans längtan och han lärde sig att
se mera skeptiskt och överlägset på alla dessa småsvindlares
liv, som ständigt oroades av polisen. Men om detta
skimrande njutningslivs alla tusen lockelser var det första
grundtemat i Winges försvar, så var det andra på vilket Winge
lade ännu större vikt, att han i början och ganska länge
framåt aldrig gjort sig skyldig till någon klandervärd
handling under det att han som nykommen deltagit i detta sina
äldre kamraters liv. Winge saknade nämligen varken de
naturliga förutsättningarna "för sedliga instinkters uppkomst
eller under barndomen uppammade och utvecklade, verkligen
levande sådana instinkter. Han var tvärtom från början
alldeles icke moraliskt känslolös, och från det småborgerliga
barndomshemmet med dess stränga arbetstukt hade han
medfört icke blott drömmar om frihet från alla plikter, utan
också en ganska betydande barlast pliktinstinkter. Men vad
han saknade var förmågan att se verkligheten annat än
sådan som den blev honom bekvämast just för ögonblicket.
Och i allt vad han nu med glödande iver framdrog för att
övertyga mig om att han åtminstone under det första
halvåret i den främmande staden aldrig begått någonting
verkligen klandervärt fanns ännu nästan lika levande som en
gång inför avgörandet den självbedrägeriprocess som i stället 
för motivkamp försiggått inom Winge innan han med ostört
samvetslugn kunde hänge sig åt livet bland alla dessa
prostituerade, sutenörer och svindlare. Vad hade han egentligen
haft att förebrå sig? Han levde ju på sin egen ärligen
förtjänta lön och han skötte ju sitt arbete oklanderligt, det
kunde han när som helst få intyg på. Hade han inte rätt att
också njuta en smula av livet, när det skedde för hans egna
pengar? Om han behövt använda ett enda öre av andras,
skulle han aldrig mera satt sin fot på något av dessa ställen.
Föräldrarna hade han visserligen måst be om extrabidrag och
till slut hade han verkligen pressat dem ganska hårt några
gånger, och det gjorde honom ont. Men om de känt till
förhållandena och vetat hur alla andra levde här i staden, skulle
de säkert inte tyckt att han var överdådig. Åtminstone hans
mor unnade honom säkert all glädje han kunde få medan
han var ung. Naturligtvis skulle hon inte gillat allting i
hans liv. Men kunde gamla människor någonsin helt förstå
de unga? Allting var ju så olika nu mot förr. Förresten
skulle han också själv velat ha mycket annorlunda, både
bland kamraterna och hemma hos flickorna. Men han kunde
ju inte ändra världen, han fick ju ta livet sådant som det nu
en gång är. Han kunde ju inte dra sig undan från alla
människor och leva som en eremit. Det skulle ju alldeles ha
förstört hans framtid som hans föräldrar alltid hoppats så
mycket på. Han behövde ju sina kamrater och vänner för att
komma fram i världen. Var det inte därför hans plikt både
mot sig själv och föräldrarna att delta i deras liv även om
det var honom motbjudande i mycket? Tack vare dessa och
liknande argument lyckades det honom redan vid 
15-årsåldern att med fullaste samvetsfrid börja leva som
stamkund på sutenörkrogar och bordeller.

Emellertid kunde Winge naturligtvis icke i längden betala
det liv han sålunda glidit in i med vad han förtjänade i den
affär där han var anställd. Sedan han pressat allt som var
möjligt ur sina föräldrar, utnyttjat sin kredit på
stamkrogarna till det yttersta och lånat vad han kunnat av kamrater och
vänner och främlingar som passerat deras krets, tillfälligt
stadda vid god kassa ur källor som läto pengarna flöda lätt, kom
det en dag då han antingen måste besluta sig för att bryta sig
ut ur krog- och bordellivet eller söka sig tillgångar utanför
lagarnas gränser. Till denna punkt i sin utveckling återkom
Winge gång på gång under mina besök hos honom i
fängelsets gemensamhetsavdelning, och det var med alldeles särskild
iver som han försökte förklara för mig varför han just här
hade handlat så som han gjort; han kände instinktivt att det
i själva verket varit på denna punkt som hans öde avgjorts
och det låg honom därför helt naturligt alldeles särskilt om
hjärtat att övertyga sig själv och mig om att han här varit
utan skuld. Han hade vid denna tid redan länge haft
kännedom om en alltid tillgänglig och, efter vad andras
erfarenheter hade visat, fullkomligt ofarlig väg till sådana
extrainkomster; affären i vilken han hade plats var nämligen en
stor grosshandelsfirma, till vars lager hade knutits en
obetydlig butik, som hans båda kamrater och han själv vid sidan
av sitt egentliga arbete skötte under endast mycket
bristfällig kontroll av firmans chef, vilken för engrosaffärerna befann
sig på resor större delen av året, och kamraterna hade så
snart de hunnit övertyga sig om hans pålitlighet anförtrott
honom, att de sedan flera år brukat sälja undansnillade
varor till s. k. klädjudar och att det aldrig fallit minsta skymt
av misstanke på dem. Emellertid var det ingalunda Winges
avsikt att framställa sig som ett oskyldigt offer för sina äldre
kamraters förförelser eller depraverande inflytande; Winge
brukade liksom alla andra självbelåtna brottslingar över
huvud taget aldrig skjuta skulden på någon annan; utan vad han
ville övertyga mig om var helt enkelt, liksom i fråga om
deltagandet i kamraternas fester, att hans handlingssätt varit fullt
försvarligt, d. v. s. att ingen under de givna
omständigheterna förnuftigtvis kunnat handla annorlunda. Härvid bör dock
anmärkas, att allt efter som det blev fråga om obestridligen
brottsliga och icke endast omoraliska handlingar, övergick
Winge formellt från försvar till försök att förklara och
ursäkta, hans uttryckssätt blevo mera obestämda och trevande,
han framställde icke längre positiva påståenden utan vädjade
så att säga till min billighet, och han undertryckte ofta vad
han redan hade på läpparna, allt naturligtvis för att bevara
skenet av att tillfullo förstå de brottsliga handlingarnas
fördömvärdhet; men reellt förändrade detta ingenting, han
förblev påtagligen överallt lika djupt övertygad om sin egen
saks rättfärdighet. Det visade sig också här att det från
början ingalunda saknats återhållande krafter inom honom.
Bland dessa var visserligen icke fruktan för upptäckt och
straff, vilket måhända till förekommande av missförstånd
bör uttryckligen nämnas. Liksom de typiska
självbedragarna i allmänhet kunde Winge naturligtvis ännu mindre än de
flesta andra brottslingar räkna med möjligheten att bli
upptäckt, och någon fruktan för straff kunde följaktligen 
överhuvudtaget aldrig uppkomma inom honom; vad hans
självbedrägeri kunde prestera i fråga om att förblinda honom
inför omständigheter, som gjorde det nära nog matematiskt
säkert att han skulle vara fasttagen 24 timmar efter brottet,
skall jag visa i redogörelsen för det psykologiska förloppet
vid själva rånmordet. Utan vad som nu, då han första gången
i sitt liv stod omedelbart inför överskridande av lagarnas
gränser, reste sig med samlad styrka inom honom, var allt
som ur hans naturliga moraliska förutsättningar under
barndomen utvecklats till fasa inför själva brottet eller
brottsligheten såsom sådan; och att dessa krafter ingalunda voro så
obetydliga, som det efteråt naturligtvis måste förefalla,
visade sig redan i att de förmådde hålla stånd så pass länge
som de gjorde. Men så djupt som hans moraliska instinkter
redan hunnit bli sönderfrätta under hans liv på krogar och
bordeller bland hel- och halvkriminellt slödder, segrade
naturligtvis till slut ändå hans självbedrägeri över allt som
ställde sig hindrande i vägen för fortsättande av detta
njutningsliv. Till att börja med kunde han ju nu finna
ojämförligt mycket starkare stöd än förr i de båda argumenten: så
gör ju alla andra och det är nödvändigt för framtiden att inte
helt isolera sig. Det fanns ju verkligen bland alla hans
vänner knappast någon enda, som icke gjort sig skyldig till
mycket grövre förseelser än de obetydliga försnillningar som
det här var fråga om. Varför skulle han vara den enda som
lät sig hållas tillbaka av alla möjliga och omöjliga
lagbestämmelser och vad skulle det bli av honom om han nu
avskilde sig från hela världen? Ingen skulle ju sedan röra ett
finger för att stödja eller hjälpa honom framåt. Han skulle
helt enkelt få fortsätta att träla som yngste bokhållare så
länge han levde. Och det skulle krossa hans föräldrars
hjärtan. Han hade ju ända sedan sin tidigaste barndom varit
deras stoltaste hopp, och ännu i dag fanns det ju ingenting
så högt att de inte väntade sig det av honom. Vad beträffar
alla de gamla visorna om att ärlighet varar längst etc, så
visste ju alla förnuftiga människor att det bara var
söndagsskolesvammel. I det verkliga livet gick det ju annorlunda
till. Nästan varenda en av stadens rikaste män som själva
tjänat sig upp hade ju börjat med att snatta ur kassan. Men
härtill kom att ju längre han tänkte på det, desto mindre
kunde han se att han överhuvudtaget skadade någon genom
att han skaffade sig dessa extrainkomster. För principalen
betydde ju de obetydligheter han gömde undan mindre än
ingenting, han bekymrade sig ju inte alls om hela butiken. Winge
undrade t. o. m. ibland i sitt hjärta om inte principalen rent
av själv skulle gett dem sin välsignelse till deras
extraslantar, ifall det varit möjligt. Han var ju verkligen inte
småaktig, utan en glad och livad herre som festade ganska
grundligt själv och som tyckte om att se andra roa sig. Men skulle
undansnillningarna komma att fortgå så länge att det till slut
blev fråga om verkliga summor, kunde han ju alltid betala
igen dem i framtiden. Ty att han en gång skulle bli en rik
man var för Winge lika säkert som att han levde på jorden.
Hade han då ens rätt att beröva sig själv all ungdomsglädje
och stänga alla framtidsvägar för sig blott för några
lagbestämmelsers skull, som kanske inte ens gällde för sådant som
detta? Som nyss antyddes, framförde Winge icke alla dessa
argument öppet och direkt, utan i trevande och vädjande 
försök att förklara och ursäkta sina handlingar. Men i vad han
framförde hördes tillräckligt tydligt hans hjärtas innersta
tankar, och det var lätt att utfylla vad han lämnat
outtalat.

Av någon psykologiskt likgiltig anledning måste Winge
emellertid efter ett par år lämna sin första plats, och på de
ställen där han senare fick anställning funnos inga tillfällen
till sådana extrainkomster som de här beskrivna. Men i
stället hade han under tiden på annat håll funnit en minst lika
rikt flödande inkomstkälla, nämligen i att låta sig
underhållas av prostituerade. Eftersom detta enligt Winges
uppfattning icke innebar någon straffbar handling talade han om
det med naiv öppenhet, ursprungligen blott för att förklara
hur han alls kunnat fortsätta det dyrbara livet på krogarna
så länge, och mina försök att åtminstone i någon ringa mån
öppna hans ögon för den verkliga innebörden i ett sådant liv
besvarade han med att utförligt berätta mig hur allting
tillgått; varken han eller någon annan, utom möjligen sådana
som varit svartsjuka, d. v. s. avundsjuka, hade någonsin
funnit något orätt i det. Det hade naturligtvis börjat långsamt
och för båda parterna omärkligt med att han någon gång då
han varit alldeles utan pengar lånat av den flicka han var
tillsamman med jämt så mycket som behövdes till att betala
deras varietébiljetter, supé o. s. v. Då hade han ännu tyckt att
det var genant att ta emot pengar av flickor, varför kunde
han numera inte erinra sig, det hade väl varit någon gammal
fördom därhemifrån, och rätt länge framåt hade han betalat
lånen öre för öre. Men efter någon tid hade han sagt sig att
töser av den sorten verkligen inte voro värda så många 
hänsyn och omständigheter. Det var egentligen inte mer än rätt
att de någon gång fingo betala sin del — och hans också
förresten, eftersom de så länge tack vare hans dumhet
kunnat suga ut honom så som de gjort; det var ju de som bragt
honom till ruinens brant. Och de hade aldrig beklagat sig.
Tvärtom hade de snart stått i kö för att få bjuda honom och
till slut hade de nästan slagits om honom. Det hade säkert
inte i hela staden funnits en så eftersökt kavaljer som han.
Då hade han visserligen inte låtit det stanna vid betalningen
på varietéerna och restaurangerna, utan också lånat av dem
till vad han annars behövde. Och någon gång hade han väl
nog farit lite hårt fram med sådana som inte ville ut med
pengarna. Men var det inte hans rätt, så mycket som de
kostat honom? Dessutom gjorde han dem ju dag för dag de
största tjänster och uppoffrade mycket mer tid och krafter
än de någonsin kunde betala honom. De kunde ju inte alls
reda sig ensamma, varken med polisen eller alla sina besök,
och framför allt inte med de uslingar som ville utsuga dem
och som inte levde på annat. Han hade räddat flera
hyggliga flickor ur sådana bovars klor. Skulle han kanske ha
lämnat dem åt sitt öde och låtit dem gå under bara därför
att hans lön inte räckte till att leva med dem? Var det inte
tvärtom hans plikt att hjälpa dem, när de ingen annan hade
att vända sig till? — Även om Winge nu i fängelset förstod
att hans sutenörliv i mina ögon var minst lika moraliskt
vidrigt som något av hans brott och därför småningom
började begagna mindre öppna uttryck än de här anförda, var det
endast allt för uppenbart att han till slut verkligen känt sig
spela en ädel och uppoffrande räddares roll gentemot de 
prostituerade, och vid 17—18-årsåldern hade han alltså utöver
stamkund på bordellerna och tjuv hunnit bli också sutenör,
allt i djupaste samvetsfrid genom sin obegränsade
självbedrägeriskhet.

Det måste naturligtvis, som ovan antytts, väcka förvåning
att Winge kunde fortsätta detta liv i snart sagt dagliga
orgier så länge som under fem år och samtidigt sköta sitt
arbete på olika kontor till sina principalers fulla belåtenhet.
Förklaringen torde finnas, som också redan antytts, utom i
Winges sällsynt sega fysik, vilken naturligtvis var den
första förutsättningen också för hans välbefinnande i fängelset,
i att Winge under dessa år alltid eldades av någon dröm om
oerhörda framgångar. Varje gång han flyttade till någon
ny plats — och han skiftade som redan nämnts anställning
icke mindre än tio gånger mellan sitt 15 :e och sitt 20 :e år —
var han förvissad om att nu väntade honom den stora för all
framtid befriande lyckan, nu skulle han t. ex. tack vare sin
enastående duglighet inom det nya området efter några år
vara upptagen som kompanjon i firman och kunna gifta sig
till miljoner och grundlägga banker och industrier med
inkomster att köpa alla världens njutningar. Av dessa
drömmar mindes Winge i fängelset endast föga. Men ur vad han
vid olika tillfällen kom att nämna om sina
ungdomsförhoppningar var det lätt att fastställa både deras allmänna tendens
och deras kraft att hålla honom uppe under kortare tider. När
sedan drömmen efter några månader eller kanske redan några
veckor slocknat inför verkligheten, som dess eld icke kunde
genomtränga och ändra, började han söka efter en ny plats,
och när han funnit utsikt till en sådan föddes och växte en ny
lika brinnande dröm inom honom. Winges själsliv var i
detta avseende utomordentligt representativt icke endast för
den särskilda grupp av mördare som det här är fråga om,
utan också för otaliga andra unga brottslingar. Funnes det
någon möjlighet att bringa i ljuset de mer eller mindre
medvetna framtidsdrömmar som funnits i något hundratal unga
brottslingars hjärnor, skulle man säkert mötas av en mera
groteskt fantastisk karrikatyr av människors verkliga
strävansmål än som någonsin skulle kunna fås fram på andra
vägar. Men om Winges arbetsenergi sålunda under dessa år
ständigt på nytt piskades upp i eld av hans drömmar trots alla 
förslöande orgier, så undergrävdes naturligtvis likväl
jämförelsevis hastigt under ett sådant liv icke blott hans moraliska
instinkter utan också hans kroppsliga och därmed hans övriga
andliga krafter. Och i denna växande psykofysiska
förruttnelse fanns snart ingenting annat centralt och varaktigt kvar
än en lika mållös som gränslös längtan. Också på denna
punkt var Winges själsliv av betydande allmänt
kriminalpsykologiskt intresse. Ty ur denna längtan, som så påtagligt
hade sitt ursprung i fortskridande kraftförödelse, växte i sin
ordning fram heta obändiga lidelser av just det slag, som man
så ofta möter hos brottslingar och som man i första
ögonblicket ovillkorligen är benägen att uppfatta som ett övermått av
elementär livskraft. Vad som vid denna tid närmast
föresvävade Winge var å ena sidan gigantiska affärsföretag, som
han visserligen undvek att precisera för sig för att icke
nödgas inse deras omöjlighet, och å andra sidan orgiastiska fester,
vilka han lika självklart endast tänkte sig som välbehövliga
avbrott i det enastående tunga arbetet. Men erfarenheten hade
övertygat honom om att han varken i fråga om de förra eller
de senare någonsin skulle kunna uppnå vad han ville
därhemma. Han var sedan länge trött intill äckel både på det
evigt enahanda skökolivet och på att leva i ständigt nya
drömmar om framgångar på allehanda löjliga kontorsplatser.
Han hade äntligen fått ögonen öppnade för att han fört ett
ovärdigt liv i en håla, där hans bästa krafter förkvävts
under lumpna hänsyn eller runnit bort i smågränders smuts
till ingen nytta. Han såg nu klart, att det sannerligen icke
berott på honom att han ännu efter fem år icke nått utöver den
punkt där han börjat. Hos honom hade det icke saknats
tillräckligt stark vilja, han hade vid gud varit fylld av tillräckligt
varma drömmar. Så mycket säkrare visste han nu, att han
skulle kunna göra sig gällande både i arbete och annat
därute i det stora verkliga livet. I vilken världsstad som helst
skulle han finna just de förhållanden för vilka han var
skapad. När han tänkte på London, Berlin, Paris, New-York
med allt han hört sina äldre lyckligare vänner berätta om
det vidunderliga livet därute på sagolika guldrestauranger,
jättevarietéer, lyxetablissement med hundratals kvinnor från
världens alla länder, skälvde han av raseri över att han låtit
sig fångas på vägen ditut i en så jämmerlig håla som denna
och bestulits på fem av sina bästa år, ja på hela sin ungdom
som skulle kunnat vara fylld av så strålande härligheter.
Ty det var just dit ut som han från början längtat och dit
hade han också säkert rest redan vid 15 års ålder om han
själv fått bestämma. Vad han förlorat av ungdomsglädje
under dessa år skulle han dock kunna förlåta sina föräldrar
och andra som hållit honom fast i eländet och smutsen 
därhemma, men alla de arbetsmöjligheter han förlorat kunde han
aldrig förlåta dem. Ty guldkrogarna och allt vad därtill
hörde var honom hjärtans likgiltigt i jämförelse med arbete
och framgångar, det var rikedomar — gränslösa rikedomar
för vilka allt skulle kunna köpas — och allmän aktning och
vördnad som han innerst inne, djupast i sitt hjärta, alltid
längtat efter och som han från första dagen till den sista
rastlöst, outtröttligt skulle strävat efter, om han blott fått
komma ditut; allt det andra ville han endast som vila i
arbetet, för att kunna gå fram med ständigt friska krafter. Dock
var han inte av den sort som lät sig förbittras av motgångar.
Han hade ännu hela sin arbetsvilja — och förresten också
hela sin livsglädje — kvar, och ännu väntade honom alla
möjligheter därute. Men nu var varje dag han dröjde en
synd, nu fick han icke längre låta sig hållas tillbaka av
lumpna hänsyn, nu måste han bryta sig ut till varje pris.
Så växte dag för dag hans längtan ut till någon världsstad,
och den blev till slut en lidelse som verkligen tycktes mer än
tillräckligt stark för att övervinna alla vanliga hinder. Men
det torde efter det nu anförda ligga i öppen dager, att det
var just ur kraftförödelsen och hans därav följande allt
djupare oförmåga att komma tillrätta med verkligheten som
denna lidelse föddes och närdes och att dess skenbara
våldsamma styrka alltså endast var svaghet. Det stod
naturligtvis från början fullt klart för Winge, att han endast genom
någon stor kupp skulle kunna skaffa det kapital som han
behövde för att börja sitt nya liv därute. Kanske hade häri
i något särskilt drömberusat ögonblick, då han känt sig äga
krafter till det oerhörda, haft en flyktig tanke på att under
några år spara ihop de nödvändiga medlen ur sina olika
inkomstkällor; men den tanken hade i så fall försvunnit utan
att lämna några spår ens i hans minne. Och efter allt som
förekommit i hans liv intill denna tid föreföll det mig i
första ögonblicket självklart, att det numera icke kunde finnas
några återhållande krafter kvar inom honom. Men i
verkligheten visade det sig, att han ryggat starkare tillbaka inför
detta nya brott än inför något av de tidigare, uppenbarligen
därför att det här icke längre som vid småstölderna i
butiken var fråga om brott, som kunde döljas och följaktligen
också bagatelliseras eller rent av smugglas undan ur
medvetandet, utan om en förbrytelse genom vilken han skulle
öppet utskilja sig ur samhället och vilken därför ofrånkomligt
klart framstod som ett brott. Inför detta faktum skakades
upp från botten allt vad som ännu icke förötts av den fasa
inför brottet såsom sådant, vilken som sagt ur hans
naturliga moraliska förutsättningar under barndomen utvecklats
inom honom; och det bör också framhållas, att han här om
möjligt ännu mindre än inför stölderna räknade med
möjligheten att bli fasttagen, eftersom han nu skulle lämna sitt
hemland, och att det följaktligen icke heller nu fanns minsta
skymt av fruktan för ett eventuellt straff inom honom,
liksom också alla tankar på de med rymningen förenade yttre
obehagen voro radikalt undanträngda ur hans medvetande.
Men naturligtvis kunde dessa hämmande krafter icke i
längden hålla stånd mot den längtan som dagligen förnyades ur
hans väsens allra innersta djup. Naturligtvis lyckades det
honom till slut att med tusen nya argument i samma anda
som inför sutenörlivet och stölderna intala sig, att det icke
endast var hans fulla rätt utan också hans plikt mot den
framtid som väntade honom därute att skaffa sig de pengar
han behövde på det sätt han kunde; när han en gång i
framtiden kom hem med ett regn av guld över sina gamla
föräldrar och alla sina vänner och hela sin stad efter att för länge
sedan ha betalt tillbaka den struntsumma som det nu var
fråga om, skulle ingen tänka på att förebrå honom något,
tvärtom skulle alla hylla honom också för att han som ung
inte fegt väjt undan för farorna o. s. v. När ett så gynnsamt
tillfälle yppade sig, som att han anförtroddes ett brev med
10,000 kronor, stod han följaktligen fullt beredd att begagna
sig därav.

Efter förskingringen och rymningen från hans hemland
gick Winges liv helt naturligt i snabbare takt och kortare
perioder mot slutkatastrofen. De båda månader han tillbragte
med kringflackande i Europa före ankomsten till Sverige
blevo i ett visst avseende av utomordentlig betydelse i hans
ödesdigra utveckling, nämligen därigenom att han vande sig
vid det faktum att han var en brottsling. Jag har i annat
sammanhang framhållit att det första brottets rent
psykologiska betydelse knappast kan överskattas därför att det
innebär ett genombrytande av de vallar av moraliska instinkter,
som det fordrats årtusenden och de mest oerhörda lidanden i
släktets historia att bygga upp som psykiska realiteter inom
varje människa <footnote>Bidrag till tjuvnadsbrottens psykologi, Sthlm, 1907, sid. 36 f.</footnote>; och det kan här tilläggas, att där den
brottslige icke blir fasttagen, försiggår i regeln under den
närmaste tiden efter det första brottet inom honom en
utrensning av t. o. m. ruinerna efter de forna moraliska 
instinkterna, därför att han, så länge han njuter frukterna av sitt
brott eller blott undandrager sig dess samhälleliga följder,
ständigt måste arbeta på att befria sig ifrån resterna av dessa
instinkter, vilka nu naturligtvis göra sig gällande som
visserligen splittrade och därför maktlösa men likväl generande,
gnagande förebråelser. Av denna förödelseprocess hade
Winge själv naturligtvis ingenting uppfattat; men det var
lätt att konstatera dess verk genom att i Winges berättelser
om sitt liv iakttaga hans olika instinktiva reaktioner i
allmänna mänskliga förhållanden före och efter dessa båda
månader. Det bör måhända härvid uttryckligen anmärkas, att
när förskingringen kom att bli av den nu antydda betydelsen
i Winges liv trots att han dessförinnan begått andra brott, så
var det därför att den, som ovan betonades, var den första
förbrytelse, vilken han inför sig själv erkände som sådan;
de tidigare småstöldernas egenskap av brott hade det ju
lyckats honom att undantränga ur sitt medvetande. För övrigt
blev Winges liv under denna tid trots alla resorna
psykologiskt blott en obruten fortsättning av hans liv under de sista
åren därhemma. Lika litet som någon annan av de icke så
få beresta brottslingar som jag lärt känna hade Winge från
London, Paris, Rom eller någon annanstans bevarat minsta
skymt av andra minnen än sådana som han skulle kunnat
samla på nattkrogarna i sin hemstads gränder; ingenting hade
förändrats genom att han hade lämnat dem. Värt att
framhållas är emellertid, att Winges och hans medbrottslings resor
upp och ner genom Europa icke voro bestämda av fruktan
för efterspaningar eller överhuvudtaget av förnuftsmässiga
skäl. Liksom otaliga andra brottslingars liknande irrfärder
voro de endast ett nytt utflöde av den mållösa längtan, vars
ursprung jag ovan antytt; i denna längtans väsen ligger
ju bl. a., att den blott kan tänkas tillfredsställd på någon
annan plats än där den längtande för ögonblicket befinner sig
och att varje okänd plats är lockande. När jag en gång
frågade Winge varför de rest genom Paris till Italien och sedan
återvänt efter blott ett par dagar i Rom, kunde han endast
svara att de gärna velat se Rom men icke trivts där. Stundom
intalade de sig visserligen särskilda skäl till olika resor, men
dessa skäl blevo genom sin uppenbara orimlighet endast
nya bevis för deras fullständiga mållöshet; sålunda hade de
t. ex. verkligen, som Winge uppgav inför domstolen, rest
från London till Sverige i ingen annan avsikt än att leva
billigare, medan de väntade på engagement i England.
Under allt detta uppgav Winge likväl ingalunda de stora
framtidsplanerna. Tvärtom hade han aldrig känt sig så säker
om deras framgång som nu då det första steget gått så lätt
och lyckats så fullkomligt; ingen hade ju kommit på tanken
att söka honom vare sig i Paris eller Rom och han rörde sig
ju lika fritt och öppet över allt som om han helt enkelt rest
ut under sitt eget namn. Han måste blott först sätta sig in
i alla de nya förhållandena, studera livet här ute riktigt
grundligt, så att han icke senare när han skred till verket
lät lura sig av äventyrare och annat pack, som alla
storstäder nog voro fulla av. Detta var hans första plikt, och den
ägnade han sig nu åt med all energi. Men dessutom hade han
ju redan efter återkomsten till Paris utan tvekan antagit
Valjevskis förslag att uppträda på varieté just för att inte gå
arbetslös, visserligen naturligtvis endast som en början,  för
att få säkert fotfäste någonstans. Det skulle uppenbarligen
vara av största nytta för honom att själv ha arbetat på
scenen, om han längre fram beslöt sig för att bli varietéägare
eller grunda något allmänt nöjesetablissement med
restauranger, kaféer, konsertlokaler och andra attraktioner, kanske
också ett stort hotell. Det var ett liv som han kände sig skapad
för. I det fanns allt som han någonsin längtat efter, både
gränslös livsglädje och gränslösa rikedomar. Det var ju
också nästan som en försynens fingervisning, att han just nu
lärt känna en sådan man som Valjevski. Denne hade
årslånga erfarenheter och förbindelser överallt i världen, kände
personligen alla stora konstnärer och direktörer och kunde
skaffa honom anställning vid vilken som helst av världens
största teatrar. Och han hade tydligen fäst sig vid Winge på
något alldeles särskilt sätt, som Winge visserligen ibland
tyckte blev lite underligt närgånget med kyssar och
smekningar, men som i alla fall gjorde att man kunde lita på
honom. Hos Valjevski kunde han därför tryggt anbringa
sitt kapital, och tack vare Valjevski låg nu äntligen hela det
stora verkliga livet öppet framför honom. Ty lika
hänsynslöst som hela den övriga verkligheten förfalskade Winge
naturligtvis också människorna i sin närhet efter sina behov
för ögonblicket; eftersom han nu onekligen var ute i en av
de stora världsstäderna men själv naturligtvis ingenting
annat kunde uträtta än driva ikring på kaféerna så länge
pengarna varade, behövde han en man som kunde och ville uppnå
åt honom allt det han drömt om, och när Valjevski hängde
sig fast vid honom för hans pengars och sannolikt också för
hans ungdoms skull, såg han utan vidare i honom en sådan
man. Men det är uppenbart, att allt detta var blott en ny
dröm av samma ursprung som alla de gamla drömmarna vid
platsombytena därhemma.

Mellan Winges ankomst till Sverige och rånmordet förflöto
närmare tre månader. I fråga om denna tid måste den ur
rättegångshandlingarna ovan givna framställningen av hans
liv återigen kompletteras med hans egna uppgifter i
fängelset. Den bild av växande umbäranden och nöd intill
fullkomlig utarmning, som framkom under rättegången,
motsvarades nämligen av verkligheten endast under de sex a sju sista
veckorna; under den första månaden hade Winge tack vare
förbindelser med prostituerade levat i allt annat än
umbäranden. Valjevski, som förut varit i Sverige och följaktligen
hade fullt upp av gamla vänner bland småvarietéernas
yrkespublik, hade omedelbart infört och rekommenderat Winge
hos värdinnan på en av de då ännu existerande bordellerna,
och redan samma kväll hade han accepterats som en av de
där boende flickornas, en viss Sonjas, officielle beskyddare.
Dylika förbindelser ingås i regeln vid första
sammanträffandet på grund av någon lika plötslig och tillfällig impuls som
sedan ger anledning till att de upplösas och äro i hela sitt
förlopp synnerligen karakteristiska för den fullständiga frånvaro
av allt planmässigt handlande och överhuvudtaget alla
varaktiga personliga motiv, som präglar hela
förbrytareproletariatets liv och vilken ofta kommer de brottsliga att framstå icke
som individer i vanlig mening utan som tillfälliga skiftande
driftkonglomerat. Allt hade enligt Winges beskrivning
gestaltat sig så förträffligt som möjligt. Sonjas värdinna hade
berett honom ett verkligt hem, där han aldrig behövde sakna
något utan tvärtom kunde göra sig goda extrainkomster bland
de besökande på nätterna och där han var respekterad av alla,
och Sonja själv hade lämnat honom åtminstone 10 a 20 kr.
om dagen, vilket på den tiden räckte väl till ett sorgfritt liv,
och när han låg sjuk skickade hon honom varje förmiddag en
flaska champagne eller gammal fin cognac. Han hade alltså
redan nu, liksom senare i fängelset, prisat sig lycklig över
att han kommit till Sverige, men för hans framtids skull hade
Sonja och han beslutat att de skulle resa till Berlin och de
hade båda varit fyllda av de gladaste förhoppningar. Han
var säker på att ingen därute kunde jämföras med Sonja, och
tillsammans med henne skulle han äntligen kunna slå sig fram
i världen till en plats som var honom värdig. Han hade
under tiden förstått, att Valjevski överallt inlät sig med unga
pojkar och att han därför ingenting var att lita på, och nu
skulle han vis av skadan bygga sitt liv på fastare grunder.
Och Sonja, som aldrig varit utomlands förr, gladde sig som
ett barn åt deras bröllopsresa och allt det underbara som
väntade henne därute. Men så hade de helt plötsligt en natt
i ett stort sällskap hemma hos Sonja råkat i gräl, och innan
någon av dem hunnit besinna sig hade Sonja kört ut honom
och slungat efter honom att hon aldrig ville se honom mera,
trots att de samma förmiddag varit och köpt ringar för att
kunna uppträda som gifta i Berlin. Grälet hade börjat med
att Sonja härmat Winges dåliga svenska uttal. Det hade
han icke velat tåla inför alla de andra därför att det var
en förolämpning mot hans land. Men när han förbjöd henne
det hade hon blivit ursinnig och sagt att han ingenting hade
att bestämma över henne därför att hon underhöll honom.
Detta var ju den grövsta lögn som kunde tänkas, eftersom
Valjevski ju var skyldig honom pengar. Därför hade han
sagt henne vad hon verkligen var, och sedan hade de aldrig
setts mera. Men sedan hade hon också förtalat honom bland
sina väninnor, och han hade varit för stolt för att försvara
sig inför allt det där slöddret och därför blivit ensam i
Sverige. Allt detta hade han naturligtvis aldrig fått tillfälle att
lägga fram inför domstolen, ehuru det säkert skulle hjälpt
honom mycket mer än hans nöd, som försvarsadvokaten
gjorde till enda förmildrande omständighet; Winge var liksom
så många andra förstagångsdömda brottslingar i djupet av
sitt hjärta övertygad om att om han blott hade fått tid att
utveckla och förklara allt som han haft att säga till sitt
försvar under rättegången, skulle han blivit om icke frikänd
så i alla fall helt annorlunda bedömd än nu. Vad han nu i
fängelset ville visa var att han hade förföljts av ödet in i
det sista. Hade inte Sonja härmat honom den där natten,
hade mordet ju aldrig blivit av, utan han hade rest till Berlin
och nu varit en rik och ärad man. Men hade någon människa
med aktning för sig själv kunnat handla annorlunda än han
gjort? Eller skulle han kanske ha låtit sitt språk och sitt
land förhånas inför främlingar och det t. o. m. inför sådant
slödder som Sonjas vänner? Men var fanns då hans skuld?
Han visste med sig, att han i alla livets skiften hade följt
hederns lagar. Därför var hans samvete lugnt och han
kunde leva glad och lycklig t. o. m. i fängelset.

Efter Valjevskis avresa från Sverige och brytningen med
Sonja gjorde emellertid nöden verkligen sitt inträde i Winges
och hans medbrottslings liv. Några besparingar från 
överflödets dagar hade de naturligtvis icke, att söka arbete tänkte
de icke ens på, eftersom de levde under antagna namn och
följaktligen ingenstans kunde visa sina papper, och ännu
mindre kunde de vända sig till sitt lands konsulat för att få
respengar hem. Någon gång lyckades det dem att förmå
hotellstäderskan att servera dem litet mat på deras rum eller
att tigga sig till en eller annan överbliven portion i köket;
ibland stötte de ihop med någon tidigare bekant från
småvarietéerna som bjöd dem på en måltid, förresten levde de av
att pantsätta allt som de icke oundgängligen behövde för att
kunna visa sig ute. De sovo största delen av dagen, släpade
sig upp fram mot kvällen för att köpa bröd och mjölk i
närmaste magasin eller för att driva ikring på gatorna utan mål,
och gingo åter till sängs efter ett par timmar; man finner
ofta hos brottslingar en onormal förmåga att sova 16, 18, ja
20 timmar om dygnet under långa tider då ingenting håller
dem i rörelse, naturligtvis ett av de många symtomen på
deras allmänna kraftlöshet. Under denna tid spann Winges
hjärna knappast några sammanhängande framtidsdrömmar.
I stället levde han i en oavbruten väntan på att någonting
skulle inträffa som i ett enda ögonblick skulle förändra alla
hans livsvillkor. Det skulle komma telegram att hans far
var död och efterlämnat ett stort arv, som han blott behövde
resa hem och lyfta för att kunna betala sina skulder och leva
oberoende i framtiden; eller någon av flickorna därhemma
hade fått reda på hans adress och kom resande för att förmå
honom att följa med till Amerika; eller en av Sonjas rika
vänner, som hört talas om hur orättfärdigt han blivit
behandlad, skulle söka upp honom och erbjuda honom all 
nödvändig hjälp. Dylika väntansfantasier finner man hos ett
ganska stort antal brottslingar ur alla olika psykologiska
grupper just under den närmaste tiden före deras brott, även
om de icke befinna sig i ekonomisk nöd. De innebära
förklaringen till att dessa brottslingar kunna uthärda veckor och
månader i fullständig inaktivitet inför den annalkande
katastrofen och äro uppenbarligen en följd av att de definitivt
uppgivit alla förhoppningar att med egna krafter komma till
rätta med verkligheten eller att de m. a. o. givit sig
självbedrägeriet radikalt i våld. Men de samla sig inom olika
individer allt efter deras temperament för övrigt till de mest
skiftande stämningar från gladaste förväntan till outhärdlig
ångest, och Winges stämning var följaktligen under denna
tid i stort sett lika ostört ljus och lycklig som någonsin; man
skulle med ett visst fog kunna säga att hos honom blev själva
ångesten lustbetonad. Man kan följaktligen icke heller
påstå att tanken på mordet växte fram inom honom ur
desperation. Han accepterade tvärtom denna tanke med livlig
nyväckt entusiasm, när den dök upp ur hans minnesförråd av
tidningsnotiser om mord och andra brott. Det må i detta
sammanhang framhållas, att det naturligtvis under alla
omständigheter är en psykologisk orimlighet att tala om att en
tidningsnotis gjort en människa till brottsling; icke ens de
mest rafflande beskrivningar på sensationella mord eller
andra förbrytelser kunna föda brottsliga instinkter inom en
människa. Men olämpligt avfattade tidningsberättelser
kunna uppegga, samla och utlösa sådana instinkter, där de redan
existera i tillräckligt framskridet utvecklingsstadium, och
därigenom bli åtminstone medverkande orsak till bestämda
brott; psykologiskt särskilt värt att märkas är att själva
omnämnandet i tidningarna av en brottslings bedrifter ger
dem ett sken av berättigande i de här ifrågavarande
kretsarnas ögon, utan tvivel beroende på en allmän djupt rotad
vördnad för publiciteten eller t. o. m. för det tryckta ordet
såsom sådant. En ingående undersökning av i vilket omfång
pressens brottmålsskildringar kunna anses medverka till
nutida kriminalitet skulle föra mig för långt bort från ämnet
för denna studie, och ännu mindre kan jag här gå in på
frågan huruvida andra intressen — t. ex. medborgarnas
berättigade krav på att veta vad som försiggår i samhället — kunna
uppväga den otvivelaktigt betydande skada som dessa
brottmålsskildringar medföra. Vad Winge beträffar kunde
tidningsnotisen om brevbäraremordet i varje fall knappast
betecknas som ens utlösande. Idén till dylika mord har snart
sagt så länge ett ordnat postväsende existerat framkommit
spontant och dyker ännu i dag upp utan att brottslingarna ha
någon aning om att den praktiserats förut, och det är därför
omöjligt att avgöra huruvida Winge, om han aldrig läst om
något sådant i en tidning, skulle valt denna eller någon annan
lika brottslig utväg ur det ohållbara läge som han just då
befann sig i; att han i varje fall icke blev mördare på grund av
denna tidningsnotis torde efter det föregående vara klart. De
krafter av olika slag som vid denna tid ännu kommo honom att
rygga tillbaka inför ett mord voro helt naturligt alla nästan
lika försvinnande svaga. Allra minst kunde fruktan för
straffet bli av någon betydelse. Även om han icke genom sin
obotliga blindhet för allt som ställde sig hindrande i vägen
för honom saknat alla förutsättningar för att tänka sig 
möjligheten att bli fasttagen efter ett brott, skulle tanken på ett
eventuellt straff lika litet inom honom som — efter min
erfarenhet — inom någon annan mördare kunnat spela någon
nämnvärd roll. Det är ju ett allmänt känt psykologiskt
faktum, att när en människa står inför livsavgörande handlingar
och bestämmes av sitt väsens allra djupaste lidelser
försvinner i regeln allting annat för henne än dessa lidelsers mål;
även de starkaste, mest välbalanserade, under vanliga
förhållanden mest omsorgsfullt övervägande bli ju i sådana
ögonblick häpnadsväckande blinda eller likgiltiga för allting
utom just det de vilja uppnå, och denna blindhet innebär ju
för övrigt i det normala livet ingalunda alltid en svaghet,
utan är tvärtom uppenbarligen ofta en förutsättning för
samlad kraft. Men inför vilken handling på jorden skulle en
människas innersta lidelser göra sig mera samlat gällande
än inför ett mord? Det är bl. a. av detta skäl som man inför
mördares tillvägagångssätt vid brotten så ofta har ett
intryck av att de gått fram som sömngångare utan minsta
skymt av medvetande om de faror för vilka de utsätta sig. I
detta avseende var förloppet vid Winges och Meyers rånmord
synnerligen typiskt för ett stort antal mord. De mördade
mitt på dagen i det rum som de bebott i tre månader i ett
stort hotell vid en av stadens mest trafikerade gator en man
som hotellets portier visat upp till dem och som på grund av
sitt ärende icke kunde väntas stanna mer än några minuter
hos dem, och de hade icke planerat någonting annat för att
sätta sig i säkerhet än att begagna första tåg- och
båtlägenhet till norra Danmark, varvid de icke ens gjort sig
underrättade om båtens avgångsdagar; det var nämligen därför att
de på tåget i en tidtabell upptäckte, att Danmarksbåten gick
först efter två dagar, som de plötsligt beslöto sig för att resa
till Ryssland. Oftast brukar tanken på straffet vakna i
samma ögonblick de avgörande lidelserna utlösts genom
brottets fullbordande, och den brukar följas av de första yrvakna
försöken att dölja spåren efter brottet. Winge och Meyer
vidtogo inga andra åtgärder för detta ändamål än att nödtorftigt
pressa in offrets kropp under sängen i deras eget rum.
Naturligtvis gäller det nu anförda i främsta rummet om
förstagångsmördare; ty naturligtvis kan t. o. m. mord under givna
omständigheter, t. ex. efter krig och revolutioner, bli ett yrke
som praktiseras ungefär lika lugnt och vanemässigt som alla
andra; men under normala förhållanden i civiliserade länder
där straffrätten upprätthålles kan ju en människa så gott
som aldrig bli dömd för mord två gånger i sitt liv. Vad återigen
de krafter av moraliskt ursprung angår, som Winge
ingalunda från början saknat och vilka onekligen kommit honom
att rygga tillbaka inför de tidigare brotten, så voro de ju
numera så fullkomligt söndersprängda och bortarbetade, att
om det alls återstod några sista rester av dem, så blev det i
varje fall ett lätt verk för hans självbedrägeri att befria
honom också från dem; men dessutom hade hans självbedrägeri
numera utvecklats till en makt som gick oemotståndligt fram
genom snart sagt vilka hinder som helst. Först och främst
hade han trott att värdebrevbärarna i Sverige liksom i hans
hemland brukade bära ut åtminstone 40—50,000 kr., och en
sådan summa hade han icke ansett sig skyldig att avstå ifrån;
liksom för så många andra mördare framstod också för
Winge det han ville uppnå genom mordet som en rättighet,
vilken han skulle avsagt sig utan ersättning om han uppgivit mordet. Vidare hade han varit fullkomligt förvissad om att brevbäraren icke endast icke skulle få vare sig skada eller obehag av bedövningen, utan tvärtom blott några dagars eller kanske några veckors angenäm vila från sin tröttande och enformiga tjänst. Men han hade också säkrat sitt samvete för den händelse brevbäraren skulle dö. I sitt svåra nödläge hade han funnit sig berättigad att uppoffra brevbäraren som var så gammal, närmare 60 år, och alltså ändå endast hade kort tid att leva kvar, under det att han själv hade hela det gränslösa livet framför sig. Och slutligen, då han sett och talat med brevbäraren några gånger, hade han blivit övertygad om att ett sådant liv som att gå ikring på gatorna från morgon till kväll i alla väder säkert endast kunde vara en börda för den gamle och att han gjorde honom en tjänst genom att befria honom från det.
</chapter>


<chapter name="Ångest">
<h2>ÅNGEST.</h2>

<sc><i>Vad som</i></sc> psykologiskt djupast skilde denna grupp av
brottslingar från alla andra var deras aldrig tystnande
instinktiva medvetande om deras egen oförmåga att fylla de
krav som tillvaron ställde på dem eller, kortast uttryckt,
deras radikala brist på självförtroende. Detta medvetande om
deras egen livsoduglighet sammanhängde utan tvivel i regeln
med medfödda kroppsliga defekter av organisk eller nervös
natur, vilka den medicinska forskningen väl understundom
kan fastställa. Endast i sällsynta undantagsfall torde det
hava uppkommit genom extraordinära upplevelser eller
miljöinflytanden under barndomen, vilka utgjort för stark
belastning av normala men ännu icke fullt utvecklade själskrafter
och därigenom grundlagt obotlig rädsla inför livet i alla dess
former. Men oberoende av dess ursprung utgjorde denna
fullständiga frånvaro av all självtillit det psykologiskt
centrala och allting annat genomträngande i dessa brottslingars
liv. Alla de ansatser till moralisk upplösning eller
söndersprängning, som inom det genomsnittsmänskliga livets ram
finnas gömda i missmod, förtvivlan och livsuppgivenhet, mötte
jag följaktligen bland dessa brottslingar förverkligade i sina
yttersta konsekvenser. Om förtvivlan med ett visst fog kan
sägas vara den enda synd för vilken ingen försoning finnes,
så voro dessa brottslingar från födseln eller från sin tidigaste
barndom hemfallna åt dödssynd, och det kan icke förvåna
att det var av mördare ur denna klass som de ohyggligaste,
mest omänskliga eller utanförmänskliga brotten begåtts.

Den individ, som synts mig mest typisk för denna grupp
av brottslingar, hade först begått ett giftmordsförsök mot
sin fästmö, då hon blivit havande genom deras förbindelse,
och sedan mördat henne omedelbart efter ett samlag. Till
orientering över det rent yttre förloppet av hans liv och
förbrytelser hade jag, innan jag började regelbundna besök hos
honom i fängelset, ur rättegångsförhandlingarna inhämtat i
huvudsak följande.

Bernt Gunnarsson var son till ett välbärgat
hemmansägarefolk och hade intill den dag han häktades, 26 1/2 år gammal,
aldrig under någon längre tid lämnat sitt föräldrahem. Han
hade genomgått folkskola och konfirmerats i vanlig ordning,
men redan från sitt 15:de år, då han börjat deltaga i arbetet
på gården, måst söka läkarhjälp för huvudvärk, oro och
allmän kraftlöshet. Enligt flertalet vittnen hade han varit
mycket illa beryktad för sin lögnaktighets, råhets och
liderlighets skull, särskilt avskydd och fruktad bland traktens
unga kvinnor.

Under den vinter då han fyllt 26 år gjorde han bekantskap
med en utsocknes stataredotter, den sedermera mördade Anna
Bengtsson, som då hade tillfällig tjänst i hans hemby,
Gravered, och inom kort uppkom en intim förbindelse dem emellan.
Gunnarsson förespeglade Anna från början att han ämnade
gifta sig med henne och låtsades för den skull t. o. m. söka
efter en lämplig arrendegård, men han gjorde samtidigt allt
för att hålla deras förbindelse hemlig, och enligt vad han
uppgav inför rätten hade han aldrig haft en tanke på att
ingå äktenskap vare sig med henne eller någon annan. Då
det började komma ut rykten i bygden att Anna var havande
och att Gunnarsson var far till det väntade barnet, beslöt han
genast att skaffa henne ur vägen om ryktena skulle besannas,
och sedan han genom Anna själv fått visshet härom lyckades
det honom att skaffa sig en flaska stryknin och att övertala
Anna att fördriva fostret, för vilket ändamål han lät henne
lova att intaga en dosis som han visste vara dödande. Anna
anförtrodde sig emellertid åt sin mor, som på det strängaste
förbjöd henne att på något som helst sätt skada det blivande
barnet. När Anna meddelade Gunnarsson detta, beslöt han,
alltjämt utan varje tvekan, att mörda henne på det sätt som
han sedermera genomförde. En dag mot slutet av sommaren
skrev han till Anna, som nu hade återvänt till sin hemtrakt,
och bad henne möta honom följande kväll på vägen mellan
Gravereds by och närmaste järnvägsstation för att först
tillbringa natten i hans hem och sedan resa med honom över
söndagen in till närmaste stora stad några mil därifrån.
Enligt vad Annas släktingar uppgåvo inför domstolen hade hon
ännu vid denna tid haft fullt förtroende för Gunnarsson; hon
hade antytt att hon skulle komma tillbaka med guldring på
fingret och avrest hemifrån i glädjestrålande sinnesstämning.
På grund av någon tillfällighet kunde Gunnarsson icke möta
henne på den överenskomna platsen. I stället sökte han upp
henne på Gravereds dansbana och bad henne efter dansens
slut följa honom på avstånd vägen fram mot hans hem. Vid
en vägkrök där ingen kunde se dem stannade han och
lyckades övertala henne att följa honom till en hage i skogen
bortom järnvägsspåren. Här idkade han samlag med henne och
ännu medan han höll henne i sina armar skar han henne
bakifrån framåt över halspulsådern med en kniv som han haft
gömd i fickan och särskilt slipat innan han gått hemifrån;
troligen hann Anna göra försök att värja sig, ty på hennes
lik funnos utom dödssåret märken efter knivhugg på ena
kinden och händerna. Efter mordet placerade Gunnarsson invid
den döda kroppen ett brev, som han gjort i ordning innan
han gått hemifrån och vilket föreställdes vara skrivet av
Anna själv för att meddela att hon begått självmord och däri
hon dessutom beskyllde en viss Carl Edvardsson för att vara
skuld till hennes olycka, därför att han varit hennes första
förförare. På hemvägen tvättade han blodet av sina händer
i en brunn; hans kläder hade icke blivit nedfläckade, därför
att han under själva mordet skyddat dem med Annas kappa.
Annas lik påträffades redan följande dag och Gunnarsson
häktades omedelbart som misstänkt för mordet. Inför
polismyndigheterna och domstolen förnekade han från början till
slut allt som icke genom ovederläggliga bevis fastställts emot
honom och försökte i stället på olika sätt rikta misstankarna
mot den i det fingerade brevet från Anna omnämnde
Edvardsson; endast steg för steg lät han sig under timslånga förhör
efter mera än två månader pressas till fullständig bekännelse.
Vid polisförhören förnekade han icke endast all kännedom
om mordet, utan också att han någonsin levat i intim
förbindelse med Anna; kvällen innan hennes död hade han icke ens
talat med henne, utan endast skymtat henne på dansbanan
och hört henne fråga efter Edvardsson. Under de båda första
rannsakningarna medgav han endast att han under
mordkvällen på dansbanan och ute på vägen talat några ord med
Anna, som därvid emellertid alltjämt endast frågat efter
Edvardsson. Då det brev, i vilket han stämt möte med Anna,
efter hennes död anträffats i hennes hem, bestred han utan
vidare att han skrivit det och försökte göra troligt att
Edvardsson skickat Anna det i hans namn för att göra honom,
Gunnarsson, misstänkt för mordet. Först under tredje
rannsakningen erkände han att han dödat Anna liksom att han
var fader till hennes ofödda barn. Han berättade nu att han
först samma afton ute i hagen genom Anna själv fått veta
att hon var havande, och när hon beskyllt honom för att vara
far till barnet hade han blivit »liksom sinnesrubbad» och
kastat sig över henne med en kniv som hon händelsevis höll
i handen därför att hon just hittat den på vägen; det
fingerade brevet hade han sedan skrivit ute i skogen på ett papper
mot sitt knä. Efter detta fick han inför rätten göra ett
försök att skriva i denna ställning, vilket misslyckades, och han
erkände då att han haft brevet med sig och slutligen att han
bestämt sig för att mörda Anna så snart han fått veta att
hon var havande samt att han planlagt det utförda mordet
omedelbart efter det han fått visshet om att giftmordsförsöket
misslyckats. Också i fråga om detta sistnämnda förnekade
han all skuld ända intill den slutliga bekännelsen. Som
motiv till mordet kunde han endast uppge att han varit rädd
för att föräldrarna, särskilt modern, skulle få kännedom om
hans förhållande till Anna. Han underkastades på egen 
begäran rättspsykiatrisk undersökning, men förklarades
tillräknelig och dömdes i alla instanser till döden samt benådades av
Kungl. Maj:t till livstids straffarbete.

Jag har redan nämnt, att det bland brottslingar av denna
klass — i motsats till bland de här ovan skildrade — oftast
fordrades ganska långvarigt arbete för att tränga fram till
full klarhet över de väsentliga defekterna i deras själsliv.
Detta förhållande berodde dock endast till mycket ringa del
därpå att dessa brottslingar enligt sin natur voro mera
inbundna, fåordiga, avstängda, skygga gentemot
främmande människor liksom gentemot yttervärlden
överhuvudtaget. Ty dels fanns — trots all deras människoskygghet —
som en frätande feberhärd inom dem ett ur deras innersta
defekter härflytande behov att förklara och försvara sig
inför andra, att få någon annan människa vilken som helst att
förstå dem och därmed enligt deras mening övertaga
åtminstone någon del av ansvaret för deras handlingar; om dessa
brottslingar likväl icke endast inom fängelset levde ännu
mera själiskt avskurna från sina medmänniskor än flertalet,
så berodde det helt enkelt på att deras omgivning i regeln
mycket snart tröttnade på att lyssna till deras
självgrubblerier och överlämnade dem åt ensamheten, eftersom
ingenting annat på jorden än deras eget jag intresserade dem.
Och dels pressades givetvis också dessa brottslingar av
fängelselivet till meddelsamhet; särskilt blev helt naturligt under
cellåren för dem, liksom för snart sagt alla andra fångar,
varje besök av en utanförstående en högtidsstund, som det
gällde att utnyttja till det yttersta, ofta rent av en stor
händelse i deras liv, som de förberedde sig till under långa tider
och mindes under åratal; det hände mig ofta under mina
studier i fängelset, att cellfångar veckor i förväg antecknat på
sin griffeltavla vad de önskade tala om, och när jag en gång
återupptog mina studier efter ett flerårigt avbrott förutsatte
de livstidsfångar, som jag ånyo uppsökte, i regeln såsom
självklart att jag erinrade mig detaljer ur våra tidigare
samtal. Utan svårigheterna vid studier av dessa brottslingar
berodde på att hela deras medvetna liv var upplöst i ett kaos
av virvlande grubbel kring stort och smått, kring händelser
som varit av livsavgörande betydelse och vardagsupplevelser
av fullkomligt likgiltig art, kring vad som hänt dem i går och
vållat dem verkliga svårigheter och kring de oskyldigaste
minnen från deras barndom eller första ungdom, allt
genombävat av ångest. I detta ständigt skiftande kaos var det
ytterst vanskligt att överhuvudtaget upptäcka några fasta
och varaktiga egenskaper. Dels var det medvetna
själslivets innehåll hos dessa brottslingar verkligen nära nog
helt och hållet betydelselöst såsom sådant. Och dels var det
just på grund av deras medvetna själslivs splittrade,
söndersmulade, upplösta, flytande innehåll aldrig möjligt att
omedelbart iakttaga de djupare psykologiska verkligheter, som
gjorde sig gällande däri. Det dröjde därför också
jämförelsevis länge, innan jag kunde se fullt klart i att det avgörande
i deras liv från början till slut varit ingenting annat än deras
osäkerhet, deras feghet, deras skräck inför tillvaron eller
med ett ord deras radikala brist på självförtroende.

I fängelset framträdde denna deras bottenlösa osäkerhet
först och påtagligast i deras tankars oavlåtliga kretsande
kring vad andra människor gjort, planerat, avsett, sagt, 
antytt, tänkt eller känt gentemot dem, eller med ett ord kring
andra människors ställningstagande till dem; jag hade ofta ett
intryck av att åtskilliga bland dessa brottslingar helt enkelt
icke levde, existerade, funnos till annat än i ångesten för
andras omdömen över dem.

Till att börja med, innan de hunnit övertyga sig om att jag
verkligen ville taga del av grubblerierna kring deras brott
och förflutna liv överhuvudtaget, var det visserligen framför
allt ångesten för deras nuvarande omgivnings,
fängelsebefälets, lärarnas, arbetsledningens, underbefälets och
medfångarnas stämningar gentemot dem, som ovillkorligt bröt fram i
våra samtal, undanskjutande allting annat. Men senare
visade det sig, att de i djupet av sina själar voro minst lika
brinnande ivrigt sysselsatta med att fastställa vad människor,
som levat i deras närhet eller endast korsat deras väg för
tio eller tjugu år sedan, möjligen kunnat ha i sinnet emot
dem.

Även sedan Gunnarsson för länge sen tagit det definitiva
steget i fråga om att öppna sig för mig och inför varje väntat
besök otvivelaktigt efter bästa förmåga samlade sig till att
framlägga vad som funnits i hans liv just så som han såg
det — varigenom han enligt sin egen mening skulle komma
att framstå visserligen icke som skuldfri men väl som värd
gränslöst medlidande, varom mera i det följande — lyckades
det honom icke att hålla sina tankar bundna vid vad han
talade om så snart någon verklig eller inbillad förseelse mot
en överordnad eller någon kontrovers med en medfånge satt
hans blod i ångestbrand, och detta inträffade snart sagt varje
dag. Mitt i ett påtagligen under många sömnlösa nätter
genomgrubblat försök till redogörelse för någon enligt hans
mening väsentlig punkt i motiven till mordet bröt plötsligt
fram t. ex. att han trodde sig dagen innan eller för en vecka
sen försummat att hälsa på direktörsassistenten, d. v. s. han
hade underlåtit att hälsa därför att han trott att assistenten
inte sett honom, men efteråt hade han börjat frukta att han
misstagit sig; och sedan denna fruktan så att säga öppnat
en väg ut i verkligheten för den outtömliga ångesten ur hans
eget inre, strömmade denna ångest i ohejdbara fantasier ut
över år och årtionden av det liv som låg framför honom:
assistenten hade säkert uppfattat hans försummelse som avsiktligt
trots och kanske redan anmält honom till förhör, och han
skulle naturligtvis omöjligt kunna försvara sig, utan bli dömd
till disciplinstraff och sedan få gå som en brännmärkt hela sin
återstående fängelsetid och till slut liksom alla i fängelset
straffade icke bli benådad förr än långt efter de vanliga
åren; eller också hade någon vaktkonstapel iakttagit honom
och blivit ursinnig över hans fräckhet och han komme att bli
förföljd av underbefälet och därigenom ofelbart indragen i
nya förseelser med nya bestraffningar och återigen obestämt
utsträckt strafftid o. s. v., allt detta icke endast i jagande
fantasier utan också i malande grubbel kring alla
omständigheter som kunde göra de ohyggliga möjligheterna mer eller
mindre sannolika, däribland först och främst huruvida
assistenten och konstapeln efter vad de tidigare visat kunde
antagas vara särskilt avogt sinnade emot honom eller
huruvida de eljest i allmänhet vore sådana att de gärna beredde
fångarna svårigheter, varvid naturligtvis alla deras
personliga egenskaper måste tagas i betraktande o. s. v. i ändlös 
utsträckning åt alla håll. Det kan här förtjäna nämnas i
förbigående, att den fullkomligt obildade och för ingenting annat
än sitt eget själv intresserade Gunnarsson, liksom åtskilliga
andra brottslingar av samma typ, på dessa vägar stundom
nådde fram till förbluffande skarpsinniga psykologiska
iakttagelser, visserligen oftast uppblandade med ännu mera
häpnadsväckande verklighetsfrämmande inbillningar. I det här
antydda speciella fallet kunde jag övertyga mig om att
varken assistenten eller vaktkonstapeln fäst sig vid Gunnarssons
försummade hälsning, överhuvudtaget hade ingen överordnad
ägnat honom en tanke vid det ifrågavarande tillfället; och
i regeln var hans nästan oavbrutna fruktan för begångna
felsteg lika ogrundad; det torde nämligen efter det nu anförda
vara självklart, att alla fångar av denna typ ovillkorligt
vinnlade sig om att följa straffanstalternas föreskrifter mera
hårdraget noggrant än någon skulle kunnat göra endast på
grund av ärlig vilja att försona sitt brott eller målmedveten
strävan att icke förlänga sitt straff.

Likväl hände det naturligtvis någon gång, att också
Gunnarsson verkligen blev utsatt för misstankar med allt vad
därav följde i fängelset. Kort efter det han avtjänat de tre
cellåren och överflyttats till fängelsets
gemensamhetsavdelning, innan han ännu hunnit orientera sig i de nya
livsförhållandena, som hans fantasi naturligtvis i förväg utfyllt
med alla sorters fasor och försåt, lyckades det sålunda ett par
av hans medfångar att med begagnande av en olycklig
tillfällighet göra honom misstänkt för att ha smugglat in ett
paket tobaksflätor, som anträffats gömda på en gård i
fängelset, och han fick tillbringa några dagar i 

undersökningscell innan han fullständigt rehabiliterades. Vid detta och
några andra liknande tillfällen var det av ett visst
psykologiskt intresse att iakttaga, hurusom alla <i>verkliga</i> svårigheter,
i vilka han genom yttre omständigheter blivit indragen —
frivilligt upptog han naturligtvis aldrig vare sig inom eller
utom fängelset någon kamp med svårigheter, eftersom allting
i framtiden syntes honom oöverkomligt och ogenomträngligt
— liksom sopade bort all ångest ur hans medvetande därför
att de tvungo honom att handla, i detta fall försvara sig,
påvisa beskyllningarnas omöjlighet, åberopa vittnen o. s. v.; men
i samma ögonblick som han nått sitt mål var befrielsen slut.
Den för tillfället undanträngda ångesten bröt upp med
mångdubblad styrka och lät honom i det upplevda finna endast
oräkneliga nya anledningar till oro: de verkligen skyldiga,
som nu blivit straffade, skulle komma att hata honom och
hämnas genom att ställa ut försåt överallt i hans väg, tills de
slutligen bragt honom på fall, just dessa båda straffade hade
fullt av vänner i fängelset som de komme att hetsa emot
honom och han skulle snart bli lika avskydd och förföljd bland
sina medfångar som han redan var det från befälets sida. Att
han visat sig äga någon smula egen kraft att reda sig i
svårigheterna skänkte honom däremot aldrig någon
tillfredsställelse. Endast välvilja från utomstående, som lät honom
hoppas på deras beskydd och stöd, kunde bereda honom tillfälliga
lugna stunder eller t. o. m. lyckliga dagar; ett vänligt ord
från ett befäl eller en medfånge kunde rent av någon gång
utlösa drömmar om ljusnande framtidsutsikter, lika
verklighetsfrämmande som fantasierna ur hans ångest, framkallade
av en förebråelse eller en fientlig min. — Emellertid låg det

i sakens natur att Gunnarsson, liksom de flesta andra
brottslingar av hans psykologiska typ, så småningom verkligen till
en viss grad fick objektiva skäl att känna sig utstött,
brännmärkt, avskydd och t. o. m. förföljd bland kamrater i
fängelset. Det stora flertalet av hans medfångar, den centrala
massan i fängelsets gemensamhetsavdelning, märkte snart att
han i verkligheten icke delade något enda av deras dagliga
intressen, och redan det gjorde honom naturligtvis såsom
obegriplig misstänkt; men de märkte också att han aldrig hade
en gnista av medkänsla eller hjälpvillighet till övers för en
kamrat, och hur oändligt föga än brottslingar vänta sig av
dylikt ifrån varandra, gjorde honom detta likväl i längden
hatad; och så blev han inom kort en av samlingspunkterna
för den allmänna olusten eller förpintheten i fängelset, som
naturligtvis ständigt sökte efter något objekt att urladda sig
över. Hans ångest avskar honom från alla i hans närhet och
ådrog honom därigenom deras ovilja, som naturligtvis
återigen hetsade upp hans ångest o. s. v. i typisk circulus
vitiosus.

Emellertid var det ju, som nyss antyddes, ingalunda blott
hans nuvarande, utan i minst lika hög grad hans forna
omgivnings göranden och låtanden gentemot honom, som
sysselsatte honom i fängelset; djupare än alla ångeststormar, som
virvlats upp av tillfälligheter i hans dagliga liv, fortgick
oavbrutet inom honom grubblet kring de människor bland vilka
han en gång levat.

Redan från början av mina studier bland de livstidsdömda
hade jag ofta frapperats av att de på ett förunderligt sätt
levde kvar i det förflutna, eller rättare i sitt inre fortsatte
det liv som i den yttre verkligheten avslutats genom deras
brott; allt som dessförinnan funnits i deras tillvaro av
längtan, förhoppningar, planer, strävanden, omsorger,
framgångar, glädje, tygellösa drifter, liderlighet, orgier, brott och
förtvivlan fanns fortfarande inom dem icke blott som minnen
utan som omedelbart levande själisk verklighet, under det att
livet i fängelset med allt vad därtill dagligen hörde drog
förbi dem som en töcknig dröm, vars sammanhang eller
innebörd de aldrig lyckades fatta. Icke sällan blev detta möjligt
genom ett gigantiskt självbedrägeri, i det att det verkligen
lyckades dessa livstidsfångar att skjuta undan ur sitt
medvetande eller i sina känslor reducera till ett oväsentligt och
likgiltigt hinder den långa strafftid, som låg framför dem,
med den påföljd att de i fängelset kunde leva ostört uppfyllda
av det liv som väntade dem efter frigivningen, ungefär som en
fri människa lever vidare i sina planer, om hon genom ett
missöde blivit tillfälligt uppehållen under en resa på en plats
där ingenting kan väcka hennes intresse.

En av de livstidsfångar jag tidigast lärde ingående känna
var en man av urgammal sydsvensk bondesläkt, för vilken,
trots hans förbrytelse, uppenbarligen aldrig någonting annat
verkligen existerat på jorden än hans gård och dess riktigaste
skötsel. En julafton efter mera än tjugu år i fängelset hade
han som belöning för gott uppförande fått tillstånd att köpa
sig en bok efter eget val, och han valde utan tvekan en
praktisk handbok i jordbrukslära, som han haft för avsikt att
skaffa sig kort innan han häktades. I denna bok
demonstrerade han för mig med all den iver han var mäktig dels hur
präktigt man här in i alla detaljer kunde följa vad som under
de olika årstiderna borde ske på en stor och välskött
bondgård och dels vilka reformer han med ledning härav skulle
genomföra på sin egen gård, så snart han åter kunde ta hand
om den själv. Det fanns ingen som helst möjlighet att
misstaga sig om att icke allt detta var lika betydelsefullt för
honom nu som för 20 eller 25 år sedan och att det var i detta
och icke i bokbinderiet-straffarbetet eller bland sina
medfångar som han verkligen levat under alla dessa år, liksom
förresten förr de uteslutande av hans mor inspirerade och ledda
brotten glidit förbi hans jaglösa medvetande som någonting
alldeles likgiltigt i jämförelse med att gården, vid vilken
han var fäst icke som individ utan som släktväsen, blev
ordentligt skött. — Den här ovan omnämnde livstidsfången hade
tidigt blivit faderlös och tillbragt hela sin barndom och
ungdom i nära nog fullständig ensamhet på deras avlägset
liggande gård, under inflytande från ingen annan än sin mor och
utan att någonsin ha haft en tanke på att försöka frigöra sig
från henne för att bli en självständig människa. Redan före
hans myndighetsålder inledde modern honom i
blodskamsförhållande. Då det började komma ut onda rykten om dem i
bygden och då de förresten hade svårt att få tjänstfolk på
gården, gifte modern honom med en bonddotter ur släkten,
utan att det dock någonsin blev fråga om att han skulle leva
i verkligt äktenskap; och när hustruns släktingar kommo
henne till hjälp för att hävda hennes husmorsrättigheter och det
till följd härav uppstod slitningar, förmådde modern honom
att mörda hustrun. Under den mer än årslånga rättegången
förnekade han såväl blodskamsförhållandet som att modern
på något sätt varit delaktig i mordet på hustrun; först när
modern dömts till döden trots sitt nekande och därefter
avlagt bekännelse, erkände också sonen hennes skuld.

I Gunnarssons gångna liv hade ingenting annat varit av
verklig betydelse än hans ångest inför andras omdömen över
honom, hans grubbel varpå denna hans obotliga osäkerhet
kunde bero och slutligen hans förpinthets hat mot alla de
självsäkra, fria, starka, lyckliga människor han såg ikring
sig; och i allt detta levde han ännu i fängelset lika omedelbart
och förtvivlat brinnande som någonsin förr. Till hans
självgrubblerier och människohat skall jag återkomma längre
fram.

Hans ångest inför andra hade behärskat hela hans liv.
När han några gånger i olika sammanhang kom att tala om
sin barndom, visade det sig, att det aldrig fallit honom in
att den skulle kunnat vara annat än fylld av skräck inför de
vuxna och självförakt därför att han ännu var endast ett
barn, d. v. s. underlägsen alla riktiga människor. Utan att
någonsin ha reflekterat däröver utgick han från som
självklart att detta var alla barns naturliga känslor, och det var
uppenbart att hans barndom endast varit en förberedelse i
miniatyr till allt det som senare skulle bli hans liv. Det kan
här i förbigående nämnas, att om brottslingar av denna typ
ofta visa sig förbluffande tidigt utvecklade och därigenom
inge sina närmaste alldeles särskilt rika
framtidsförhoppningar, så beror det otvivelaktigt i regeln på att deras
underlägsenhetskänsla hetsar dem att försöka höja sig eller åtminstone
synas höjda över sin ålder, vars nöjen och naturliga
strävanden de förakta därför att de omedvetet förakta sig själva.
Tack vare denna brådmogenhet och alltjämt hetsad av sin
osäkerhet inför tillvaron lyckades Gunnarsson redan under
sina uppväxtår fullständigt orientera sig i fråga om vilka de
ansedda, rika, starka och maktägande gamla bondesläkterna i
bygden voro och vilka familjer eller enstaka som stodo
utanför denna privilegierade krets, och detta blev för honom
naturligtvis liktydigt med var han hade att söka de människor,
vilkas gillande han under alla omständigheter måste
eftersträva, och vilka som å andra sidan tillhörde den klass, vars
omdömen han i hemlighet kunde förakta och t. o. m. under
givna omständigheter — naturligtvis dock alltid med de
maktägandes stöd — måste öppet trotsa. Och innan han ännu
hunnit fullmogen ålder hade hans ångest ur den enkla
klassskillnaden mellan självägande bönder och jordlösa
lantbruksarbetare sålunda skapat och för all framtid i hans själ fixerat
just den vrångbild av mänskligheten, delad i allsmäktiga och
parias, som en gång enligt hans egen mening skulle bli så
ödesdiger i hans liv. Dock bör härvid ytterligare betonas, att
lika litet som Gunnarsson i fängelset kände sig jämställd eller
likaberättigad med sina medfångar därför att han i ännu
högre grad än de fruktade arbetsledningen och befälet, lika
litet hade han någonsin känt sig jämbördig med dem han
betraktade som parias därför att hans ångestskräck inför de
maktägandes ogillande var ännu djupare än inför deras; han
hade överhuvudtaget aldrig uppfattat sig som likvärdig med
någon han mött på jorden.

Likväl hade också han några gånger under sitt förflutna
liv trätt i en sorts förtroendeförhållanden till andra
människor. Instinktivt hade han för detta ändamål utvalt efter
varandra några av de djupast ringaktade i bygden, från början
undermåliga eller förfallna individer, vilka levde av tillfälligt
arbete på bondgårdarna eller som nådehjon av ett eller annat
slag i byarna. Dem gjorde han till sina tacksamma vänner
genom att bjuda dem på brännvinsorgier eller helt enkelt ett
gott mål mat då de voro utsvultna, inför dem öppnade han
under ruset sina självgrubbleriers slussar, och hos dem fann
han alltid —t. o. m. då de voro nyktra — förståelse, gillande,
stöd, beundran; för dem blev han alltid den överlägsne helt
enkelt därför att han hade pengar. Mellan rusen föraktade
han dem visserligen i sina tankar, därför att alla andra
föraktade dem; men i sina känslor såg han upp till dem som
trots all deras ynkedom självständigt viljande och levande
människor, och därför kunde de genom sin obegränsade och
oskrymtade beundran för hela hans personlighet icke endast
under orgiernas bedövning skänka honom ögonblick av
fullständig befrielse och oändlig lycka, utan också dessemellan
åtminstone periodvis bereda honom en illusion av att också
han var en människa, en viljande varelse, ett själv, ett jag.
Också på denna punkt var Gunnarssons liv typiskt för den
klass av brottslingar som han tillhörde; liknande
kvasivänskapsförbindelser, i vilka den ena parten som motprestation
för allehanda materiella fördelar levererade just det
självförtroende som den andra saknade, hade jag ofta påträffat
under mina undersökningar av dessa brottslingars
förflutna liv. Det kan förresten nämnas att åtminstone en av
dessa avsigkomna, en f. d. soldat, med vilken Gunnarsson
varit tillsammans och druckit brännvin under mordkvällen,
visade sig vara en trofast vän, i det att han under processens
början vittnade falskt till förmån för Gunnarsson och först
sedan han hänvisats till sin själasörjare och mottagit varning
för edens betydelse, kunde förmås att avlägga ett
sanningsenligt, för Gunnarsson besvärande vittnesmål.

Just därför att alla dessa ångestrelationer av olika slag till
människorna i hans forna omgivning sysselsatte hans
självgrubblerier i fängelset lika brinnande som då de en gång varit
verklighet, kunde jag följa dem i alla detaljer och genom dem
lära känna allt som varit av betydelse i hans yttre liv före
mordet.

Emellertid var det naturligtvis framför allt vad människor
ur de allsmäktigas klass hade sagt eller tänkt eller känt som
fortfarande sysselsatte hans grubbel. Båda hans föräldrar
tillhörde från födseln dessa av honom så fruktades krets —
Gunnarsson talade ännu i fängelset med ofördöljbar stolthet
om att hans förfäder så långt man visste tillbaka varit
riktiga bönder — och han hade därför ifrån sin tidigaste
barndom kommit att leva bland människor, vilkas alla ord och
miner fyllde honom med alldeles särskild skräck. Om någon
av dessa hans äldre släktingar bland storbönderna i bygden
under ett tillfälligt besök i hans hem fällt ett tanklöst
klandrande ord om hans uppförande, så hade det för evigt skurit
sig in i hans själ, och såret, som genom hans grubbel hållits
öppet fram genom årtionden, fanns, ännu då jag lärde känna
honom i fängelset, lika svidande trasigt inom honom som den
dag då det tillfogats honom.

Den första upplevelse han någorlunda klart erinrade sig
härrörde från en julkväll, då han blivit skrämd i gråt för
hela natten genom några stjärngossar, vilka han efter vad
det föreföll uppfattat som någon sorts sändebud från den
högsta av alla straffande makter, kanske komna för att
hämta honom till evig fördömelse, under det att de andra barnen
kring granen jublade över deras granna glittrande dräkter,
som utan tvivel buro till dem ett skimmer från öppnade
himlar; trots gråtanfallet och den paniska skräck vari han
befunnit sig, hade han uppfattat att en av de äldre i stugan
hade sagt någonting till hans far om vad det skulle kunna bli
i livet av en sådan feg och usel stackare. Och när Gunnarsson
i fängelset berättade mig denna episod, var det icke långt ifrån
att han verkligen trodde att hans obotliga rädsla inför
tillvaron med allt vad därav följt av fasor och brott hade
grundlagts inom honom just den kvällen, mindre dock genom
skrämseln än genom de fördömande ord han hört uttalas över sig;
varvid dock återigen uttryckligen bör framhållas att hans mer
eller mindre omedvetna gissningar rörande yttersta orsaken
till att han aldrig kunnat komma till rätta med livet
oavlåtligen växlade allt efter de banor där hans grubbel händelsevis
drevs in.

Senare under sina uppväxt- och ungdomsår fick han
naturligtvis allt oftare höra klandrande och fientliga ord både från
släktingar och andra i bygden. Redan att han i verkligheten
aldrig sökte annat än stöd och medlidande hos sina
medmänniskor och aldrig hade någonting att ge dem i gengäld som
självständig människa, gjorde honom helt naturligt snart
föraktad. Men härtill kom att ju äldre han blev, desto mera
påfallande blev hans oförmåga att sköta det arbete som tillkom
honom som hemmason på föräldrarnas gård, och desto mera
förargelseväckande blevo de utsvävningar i dryckenskap och
horiskhet, i vilka han flöt sönder redan därför att han sak
saknade det minimum av självförtroende som är en av de mest
elementära förutsättningarna för ett enhetligt, ordnat,
målmedvetet, självbehärskat liv; också i Gunnarssons, liksom i
alla andra brottslingars liv låg det i öppen dag, att hans
liderlighet ingalunda var ett utflöde för övermåttan starka
naturliga drifter utan helt enkelt en upplösningsprodukt,
betingad av hans naturs obotliga defekter, av hans väsens
innersta svaghet. Naturligtvis försökte han efter bästa
förmåga hemlighålla både sina spritorgier och sina smygjakter
efter bygdens alla ensamstående värnlösa unga flickor,
liksom han överhuvudtaget så långt möjligt försökte dölja allt
som skedde i hans liv, eftersom allt vad han företog sig både
föregicks och följdes av samvetskval; men detta ledde
återigen blott till att han utom allt annat blev ansedd som feg och
lögnaktig. Slutligen bröt hans eviga förpinthet, då den icke
avleddes i brännvinssentimentala utgjutelser inför de
beundrande förfallna supbröderna, allt oftare ut i raserianfall mot
hans jämnåriga och andra som han avundades och hatade allt
djupare för varje år som gick. Så växte helt naturligt den
allmänna oviljan emot honom, och han blev snart bland alla
arbetande och hederliga i bygden icke endast föraktad som
oduglig och lättjefull, utan också avskydd som en lömsk,
förljugen, falsk, feg, brutal, förfallen, samhällsfarlig individ.
Medan jag i fängelset långsamt vann klarhet över allt detta
drogs min uppmärksamhet ovillkorligen först till det faktum,
att Gunnarsson aldrig sysselsatte sig med vad han själv
försummat eller gjort, utan alltid endast med vad andra tänkt
om hans liv. Han varken förnekade eller ångrade sitt
liderliga levnadssätt — ett kriminalpsykologiskt förhållande av
särskilt djupt intresse, till vilket jag skall utförligt
återkomma i ett senare sammanhang — det lämnade honom helt
enkelt fullkomligt likgiltig, kall, oberörd, som om det varit en
främmandes förflutna; vad som intresserade honom var
uteslutande i vad omfång hans smutsiga utsvävningar blivit
kända bland hans släktingar och de andra riktiga bönderna, hur
mycket som trots alla hans ansträngningar kommit fram av
allt det han försökt dölja därför att han skämts för det redan
innan han begått det, med ett ord hur mycket som blivit bragt
i dagen av hans underjordiska liv, och vad folket i bygden
hade sagt och menat om det, hur de hade uppfattat och bedömt
honom, vad de tagit för ställning till honom. För att skaffa
visshet om detta — full visshet en gång för alla, så att han
sedan i all framtid skulle kunna leva som självständig
människa utan att offra en tanke på andras omdömen över honom
— arbetade hans hjärna nu i fängelset lika oavbrutet som
under hela hans gångna liv med att samla, fixera, väga, värdera,
genomtränga och sammanställa till ett slutgiltigt helt alla ord
han kunnat uppsnappa om sig själv från så långt han mindes
tillbaka till den dag då dödsdomen fälldes över honom. En
gammal välvillig häradsdomare hade en gång medan
Gunnarsson ännu låg sjuk och sönderslagen efter ett mer än
vanligt vilt och långvarigt rus sagt till hans mor ungefär
någonting sådant som att: »det är ingenting ont i pojken, han har
det bara allt för bra här hemma på gården, därför blir han
lättsinnig och super och ränner efter töser, det har många
duktiga karlar gjort före honom när de var unga, och det blir
nog folk av honom också, bara han får stadga sig och
kommit riktigt in i arbetet»; och till det ordet återvände 
Gunnarsson regelbundet som till en ljuvlig oas i de öknar av hat och
förbannelser, som eljest voro det enda han mindes från sitt
liv bland människorna. I det ordet lyckades det honom
verkligen tidvis att finna vila och frid: häradsdomaren var en av
bygdens allra rikaste och mest ansedda bönder, kanske hade
vad han sagt varit den allmänna meningen, i varje fall
kunde inte många ha vågat öppet uttala sig emot en sådan man,
kanske hade man därför inte alls dömt så hårt över honom
som han alltid trott, kanske hade man rent av förstått honom
bättre än han själv hade gjort och aldrig föraktat eller hatat
honom, utan blott beklagat honom och känt ett gränslöst
medlidande med honom, särskilt efter den olycka som nu gjort
slut på hans liv därhemma. Det var helt naturligt under
tider då hans grubbel mattat ut honom ända hän emot
bedövning, som Gunnarsson kunde vagga sina tankar till vila i
dylika fantasier om universell förståelse och sympati, vari
allt som pinat honom försvann för att låta honom gå ren och
stark in i framtiden. Sådana perioder eller rättare stunder
eller ögonblick av allt upplösande försoning hade troligen
varit de lyckligaste i hans gångna liv liksom de voro det ännu
i fängelset. Men länge kunde de enligt sakens natur icke
vara, allra minst i fängelset där bedövningen icke kunde
förlängas genom brännvinsrus. Snart måste han säga sig att den
gamla häradsdomaren var allmänt känd som en beskedlig mes,
vid vars ord ingen människa fäste något avseende, och att
han förresten naturligtvis endast velat trösta hans mor och
alltså överhuvudtaget ingenting menat med vad han sagt: i
sitt hjärta hade han säkert föraktat och avskytt honom lika
djupt som alla andra i bygden. Och så strömmade åter i 
kvävande massor fram genom hans grubbel alla hårda
fördömande ord som han hört eller trott sig höra eller gissat eller anat
eller känt ikring sig under de gångna åren. Men för att fullt
klargöra och förvissa sig om vart och ett av dessa ords
verkliga innebörd måste han — liksom i fråga om fängelsebefälets
missnöje eller fientligheterna ifrån medfångarna — punkt för
punkt undersöka alla de omständigheter under vilka de fällts
och alla de människors egenskaper som fällt dem o. s. v. utan
gränser. Om han någon gång för en dag eller två lyckades
undertrycka detta ångestgrubbel kring vad människorna
fordom tänkt om honom genom att säga sig att allt detta ju
numera i alla fall tillhörde det förflutna och var utan betydelse
för hans framtid, så hjälpte honom detta likväl föga, därför
att det då förföljde honom i sömnen; han kunde vakna upp
badande i ångestsvett därför att han i en eller annan form i
drömmen upplevat just det ogillande han försökt glömma i
vaket tillstånd.

Emellertid fanns det i Gunnarssons liv en människa, som
åtminstone i hans fantasi intagit en alldeles särskild ställning
och utövat ett över allting annat dominerande inflytande och
som därför icke kunnat beröras i samband med alla hans
övriga ångestförhållanden till sina medmänniskor; och det var
hans mor.

Jag kommer härmed in på en fråga som, efter vad jag tror,
ingen kriminalpsykolog i längden kan undgå, nämligen den
sällsamma innerliga själiska förbindelse som existerar
mellan ett så stort antal brottslingar och deras mödrar.

Gång på gång under mina studier bland mördarna hade
jag frapperats av att just de grövsta brottslingarna — 
människor som, hur olika deras psykologiska
grundförutsättningar än från början varit, numera alla stelnat i fullständig
oförmåga att uppfatta sina medmänniskor som annat än döda
ting och medel för tillfredsställande av deras animala
njutningslystnad, eller m. a. o. människor som för länge sen
utskilts ur all sorts solidaritet med mänskligheten — likväl
icke sällan voro fästa vid sina mödrar med band som tycktes
t. o. m. starkare än dem man oftast finner mellan söner och
mödrar.

Det gjorde i första ögonblicket ett icke endast förvillande,
utan ofta också djupt gripande intryck att mitt i allt detta
döda eller djuriskt förvildade finna så varma, levande
mänskliga känslor, känslor som åtminstone icke utan vidare kunde
hänföras till den sfär av alltupplösande sentimentalitet vari
fångar av alla sorter med eller utan religionens hjälp
periodvis bruka söka bedövning och vilkas innersta källa helt
enkelt är ett oändligt självmedlidande; det var nämligen från
början uppenbart, att dessa känslor verkligen voro
tillräckligt starka för att bära ett konsekvent handlande, i det att
åtskilliga av dessa brottslingar underkastade sig årslånga
försakelser för att av sin arbetsförtjänst sända understöd
eller gåvor till sina mödrar. Kanske var jag också i början
benägen att på denna punkt stanna vid den enkla
förklaringen, att dessa urelementära instinkter just tack vare sitt
oändligt djupa ursprung i mänsklighetens liv kunnat trotsa
och överleva t. o. m. en i övrigt så fullständig moralisk
förödelse, som den vilken gått fram genom dessa mördares
själar. Men allt efter som jag mera ingående lärde känna dessa
känslors verkliga innehåll, fann jag att de trots all yttre 
likhet knappast hade någonting gemensamt med vad vuxna män
i det normala livet pläga känna för sina mödrar.

En av de livstidsfångar, som jag brukade besöka samtidigt
med Gunnarsson, var en endast några och tjugu år gammal
pojke, vars känsloslöhet och viljelöshet redan från början
tycktes ha ställt honom utanför all verklig samhörighet med
vad som fanns eller skedde i hans eget eller andras liv. Han
hade som 18-årig glidit in i en förbindelse med en
uppenbarligen så mycket mera energisk och företagsam jämnårig tös,
som arbetade i samma fabrik och bodde i samma gård som
han i det industrisamhälle där de båda voro födda — en
förbindelse som man verkligen med goda skäl kunde kalla
köttslig därför att den uppenbarligen saknat varje minsta skymt
av själisk betoning — och då hans fästmö icke ville påtaga
sig bördan att bli mor gled han vidare ut i delaktighet i
hennes brott genom att vara henne behjälplig, då hon
omedelbart efter deras födelse mördade de tre barn som tillkommo
under de år deras förbindelse varade. Han hade bett henne
gifta sig med honom för att barnen skulle få leva och
överhuvudtaget gjort vad i hans svaga förmåga stod för att
övertala henne att avstå från brotten, men naturligtvis hade
han saknat kraft att ens tänka på att tvinga henne genom
hot om angivelse eller på annat sätt. Samtidigt hade han
troget och regelbundet skött det arbete, i vilket hans mor
placerat honom då han slutat skolan. Han tillhörde en
särskilt bland vanetjuvarna synnerligen talrik klass av
brottslingar, vilka visserligen såtillvida voro besläktade med de i
denna studie behandlade, att de voro dovt förlamande
medvetna om egen livsoduglighet, men som skilde sig så mycket
starkare ifrån dessa genom att de från början voro alltför
kraftlösa för att ens i grubbel söka höja sig därur eller
överhuvudtaget befatta sig med sitt eget öde. I fängelset,
särskilt under cellåren dog han naturligtvis själsligen alltmera
bort för varje vecka och månad som gick, och jag såg
slutligen aldrig en gnista av verkligt liv i hans ögon — utom
då han talade om sin mor. Om allt som för övrigt funnits i
hans förflutna liksom om allt som ännu väntade honom,
talade han, liksom alla andra brottslingar av denna typ, så
likgiltigt och så fullkomligt oberörd som om det gällt någon
människa vars namn han aldrig hört; om fästmön hade han
ingenting annat att säga än att hon varit en livad flicka som
alla tyckte det var roligt att vara tillsammans med, och att
han väl nog — ehuru han aldrig tänkt på det förr än jag
frågade honom om det — skulle komma att gifta sig med
henne om hon ville det när han en gång blev benådad; det
nuvarande, d. v. s. vad som skedde med honom i fängelset,
betydde överhuvudtaget ingenting för honom varken i hans
känslor eller tankar. Men i samma ögonblick som han kom
att nämna sin mor levde han synbarligt upp och hela hans
väsen besjälades av en innerlig stilla lycka och t. o. m. av
en sorts iver att finna ord för att berätta mig så mycket som
möjligt om allt vad de haft gemensamt; dessa brottslingar
hade på grund av sin apati och sin därav följande ovana vid
att tala genomgående svårt för att uttrycka sig och råkade
ovillkorligen i stamning, när de någon gång ville säga något
som låg dem särskilt om hjärtat. Han hade lyckligtvis aldrig
behövt lämna sin mor och intill sitt 18:de år hade han
knappast någon enda kväll varit borta ifrån henne, och eftersom
han var enda barnet och fadern var död hade det aldrig
funnits någon som stört dem. Han hade under alla dessa år
uppenbarligen levat lika lycklig och oberörd av all världens
ondska och all tillvarons kamp som medan han ännu vilade
under sin moders hjärta, också kroppsligen inbäddad i hennes
beskydd. Skolarbetet hade blivit en glädje för honom och
han hade blivit en god elev, därför att det satte honom i stånd
att lära modern läsa och skriva och meddela henne en mängd
andra nyttiga kunskaper, varmed de sysselsatt sig under de
långa vinterkvällarna; modern hade nämligen aldrig gått i
skola. Nu efteråt mindes han dessa deras gemensamma
studier med alldeles särskild glädje och tacksamhet, därför att
modern ju annars icke hade kunnat skriva till honom i
fängelset. Hans arbete på fabriken hade gjort honom lycklig,
därför att han hela veckan igenom tänkt på att han på
lördagsmiddagen skulle komma hem till modern med sin
avlöning orörd. Den hade de sista åren räckt bra för dem båda,
så att vad modern förtjänade kunde sättas in som
sparpenning för hennes ålderdom för den händelse han skulle dö
före henne. Han hade med ett ord under denna tid knappast
haft någon ouppfylld önskan. Sedan hade visserligen
fästmön kommit in i hans liv. De hade brukat träffas i en
nykterhetsförening, där han skrivit in sig därför att det var
brukligt bland de unga i fabriken, och hon hade onekligen
lyckats locka ut honom på kaffefester, utflykter o. s. v. Men
han hade aldrig haft någon ro, tvärtom ständigt hetsats av
ångest i hennes sällskap, och det hade därför i alla fall icke
blivit många kvällar på året som han varit ute med henne,
och hans mor hade aldrig fått någon misstanke om 
förhållandet dem emellan, och så snart han varit lyckligen hemma
hos modern hade han aldrig tänkt på fästmön eller de mördade
barnen eller någonting annat därute i världen. I fängelset
fylldes hans liv av moderns månatliga brev, som han dag för
dag läste om och ständigt fann något särskilt glädjande nytt
i, och framför allt av tanken på att hon kanske ändå en gång
innan hon dog skulle kunna göra den dyra, dagslånga resan
till Stockholm för att besöka honom; när han talade om denna
möjlighet strålade hans ögon verkligen som ett femårigt
barns, när det talar om sin stundande födelsedag.

Åtskilliga moderna psykologer skulle tämligen säkert i
dessa brottslingars onekligen sällsamma förhållanden till sina
mödrar finna den djupast möjliga förklaringen till deras livs
urspårande och dessutom ett nytt slående bevis för den
utomordentliga roll som de sexuella drifternas fastlåsande i det
nyfödda barnets längtan efter återförening med modern
enligt deras mening spelat i det mänskliga själslivet och
mänsklighetens historia överhuvudtaget. För min del har jag under
mina kriminalpsykologiska studier blivit fast övertygad om
att alla försök att förklara de brottsligas själsliv genom att
uppfatta deras sexualitet som det primära och avgörande i
deras liv för alltid äro dömda att bli antingen en ytlig och ofta
ovärdig lek med ord, om nämligen begreppet sexualitet helt
enkelt utvidgas till att bli liktydigt med livskraft
överhuvudtaget, eller att genom godtyckliga och från början
missriktade gissningar föra forskningen bort från verkligheten.

I verkligheten äro enligt min övertygelse tvärtom de
sexuella drifterna bland de kriminella aldrig av mera än
sekundär betydelse; t. o. m. där dessa drifter brutit öppet fram i
blodskamsförbindelser, barnaskändningar, våldtäkter eller
andra abnorma former, är det alltid djupare liggande
defekter av annat ursprung som varit det i yttersta hand
avgörande.

Detta sällsamma förhållande mellan ett jämförelsevis stort
antal brottslingar och deras mödrar visade sig, så snart jag
vann djupare inblick i det, lika påtagligt som allting annat
i deras liv vara bestämt av deras behov av stöd, deras
osäkerhet, deras medvetande om sin egen livsoduglighet.

Det själiska avskiljande från modern och utväxande till
en ny självständig människa, som försiggår inom varje
normalt barn allt efter som tillvaron öppnar sig för dess
medvetande och i samband därmed dess egen längtan och dess
egen vilja vaknar upp och driver till verksamhet, kunde helt
enkelt aldrig komma till stånd i dessa brottslingars liv,
därför att de från början saknade förutsättningarna för att leva
på egen hand och eget ansvar. De voro födda med obotlig
skräck inför hela tillvaron, framtvungna ur sina mödrars liv
med fasa inför allt som väntade dem, därför sökte de sig
ständigt omedvetet tillbaka, bort ur den tillvaro för vilken
de från början kände sig odugliga, och därför klamrade de
sig med förtvivlans kraft fast vid sina mödrar och försökte
gömma och glömma sig själva hos dem just som barn, vilka
blivit skrämda av något obegripligt, fientligt, övermäktigt.
Och så stannade deras personlighets utveckling just på den
punkt där andras brukar börja, och de blevo för all
framtid bundna som hjälplösa barn vid sina mödrar, och deras
liv blev antigen ett dovt vegeterande i deras mödrars
sköten eller ett rasande kaos av herrelösa drifter och 
grubbel kring orsakerna till deras oförmåga att leva som alla
andra.

Det var som bekant en av kriminalpsykologiens första
allmänna teser, att de brottsligas själsliv företer påfallande
likhet eller släktskap bl. a. med barnens, och på denna punkt
torde mera ingående undersökningar verkligen inom
begränsade områden på ett sätt som man icke kunnat förutse komma
att bekräfta den nya vetenskapens första, med nödvändighet
ytligt orienterande observationer.

Om denna de brottsligas bundenhet vid sina mödrar någon
gång blir omedvetet erotiskt betonad, så är det i varje fall
en för djupare psykologiska forskningar fullkomligt
likgiltig omständighet, betydelsefull endast som ett led men aldrig
som verklig drivkraft i deras utveckling; och jag kommer i
ett följande sammanhang att nödgas uppehålla mig vid
hurusom dessa brottslingars osäkerhet inför hela tillvaron icke
sällan med långt mycket mera ödesdigra verkningar sög
sig igenom och förvred deras sexuella drifter i andra
riktningar.

Emellertid låg det ju i sakens natur, att deras mödrar lika
litet som någon annan människa på jorden kunde skänka
dessa brottslingar den kraft till eget liv som de saknade inom
sig själva. På sin höjd kunde de någon gång, som i det
nyss antydda fallet, genom att hålla dem kvar hos sig i
fullständig oberördhet av det verkliga människolivet, ännu
sedan de uppnått vuxen ålder bereda dem några år av passiv,
livstom, nirvanaliknande lycka, d. v. s. lycka av det enda slag
som var möjligt i dessa livsodugligas tillvaro, och i ett sådant
tillstånd kunde dessa brottslingar också stundom sjunka 
tillbaka och vegetera vidare under årtionden, sedan
livstidsdomen befriat dem från alla skyldigheter till självständigt liv.
Men för att detta skulle bli möjligt fordrades, som också
nyss antyddes, särskilda psykologiska förutsättningar, vilka
falla utanför ramen för denna studie.

För Gunnarsson blev hans mor först och främst den
människa, vars ogillande han fruktade djupare och mera
fullständigt försvarslöst än någon annans. Hela hans
livsoduglighets skräck inför människorna och tillvaron
överhuvud -samlades ständigt på nytt inför henne, helt enkelt
därför att hon icke endast enligt naturens ordning en gång
varit, utan också av skäl som ovan utvecklats alltid
förblivit mänsklighetens enda verkliga representant i hans ögon.
Men redan därför att hon på detta alldeles särskilda sätt
för honom representerade människorna i gemen,
uppfattade han henne också som alldeles särskilt djupt och starkt
besjälad av alla de känslor, instinkter, åskådningar och
livsprinciper, som han från sig själv överflyttat på
människorna i den vrångbild av verkligheten som hans ångest
en gång fött inom honom och som han först lyckades i
någon mån befria sig ifrån långt efter brottet. Ty trots
att han ju var så djupt medveten som någon människa kunde
vara om att alla andra av naturen voro utrustade med just
den grundförutsättning för att kunna leva, den självsäkerhet,
som han saknade, hade han naturligtvis icke kunnat uppfatta
sina medmänniskor annat än som i stort sett bestämda av
samma motiv som han själv, och lika litet hade han
någonsin tvivlat på att den ångestbild av människornas liv, som
härigenom fixerats i hans medvetande, i huvudsak 
motsvarade verkligheten och delades av alla i hans närhet. Det
hade naturligtvis också varit en lätt sak för honom att ur
allt vad modern sagt och gjort i hemmet under så många år
uppsnappa, uttolka och sammanställa enstaka ord och
handlingar i sådan anda, att de blevo slående bevis för vad han i
sitt hjärta alltid varit övertygad om, nämligen att också för
henne det högsta av alla sedliga bud var att under alla
livets omständigheter försöka rätta sitt handlande efter de
maktägandes vilja. — Det bör kanske här i förbigående
nämnas, att om Gunnarssons rädsla för moderns missnöje aldrig
förr än under de sista ödesdigra månaderna före mordet
utövat något nämnvärt inflytande på hans handlande, så
berodde det helt enkelt på att han dittills ständigt hoppats
kunna dölja vad han visste att hon ogillade; Gunnarsson
levde ju så att säga hela sitt liv i hemlighet, och efter det
redan anförda torde icke behöva vidare utvecklas att han
saknade t. o. m. de mest elementära förutsättningarna för att
känna någon sorts förpliktelse att tala sanning vare sig
gentemot modern eller någon annan; begreppet
sanningsplikt var för honom självklart ingenting annat än ett tomt
ord, lika obegripligt som så många andra i katekesen, och
ehuru han otvivelaktigt oftast var medveten om när han
ljög, därför att han levde i ständig ångest för att bli
avslöjad — annars hade han väl liksom så många andra
brottslingar överhuvudtaget icke förmått skilja mellan sanning och
lögn — hade det säkerligen aldrig ett ögonblick fallit honom
in, att han därmed begick något orätt.

Redan i rättegångshandlingarna hade jag fäst mig vid att
Gunnarsson icke kunnat uppge något  för domstolen  mera
begripligt och för honom mera förmildrande motiv till att
han mördat sin fästmö, än att han varit rädd för att hans
mor skulle få kännedom om deras förhållande, och under
mina besök hos honom i fängelset såg jag naturligtvis snart,
att han levde och alltid levat i det nu antydda
bundenhetsförhållandet till modern, som jag tidigare iakttagit i åtskilliga
med honom psykologiskt besläktade brottslingars liv. Också
Gunnarsson sysselsatte sig i fängelset ständigt med modern,
och t. o. m. över hans förpinta, halvt förslöade och halvt
förgrubblade anletsdrag spred sig — visserligen icke, som
hos den här ovan omtalade, ett skimmer av lycka, men
åtminstone en aning av stillhet, vila och frid, när han talade
om henne. Hans eviga ångestgrubbel tycktes verkligen
åtminstone under korta stunder kunna stanna, när han tydde
sig tillbaka till henne i medvetandet om att han t. o. m. efter
mordet levde kvar i hennes kärlek. I sådana stunder eller
ögonblick kunde också han uppenbarligen glömma allt som
funnits i hans liv, ångesten, grubblet, fästmön, mordet, och
jag hade under dessa ögonblick ett alldeles omedelbart intryck
av att han på något obeskrivligt sätt så att säga levde
utanför tid och rum. Det föresvävade honom tydligen, att
yttersta orsaken till hans olycka varit att han någonsin
lämnat modern, till denna tanke kom han gång på gång
tillbaka, varmed han väl medvetet närmast avsåg, att han aldrig
bort upphöra att låta sig ledas av henne. Då han samtidigt,
som jag strax skall utveckla, ansåg just moderns inflytande
hava varit skuld till hela hans livs elände, så må redan här
framhållas, att dessa båda tankar stodo i visserligen logisk,
men ingalunda psykologisk motsättning till varandra: den
förra härflöt omedelbart ur hans väsens innersta längtan
bort från livet och den senare var tydligt nog av samma
ursprung, men formad och tillrättalagd för att förklara hans
misslyckade liv. Förresten omtalade han med uppenbar
tillfredsställelse som självklart, att hon trots hans 26 år
skenbart alltid bestämt över honom, d. v. s. att han endast genom
att föra henne bakom ljuset kunnat företaga sig något hon
förbjudit eller som han icke fått hennes tillstånd till. Det
hade aldrig fallit honom in att försöka uppresa sig emot detta
hennes självtagna förmynderskap, tvärtom hade de enda
relativt lyckliga — d. v. s. relativt ångestfria — tiderna i hans
liv varit då han lyckats hålla sig till absolut lydnad under
henne, och när han periodvis föresatt sig att börja ett nytt
liv hade han aldrig haft en tanke på att det skulle kunna ske
på någon annan väg än genom att återvända till modern och
underkasta sig hennes vilja lika fullständigt som han antog
att han gjort då han var litet barn. När Gunnarsson i
fängelset talade om dessa sina upprepade försök att genom en enda
viljeakt resa sig ur sitt förfall etc, var han fullt och fast
övertygad om att han verkligen skulle varit räddad för all
framtid, om han blott kunnat nå tillbaka till modern, vilket
alltjämt var hans mest brinnande hemliga längtan. Men
full klarhet över den roll modern spelat i hans liv fick jag
icke förrän Gunnarsson en dag ungefär ett halvår efter sedan
jag lärt känna honom öppet framlade inför mig vad han
själv ansåg ha varit sina djupaste motiv till mordet. Och
härmed är jag framme vid den samtidigt mest tröstlöst banala
och mest fullständigt overkliga självbekännelse jag
någonsin hört under mina kriminalpsykologiska studier.
Gunnarsson hade den dagen för första och enda gången
under hela den tid jag sysselsatte mig med honom genom en
vaktkonstapel särskilt bett att få tala med mig. Det var
uppenbarligen först efter veckor av outhärdlig tvekan och med
uppbringande av sitt sista livsmod, som han kunnat besluta sig
för att anförtro sitt livs innersta hemlighet till en
främmande, och han brann nu av otålighet att icke ytterligare en dag
eller en natt behöva bära denna hemlighet ensam. Om han i
allmänhet hade svårt för att uttrycka vad han ville, därför att
allt vad han kände och tänkte ännu medan han talade
söndermaldes av hans ångestgrubbel, så kunde han nu i andnöd
och hjärtklappning till att börja med endast pressa fram
fullkomligt sammanhangslösa, obegripliga saker som rörde sig
om detaljer ur livet i hans hembygd. Men allt efter som det
han talade om — och som han nu till varje pris ville ha sagt
— ryckte honom med sig upp ur ensamhetsgrubblet och just
därigenom att han äntligen uttalade det för en annan
människa fick en alldeles ny sorts verklighet för honom, lyckades
det honom trots allt att ge en, genom all den förpinthet som
fanns därunder, levande bild av hur han själv såg på
orsakerna till sitt brott.

Han började med att tala om vad han kallade böndernas
högfärd, d. v. s. deras stolthet över att tillhöra sedan urminnes
tider självägande bondesläkter, deras förakt för alla som
voro födda ur de jordlösas klass, och deras systematiskt
genomförda kamp för att ingen ur deras krets skulle beblanda
sig med en av de föraktade. Denna deras högfärd var
starkare än allting annat på jorden, t. o. m. än deras snålhet. Om
en bondson gifte sig med en alldeles utfattig bonddotter, så
skadade det honom icke bland de andra bönderna; på sin höjd
menade man att det var oklokt, men det blev hans sak, och om
hon var duktig i arbetet kunde det förresten vara mera värt
än om hon haft en gård i hemgift. Men om en bondson gifte
sig med en statare- eller arbetaredotter, så bannlystes han
för evigt ur sina anhörigas gemenskap, och om hustrun
trälade från morgon till kväll i hemmet under hela sitt liv
och deras gemensamma arbetsamhet höll gården i
blomstrande skick eller t. o. m. utvidgade den, så kunde det i alla fall
aldrig höja henne till jämbördig med mannen och hans släkt;
kanske talade prästen då försonande ord vid hennes grav, men
barn och barnbarn fingo bära följderna av hennes skam.
Någon gång kunde det visserligen hända, att man tog mannen
till nåder igen efter några år, då man övertygat sig om att
han trots allt inte komme att göra av med gården på fylleri
eller genom att slå sig i slang med andra lösa fruntimmer, som
man naturligtvis väntat när han gift sig med en vanbörding;
men detta skedde då alltid mot att han lät hustrun behandlas
som luft eller som överhuvudtaget icke existerande eller
m. a. o. som just vad hon i verkligheten var, nämligen en piga;
han kunde då åter andas ut bland sina likar på julkalasen,
vid bröllop, begravningar och barndop, men hon blev lika
litet som de andra tjänstehjonen bjuden med någonstans bland
de riktiga böndernas hustrur. Endast en eller annan
avsigkommen bondhustru, som ville tigga hjälp eller pengar av
henne, kunde tidvis nedlåta sig till att umgås med henne, men
också hon drog sig i regeln snart tillbaka, skrämd av de andras
missnöje. Annars gick hon ensam som en brännmärkt genom
livet, föraktad även av sina tjänare, pigorna och drängarna
på gården, som voro minst lika högfärdiga som bönderna och
vilka inför sina jämställda skämdes för att tjäna under en
sådan som hon, en som inte var bättre än de själva. Vare sig
de nu föredrogo att låta hustrun gräma sig sjuk och stelna i
förbittring i ensamheten därhemma, under det att mannen
levde som ogift bland de andra bönderna i bygden, eller de
försökte bära ensamheten och alla de andras ogillande
tillsammans, så blev resultatet förr eller senare detsamma:
antingen började mannen till slut söka tröst för sitt misslyckade
liv i brännvinet och lät gården gå vind för våg, tills den
måste säljas och de själva måste söka arbete i närmaste stad,
eller, om han var av starkare virke, beslöto de sig efter att
ha hållit ut något tiotal år för att frivilligt sälja sin
egendom och grundlägga ett nytt liv i Amerika eller någon
annanstans där ingen kände dem; och i vartdera fallet hade
bönderna segrat och den som vågat bryta mot deras oskrivna lagar
var fördriven ur bygden — och i regeln hade jorden åter
hamnat i rätta bondehänder, i det att någon släkting köpt den
för en spottstyver på auktionen. Så hade det gått en kusin
till Gunnarsson, som gift sig med en många år äldre syster
till Anna, Gunnarssons fästmö. De hade kämpat mot
övermakten i mera än tio år innan de givit tappt och emigrerat
till Amerika, och Gunnarsson var outtröttlig i sina
skildringar av vad modern berättat honom om allt vad de fått lida
under så många år. Allt det hade försiggått, innan Gunnarsson
ännu var stor nog för att nu efteråt kunna minnas det, men
det stod ännu i fängelset lika levande för honom som om han
följt det dag för dag, och kusinen hade för Gunnarsson
genom moderns berättelser blivit ett ensamt mer än tillräckligt
avskräckande exempel. Visserligen påstodos de numera äga
en stor gård i Amerika och vara rikare än någon av bönderna
därhemma, och säkert var att de sedan flera år skickat pengar
till hustruns mor och några gånger vid jul och födelsedagar
t. o. m. till Anna, hustruns syster, men det kunde
naturligtvis i alla fall inte vara något riktigt liv som de förde så långt
borta och för alltid avskurna från alla dem som de en gång
förgäves försökt få leva ibland och vilkas ogillande de
naturligtvis kände lika starkt i ensamheten därute som
härhemma. Men vad som gällde i fråga om äktenskap, gällde också
ehuru i svagare grad i fråga om lösa förhållanden: böndernas
förakt för de tjänande var så starkt, att de icke tålde någon
som helst sorts beblandelse mellan sina söner och dem; en
eller annan tillfällig natt med en piga kunde de kanske se
genom fingrarna med, ehuru också det var dem motbjudande
nästan som om pigan varit ett djur, men en varaktig
förbindelse, i vilken hon började uppträda som blivande hustru, var
en skamfläck för släkten, och den skyldige förföljdes
obevekligt tills han bättrat och böjt sig eller lämnat bygden, och att
få barn med en piga var nära nog lika förnedrande som att
gifta sig med henne.

Allt detta berättade Gunnarsson väl att märka icke som
något på vilket han numera själv trodde, mer än möjligen till
någon mycket liten del. Han betonade tvärtom uttryckligen,
att sedan han kommit ut i livet och lärt känna så mycket nya
människor — Gunnarsson använde verkligen orden »kommit
ut i livet» då han i detta sammanhang talade om att han
kommit i fängelse — hade han naturligtvis förstått, att allt detta
om böndernas ställning och makt över allting annat på 
den var löjligt överdrivet, även om där fanns en viss grundval
av sanning i det. Utan han berättade det för att komma fram
till sitt livs djupaste och mest nesliga hemlighet: att sådan
hade hans mor varit, så hade hon sett på livet och
människorna, så hade hon levat bland dem, och så hade hon
uppfostrat sina barn — och det var därför han mördat Anna,
då han lika litet kunde gifta sig med en stataredotter som
bära skammen att ha fått barn med henne. Det var under
oerhörd vånda, darrande i alla lemmar, som om han också
kroppsligen skulle sprängas sönder från botten av sitt väsen,
som Gunnarsson pressade fram denna vidunderliga
bekännelse; och i denna bekännelse låg verkligen hela hans innersta
väsen blottlagt: hans osjälvständighet, osäkerhet och
självförakt, som gjorde att han skämdes t. o. m. för dessa
vrångföreställningar, som behärskat hela hans liv och på vilka han
i djupet av sitt hjärta åtminstone delvis ännu trodde, samt
att han för att icke behöva bära ansvaret ens för dem till
slut lyckats intala sig att de härstammade från hans mor,
som han därigenom kunde förakta och avsky lika djupt som
sig själv, liksom han var lika oupplösligt bunden vid henne
som vid sitt eget jag.

Naturligtvis kunde jag icke in i alla detaljer fastställa i
vad mån det funnits objektiva hållpunkter för alla dessa
Gunnarssons ångestföreställningar om livet och människorna.
Dock kunde det, efter vad som framkommit under
rättegången och efter vad Gunnarsson ofrivilligt berättat mig under
våra samtal i fängelset, icke finnas något tvivel om att
modern haft ungefär samma respekt, varken mer eller mindre,
för de självägande bönderna som alla andra i hennes 
ställning, liksom hon överhuvudtaget uppenbarligen varit en helt
och hållet alldaglig människa. —

Inom mera betydelsefulla livsområden än de nu berörda
visade sig Gunnarssons och alla med honom besläktades
obotliga brist på självförtroende framför allt i deras oförmåga
att samla sig till regelbundet arbete eller fortsatt strävan
fram mot ett vare sig instinktivt eller medvetet fasthållet
mål. Redan en flyktig granskning av de psykologiska
grundförutsättningarna för allt mänskligt arbete ger ju vid
handen, att en av dem — och ingalunda den minst betydelsefulla
—  är ett visst minimimått av tro på den egna förmågan att
övervinna de svårigheter av olika slag som äro förknippade
med varje arbetsuppgift; och av sådan tro fanns hos dessa
brottslingar intet.

Alldeles omedelbart framträdde detta i deras dagliga liv i
fängelset. Ehuru det ju här endast var fråga om arbete av
allra enklaste slag efter noggranna anvisningar och under
ständig kontroll, varigenom de bl. a. voro befriade från allt
eget initiativ, och ehuru de — av skäl som ovan utvecklats
—  gjorde allt vad i deras förmåga stod för att uppfylla
alla reglementets föreskrifter och däribland icke minst de
fordringar som ställdes på dem i fråga om arbete, lyckades de
aldrig uppnå ens den naturligtvis mycket blygsamma
genomsnittliga arbetsnivån i fängelset; och detta berodde
uppenbarligen på att samma osäkerhet, som i form av
fruktan för de överordnades ogillande ständigt hetsade dem att
sätta in sina yttersta krafter på att åstadkomma ett
arbetsresultat varmed de hoppades kunna tilldraga sig deras
välvilja, i form av misstro mot dem själva, d. v. s. fruktan
för att misslyckas, lika oavlåtligt hotade att förlama dem
under själva utförandet av arbetet. För det arbete, varmed
Gunnarsson sysselsattes under cellstraffet, nämligen
iordningställande av några enkla delar till uniformspersedlar,
fordrades blott ett fåtal handgrepp vilka han efter vad jag kunnat
övertyga mig om fullkomligt behärskade redan efter några
veckor; likväl levde han efter mera än två års fortsatt övning
i dessa handgrepp, under den tid jag sysselsatte mig med
honom, i snart sagt oavbruten ångest inför möjligheten att han
genom fumlighet, missgrepp, glömska, tanklöshet, oförstånd
eller annat skulle kunna komma att göra åverkan på det
material eller de verktyg som utlämnats åt honom; särskilt
pinades han av att nödgas hantera den stora tillskärarsaxen,
med vilken ett helt tygstycke kunde förstöras blott genom en
ofrivillig vridning till höger eller vänster, och inför alla sina
arbetsredskap kände han en blandning av fruktan och hat,
som inför lömska fiender vilka ständigt lurade på tillfällen
att fördärva honom och gentemot vilka han saknade alla
möjligheter att försvara sig, d. v. s. han kände inför dessa döda
ting något av detsamma som inför människorna i hans
närhet. Icke ens under de sällsynta timmar eller dagar, då
något berömmande ord från arbetsledningen eller befälet i
fängelset hade försatt honom i lyckorus av oerhörda
framtidsdrömmar, förmådde han helt frigöra sig till att tro på att
han verkligen under dessa år utbildats till en oklanderlig
yrkesarbetare och att han såtillvida numera skulle vara
jämställd med andra arbetare; i sitt hjärta förblev han tvärtom
ständigt övertygad om att hans arbetsprestationer på något
sätt måste vara behäftade med fel som gjorde dem värdelösa,
ehuru varken han själv eller andra kunde upptäcka varuti
dessa fel bestodo, och i denna tro gömde sig också den
instinktiva övertygelsen att han t. o. m. i fängelset levde
som en bedragare, därför att han lika litet nu som någonsin
förr i sitt liv utförde <i>verkligt</i> arbete. Till denna för de här
behandlade brottslingarna starkt typiska känsla av att hela
deras liv i verkligheten var ett enda, oavbrutet bedrägeri
skall jag återkomma i ett senare sammanhang. Här bör
endast tilläggas, att denna sällsamma känsla tillsammans med
deras omedelbara osäkerhet i arbetet, varur den närmast
härflutit, naturligtvis i sin ordning blev en ny källa till
ångestfantasier om allt som väntade dem, då de en gång ohjälpligt
komprometterat sig och hela sanningen i deras liv blivit
uppenbarad, varigenom deras osäkerhet naturligtvis återigen
ytterligare upphetsades och deras svårigheter i arbetet
ytterligare växte; också här förflöt deras liv i en typisk circulus
vitiosus, ur vilken de endast i enstaka, spårlöst försvinnande
ögonblick kunde rycka sig loss.

Genom allt vad Gunnarsson och andra brottslingar av
samma psykologiska typ under loppet av mina besök i fängelset
antingen avsiktligt berättade mig om händelser och
förhållanden i deras förflutna, vilka synts dem livsavgörande, eller
tillfälligtvis kommo att nämna om episoder och plötsliga
ingivelser, som förefallit dem själva fullkomligt betydelselösa,
fick jag återigen en som jag tror ganska fullständig bild av
den roll, som deras osäkerhet spelat i deras utveckling
genom att förlama dem i det dagliga arbetet och framför allt
genom att omöjliggöra för dem att bestämma sig för en
varaktig verksamhet, ett yrke, en levnadsbana.
I skolan och under konfirmationsundervisningen lyckades
det dem väl i allmänhet att någorlunda fylla de krav som
ställdes på dem. Visserligen levde de redan här i ständig fruktan
för att misslyckas; de förmådde aldrig övertyga sig om att de
verkligen lärt sig en läxa oklanderligt, och om de någon gång
icke kunde se några brister i sina kunskaper för dagen kvävdes
deras spirande självtillit omedelbart av en känsla av att
befinna sig i synd mot någon okänd makt, som förr eller senare
komme att straffa dem för deras övermod genom att inför all
världen avslöja deras verkliga oduglighet; och de släpade sig
därför varje morgon till skolan halvt förlamade i ångest inför
alla obestämda fasor som väntade dem där. Men tack vare
att de ständigt befunno sig under sina överordnades ögon, blev
också här, liksom senare i fängelset, fruktan för att ådraga
sig dessas ovilja den starkaste kraften i deras liv. Dessutom
var det naturligtvis ett betydande stöd till stadga och
uthållighet under dessa år, att deras väg låg utstakad dag för dag
fram emot ett bestämt mål, som lockade dem därför att de
med ett visst fog kunde hoppas på att det var ingångsporten
till allt vad de längtade efter, till det stora, verkliga,
riktiga livet. Liksom hos de flesta andra brottslingar gömde sig
också hos dessa mer än genomsnittsmänskligt starka tendenser
till självbedrägeri, och flertalet av dem lyckades därför utan
tvivel mer eller mindre omedvetet intala sig att all deras
förpinthet i skolan skulle försvinna och upplösas och vara glömd
som något alldeles betydelselöst samma dag som deras
avgångsbetyg och konfirmationsintyg gjort dem till vuxna, fria,
självständiga människor: från det ögonblicket skulle de icke
längre behöva skämmas för att som barn stå under någon
annan, utan de skulle gå som jämställda med alla andra ut i
livet, som då skulle öppna sig för dem med alla dess
gränslösa möjligheter, vilka de visserligen i dessa dagdrömmar
undveko att på något som helst sätt försöka föreställa sig
inplacerade i den verklighet som påtagligen låg framför dem.
Kanske föll från dessa drömmar verkligen någon gång en
strimma av lycka in i deras barndoms ångestfyllda mörker;
säkert är att de i varje fall voro en bidragande orsak till att
dessa brottslingar någonsin lyckades komma igenom skolan
och konfirmationsundervisningen.

Men om varje arbete såsom sådant för dessa brottslingar på
grund av deras brist på självförtroende dagligen och
stundligen förutsatte en sådan kamp av självövervinnelse, att de i
verkligheten aldrig kunde utföra någorlunda regelbundet
arbete annat än under skolans eller fängelsets tvångskontroll,
så förmådde de naturligtvis ännu mindre verkligen besluta sig
för ett yrke eller överhuvudtaget en väg i och genom något
särskilt arbete fram emot ett mål i livet: även den enklaste
yrkesutbildning framstod i deras fantasi som ett
ogenomträngligt kaos av svårigheter, och tanken på att de förr eller
senare skulle nödgas på eget ansvar utfylla en om än aldrig
så blygsam plats i ett fixerat arbetsmaskineri kunde de
endast fly bort ifrån som en högmodsdödssynd; men först och
sist förlamades de i sitt innersta väsen inför det ofrånkomliga
faktum, att de som arbetande förr eller senare skulle komma
att stå i tävlan med andra, »riktiga» människor, vilka alla
ägde just den kraft att hävda sig själva i livet, som de i sitt
hjärta visste att de alltid radikalt saknat och alltid radikalt
skulle komma att sakna. Följden härav blev, att deras 
själsliv redan från det ögonblick, då deras utbildning till
självständigt verksamma människor skulle börja, splittrades in i
den djupaste grunden för allt individuellt liv, nämligen
självuppehållelseinstinkten; vad som återstod för hela deras
framtid var i verkligheten — i full överensstämmelse med ett av
mina första omedelbara intryck — ingenting annat än en
oorganiserad massa av plötsligt frambrytande drifter, genomträngd
och såtillvida visserligen sammanhållen till en enhet av deras
ångestfyllda instinktiva medvetande om deras egen
livsoduglighet och deras grubbel över dess källor. Under dessa
förhållanden blevo helt naturligt yttre omständigheter eller
tillfälliga ingivelser från främmande människor så gott som
uteslutande bestämmande för på vilka vägar de kommo att driva
fram i livet, då nöden eller fruktan för deras omgivnings
förakt pressade dem att söka sig arbete; under mina studier i
fängelset fick jag full inblick i åtskilliga brottslingars öden,
vilkas yttre former bestämts av något uppenbarligen alldeles
tillfälligt, likgiltigt yttrande av någon person som de ansett
inflytelserik eller auktoritativ; i sin bottenlösa osäkerhet hade
de klamrat sig fast vid vad helst som kunnat ge dem
illusionen av att det fanns ett mål i livet också för dem.

Dock bör i detta sammanhang särskilt betonas, att det
ingalunda existerade någon skarp gräns mellan de båda i denna
och närmast föregående studie skildrade brottslingstyperna.
Tvärtom lärde jag i fängelset känna ett icke ringa antal
blandtyper, vilkas liv uppenbarligen bestämts av båda dessa
extrema typers grundegenskaper. Det är ju ett från den
allmänna erfarenhetspsykologien väl känt faktum, att lättsinne
och förtvivlan, självbedrägeri och självfördömelse ofta 
rymmas inom samma människosjäl; och på denna liksom på så
många andra punkter återfann jag mer eller mindre
oskyldiga genomsnittsmänskliga brister hos de brottsliga utvuxna i
oerhörda mått till alla moraliska och sociala instinkter
förödande defekter. Det förtjänar måhända också särskilt
framhållas, att sådana brottslingars sinnesstämningar ingalunda
endast oscillerade mellan de båda ytterlighetspunkterna
lättsinne och förtvivlan. Jag lärde också känna det mest
förbluffande, verkligen lycksaliggörande lättsinne, som alldeles
påtagligt bottnade i och t. o. m. ständigt var genomträngt
av förtvivlan, liksom omvänt den djupaste förtvivlan
grundad i och ständigt genomsyrad av lättsinne. Individer av
sådan själssammansättning kunde under veckor och månader
släpa sig fram genom tillfälligt arbete, andligen fullkomligt
förlamade i självförakt utan gränser, tills det plötsligt en
morgon stod klart för dem att alla deras motgångar berott
t. ex. på att verkmästaren i deras fabrik på grund av något
tillfälligt missförstånd kommit att hysa ovilja emot dem, eller
att de själva på grund av sin överlägsenhet i ett eller annat
avseende icke kunnat förmå sig till samarbete med
kamraterna, eller helt enkelt på att klimatet i den stad där de levat
verkat nedtryckande på dem — och att allt skulle förändras
och bli bra, blott de komme till en arbetsplats som verkligen
passade dem; och fyllda av de ljusaste
framtidsförhoppningar, verkligen ostört lyckliga, kunde de efter sådana
uppvaknanden till hel och full förståelse av allt som de ditintills
grubblat över, ge sig ut på vandring eller resa till någon
plats, som de knappast kände mera än till namnet, men i fråga
om vilken de likväl voro orubbligt övertygade om att den
skulle ge dem allt vad de någonsin längtat efter av
arbetsglädje, människor, förströelse, utvecklingsmöjligheter.
Särskilt rekryterades vagabondernas och återfallstjuvarnas stora
massor i betydande omfattning bland brottslingar av denna
typ; men den återfanns även bland mördarna. Slutligen
närmade sig naturligtvis åtskilliga av dessa brottslingar
endera av de här behandlade extrema typerna intill nästan
fullständig identitet; hos somliga fann man endast i sällsynta
ögonblick kraftlösa skuggor av självförebråelser, hos andra
endast lika sällsynta och betydelselösa försök till
självbedrägeri. T. o. m. bland de kroniska vagabonderna lärde jag
känna enstaka individer, som drevo eller reste från plats till plats
utan några som helst förhoppningar vare sig i fråga om
arbete eller annat, blott därför att själva förflyttandet för
ögonblicket tillfredsställde deras längtan efter att äga ett mål i
livet.

Vad Gunnarsson angår, så hade varken han själv eller hans
anhöriga någonsin haft en tanke på andra framtidsplaner för
honom än att han så snart han uppnått den nödiga åldern
skulle börja delta i arbetet på föräldrarnas gård, som han ju
mänskligt att döma en gång skulle komma att ärva. Han
fann sig alltså efter konfirmationen så att säga självklart
insatt i ett arbete, som han varit omgiven av under hela sin
barndom, och vad som fordrades av honom var objektivt sett
förvisso varken ansträngande eller vanskliga ting. Men hans
misstro till sig själv kom honom att stanna inför snart sagt
varje detalj i arbetet, och han försökte förgäves från andra
tillägna sig den kraft han själv saknade, genom att av de
äldre på gården i varje ögonblick begära anvisningar eller
rent av befallningar, som kunde komma honom att känna sig
fri från all skyldighet till eget omdöme och från allt eget
ansvar; och redan på grund härav blev hans arbete naturligtvis så
gott som värdelöst. Men under dessa dagliga misslyckanden
— som han i enlighet med sin natur aldrig tillskrev yttre
svårigheter utan alltid blott sin egen oduglighet och vilkas
betydelse han dessutom i sina grubbelfantasier överdrev ut i
det gigantiska, varom mera i det följande — kom han
naturligtvis, liksom senare inom fängelset, att frukta och hata allt
vad till hans arbete hörde, och samtidigt växte inom honom
också hans ångest för framtiden med dess ständigt ökade
krav på självständighet, som en gång skulle kulminera i att
han måste sköta hela gården på eget ansvar — han, som i sitt
hjärta visste att han var oduglig till att sköta den yngste
drängpojkens sysslor och att han, varpå det nu än berodde,
ohjälpligt saknade de elementära förutsättningarna för att
verkligen lära sig ens tusendelen av allt det som var
nödvändigt för en riktig bondgårds skötsel. Hur enkel och
självklar den framtidsväg än var som omständigheterna utstakat
för honom, kunde han följaktligen aldrig se den som
någonting i verkligheten möjligt, den blev för honom aldrig annat
än en ond, skrämmande och fördömande dröm, som dag och
natt förföljde honom med fordringar, vilka han visste att han
aldrig skulle kunna fylla. Att han under dessa
omständigheter aldrig gjorde eller ens någonsin tänkte på att göra ett
försök att bryta sig ut ur sin barndomsmiljö för att på någon
annan väg slå sig fram i livet berodde helt enkelt på att han,
utan att ha reflekterat på det, var fullt medveten om att
han överallt ute i världen skulle misslyckas och sjunka om
möjligt ännu djupare än därhemma hos sin mor. Om
Gunnarsson likväl under de första åren och kanske också under
korta tider längre fram verkligen försökte bekämpa sin
osäkerhet för att kunna fylla sina plikter i arbetet på gården,
så berodde det återigen, som ovan antytts, icke på någon ur
elementära moraliska instinkter sammanfluten önskan att göra
rätt för sig bland människorna eller ens på den nakna
självuppehållelseinstinkten, utan det berodde helt enkelt, enbart
och uteslutande, på hans skräck för sin omgivnings ogillande,
förakt eller fientlighet, denna skräck som under hela hans liv
varit den enda kraft till handling som någonsin funnits inom
honom och som hos brottslingar av Gunnarssons typ
onekligen stundom framträder i former som skänker den en viss
likhet med verklig ambition. Utan tvivel fanns det inom
Gunnarsson liksom inom alla andra till denna grupp hörande
brottslingar naturliga förutsättningar för moraliska krafters
uppkomst; det kunde jag med fullaste säkerhet konstatera
såväl omedelbart i fängelset som indirekt i hans förflutna liv.
Men dessa förutsättningar splittrades, som jag redan
framhållit, från början, liksom t. o. m. den rent egoistiska
självuppehållelseinstinkten, av hans brist på självförtroende, och de
kommo därför aldrig att bli av någon betydelse för hans
handlande. Men då han följaktligen lika litet i sitt arbete som i
samvaron med människorna någonsin kunde sätta in ens
minsta skymt av egen, personlig vilja, så förblev han för alltid
just lika främmande för sitt eget dagliga arbete som för
hela sin omgivning, och det arbete han presterade kunde
aldrig bli annat än själlöst, dött, mekaniskt, utan
sammanhang med de andras och därför i längden oanvändbart som
del i det hela och till slut positivt förstörande. Så länge hans
omgivning såg att han verkligen strävade att efter måttet av
sina svaga krafter fullgöra sina sysslor, blev han behandlad
med någorlunda välvilligt ehuru naturligtvis också ganska
föraktfullt överseende, och hans mor skickade honom till en
läkare, som — enligt intyg under rättegången — gav honom
järn-och arsenikpiller för huvudvärk, trötthet och allmän svaghet.
Men allteftersom tiden gick och hans medvetande om hans egen
livsoduglighet blev allt djupare och starkare befäst inom
honom, kunde skräcken för de andras omdömen icke i längden
hålla stånd emot den växande osäkerhetsångesten, och han
började därför alltmera glida ut ur sitt arbete och sjunka allt
djupare i utsvävningar, i vilka han sökte bedövning för
ögonblicket, och i grubbel över orsakerna till hans egen
livsoduglighet, genom vilket han hoppades uppnå befrielse för alltid;
härmed var det naturligtvis slut med hans omgivnings
överseende och han blev inom kort, som ovan nämnts, icke endast
föraktad utan också avskydd och hatad i bygden, vilket
naturligtvis återigen i sin mån bidrog till att hetsa upp hans
ångest och därmed till att göra honom ytterligare oduglig till
allt ordnat, regelbundet arbete.

Om jag uppehållit mig jämförelsevis länge vid
Gunnarssons skräck inför sin omgivnings omdömen över honom och
hans oförmåga att samla sig till ett varaktigt arbete, så har
det varit därför att dessa utflöden av hans djupaste själsliga
defekter varit de framför alla andra avgörande i hans yttre
liv, vilket också, som ovan framhållits, gjorde dem till de
först iögonenfallande, lättast fastställbara och mest
otvetydiga. Hans grubblerier över hans egen livsoduglighet tillhörde
ett djupare skikt i hans själsliv, dem hade han varken under
sitt förlutna liv eller i fängelset intill jag lärde känna honom
någonsin låtit någon annan få inblick i, utom möjligen då
han i sentimental förtvivlan och lösmynthet under ruset låtit
dem forsa fram inför sina brännvinskamrater, dem kände han
knappast själv till botten, i varje fall förstod han dem aldrig
helt, de rörde sig i halvmörkret mellan det medvetna och
omedvetna själslivet och förblevo alltid mera känslor och
aningar än klara tankar, och ur det omedvetna slungades här
ständigt, liksom eld ur det inre i en vulkan, upp i det
medvetnas ljus nya minnen och fakta, som anställde hopplös
förvirring och förödelse i vad han för ögonblicket lyckats bygga
upp som grundval för sitt framtida liv. För dessa grubblerier 
skämdes han nämligen kanske ännu djupare än för
någonting annat i sitt liv — samtidigt som han betraktade dem
som det innersta, starkaste och bästa i sitt väsen, ja, som
det enda verkligen heliga i sin tillvaro: i sina grubblerier
kände han sig söka efter Guds rike, och i sitt hjärta var han
övertygad om, att om han blott en gång funnit vad han sökte 
skulle allting annat falla honom till; när han under någon
lång ensamhetsperiod lyckats ur sina grubbelfantasier foga
ihop en förklaring till alla sina föregående misstag och
misslyckanden, väntade han sig ovillkorligt, om det var
ute i det fria livet, att alla människor skulle vara beredda 
att ta honom i famn liksom han själv längtade efter
att omfamna hela världen, och att han från och med nu
skulle uträtta underverk i sitt arbete, införa nya, rationella
metoder för gårdens skötsel, driva upp dess produktion till
oanade höjder, bli ett föredöme för hela bygden o. s. v., och, 
om det skedde i fängelset, att han från och med detta
ögonblick i varje tjänsteman, vaktkonstapel och kamrat bland
fångarna skulle finna en god, allt förstående vän, eftersom
han nu själv älskade dem alla och förstod allt, och till slut
väntade han sig verkligen också, utan att göra det klart för
sig, d. v. s. utan att vilja röra vid det med någon kritik eller
eftertanke, att benådningen nu måste komma vilken dag som
helst, eftersom straffet numera var alldeles meningslöst. Men
naturligtvis störtade hela denna lycksalighet, både ute bland
människorna och i fängelset, ihop vid första kontakt med
verkligheten, och han måste då mitt ibland de rasande ruinerna 
börja gräva djupare grundvalar för ett nytt liv, d. v. s.
han sögs då oemotståndligt ännu djupare ner i grubblet över
sin egen livsoduglighet. Det erbjöd därför uppenbarligen
större svårigheter att skaffa full klarhet över dessa
grubbleriers verkliga innehåll och ursprung än över vad jag
hittills iakttagit; men till gengäld avslöjades genom dem mera
fullständigt än genom någonting annat hans själslivs djupaste
defekter och därmed också det innersta sammanhanget i hans
livs utveckling från hans tidigaste barndom fram till brottet.

Det skall icke förnekas, att detta grubbel var ägnat att i
första ögonblicket uppväcka medlidande, icke endast därför
att det visade honom i hans djupaste förpinthet utan också
därför att det verkligen gav intryck av moralisk skuldkänsla
eller m. a. o. av att något gott och oförlorbart efter brottet
rest sig inom honom till kamp mot hans moralförödande
defekter. Allteftersom jag fick djupare inblick i dessa
grubblerier, sådana jag hade dem omedelbart inför mina ögon i
fängelset och indirekt lärde känna dem under hans föregående 
liv, framträdde emellertid i endast alltför fullständig klarhet, 
att det ingalunda var sedlig ånger eller samvetsförebråelser, 
som voro deras källa och drivande kraft. Härmed
kommer jag emellertid återigen in på en fråga, vilken ingen
som bedriver kriminalpsykologiska studier bland dömda
brottslingar i längden torde kunna undvika, nämligen ångerns och
samvetets psykologi. Dock kan jag naturligtvis icke här
upptaga hela detta utomordentligt invecklade och omfattande
psykologiska problem till allsidig granskning; jag måste i
detta sammanhang inskränka mig till att framhålla några
synpunkter, som äro av alldeles särskilt stor betydelse för
förståelsen av de brottsligas själsliv, men som möjligen
kunna visa sig vara av något intresse även därutöver.

I framställningar av ångerns eller samvetets psykologi har
man, såvitt jag kunnat finna, hittills i allmänhet utgått från
att ånger eller samvetsförebråelser uppkomma när en
människa begått en handling som efteråt fördömes av starkare
krafter inom henne än dem vilka behärskat henne vid
handlingens begående, och man har i regeln från denna utgångspunkt 
ställt sig till uppgift antingen att genom historiska
eller förhistoriska undersökningar förklara det faktiskt
givna innehållet i de fördömande krafterna hos människorna
under olika kulturepoker, eller att genom rent psykologiska
utredningar fastställa på vilka vägar dessa krafter kunnat
erhålla karaktären av högre pliktbud. Huruvida man härvid
karakteriserat de till handlingen drivande krafterna endast
som tillfälliga, ytliga, periferiska etc. och de fördömande
som de varaktigare, djupare, mera centrala, eller, med
användande av etiskt-religiösa bestämningar, stämplat de förra 
såsom härflytande ur människans lägre, sinnliga, syndiga
natur och de senare som utflöden av en högre, förnuftig, helig
vilja, är i detta sammanhang likgiltigt. Det här betydelsefulla
är att man i varje fall utgått från som självklart, att ångerns
ursprung i det förflutna alltid är endast en eller några
enstaka fullt bestämda handlingar. Det är utan tvivel också
lätt förklarligt att en sådan konstruktion av ångern kunnat
bli förhärskande i vardagspsykologien och t. o. m. vinna
insteg i vetenskapliga undersökningar. Ty varken den
ångrande själv eller någon utanförstående som tagit del av hans
självförebråelser tvivlar ju praktiskt sett någonsin på att
hans ånger gäller endast en viss eller några vissa handlingar.
Men tvingas man att försöka tränga djupare in i de själiska
verkligheter som det här är fråga om, finner man snart
att en människas samvetsångest i regeln ingalunda beror
endast på en eller flera särskilda handlingar, utan tvärtom på
<i>allt</i> som skett i hennes förflutna liv. Man har nämligen, då
man accepterat den här berörda uppfattningen av ångern,
förbisett att det mänskliga själslivet dels alltid är inriktat
på framtiden så att det förflutna i verkligheten icke existerar
annat än som grundval för förhoppningar, och dels att det är
ett organiskt helt ur vilket enstaka handlingars följder icke
kunna lösbrytas utan att man våldför sig på verkligheten.
Ångern är därför alltid till sitt innersta väsen fruktan för
nya misstag, felsteg, synder eller brott, och denna fruktan
är i verkligheten bestämd icke av en eller annan enstaka
handling utan av den samlade, i regeln naturligtvis endast
instinktivt medvetna självkännedom, som vuxit fram inom
den ångrande under hela hans förflutna liv. Härtill kommer
emellertid — och detta synes mig vara det mest
betydelsefulla i hela ångerns och samvetets psykologi — att en
människas sinnesstämning gentemot framtiden, d. v. s.
huruvida hon lever i förhoppningar eller fruktan, i
handlingskraftigt mod eller förtvivlan, i självtillit eller självförakt,
i allra yttersta hand beror på huruvida hennes liv i
verkligheten är eller icke är inriktat på ett mål som fötts ur hennes
innersta längtan och vilja under de givna yttre
omständigheterna. I denna mening riktigt inställda eller inriktade i
livet äro naturligtvis alla själs friska starka människor, och
hos dem kan därför ångern, hur djupt och allvarligt lidande
den än för tillfället må förorsaka dem, aldrig bli varaktigt
förlamande; sedan de hållit dom över sig själva och så långt
möjligt försökt att gottgöra den skada de vållat gå de lugnt
och säkert vidare fram mot det mål som det innersta i deras
väsen utstakat för dem. Hos alla de svaga, livsodugliga, om
vilka det här är fråga och vilka antingen glidit genom livet
utan varje mål eller genom yttre tillfälligheter kastats in på
en väg fram emot något som är deras djupaste önskningar
främmande och förhatligt, blev varje handling som de själva
eller t. o. m. blott deras omgivning ogillade en nära nog
kärkommen utlösning av de självförebråelser, som ständigt
funnos latent hopade inom dem på grund av deras bristande eller
felaktiga inriktning i livet, och de hängåvo sig under
månader och år och årtionden med nästan vällustigt självplågeri
at dessa självförebråelser, vilkas verkliga orsak alltså
ingalunda var den eller de mer eller mindre klandervärda
handlingar som de för ögonblicket grävt upp ur det förflutna och
hakat sig fast vid, utan just det enkla faktum, att de aldrig
förmått samla sig till ett ur deras egen vilja framvuxet
livsmål. Men denna deras splittring och detta deras mållösa
irrande i livet blev till slut också ännu mera indirekt den
verkliga orsaken till deras samvetsångest. T. o. m. yttre
missöden och motgångar, för vilka de på intet sätt voro ansvariga
och vilka hos andra på sin höjd skulle kunnat vålla någon
tids nedslagenhet, om de icke rent av blivit en sporre till nya
ansträngningar, sögo dessa genom sin mållöshet till eviga
samvetskval fördömda girigt till sig som näring för sitt
självförakt.

Hur fullkomligt oberoende av alla moraliska instinkter
dessa brottslingars självförebråelser i verkligheten voro visade
sig bl. a. i deras fullkomliga känslolöshet eller likgiltighet
just i fråga om de brott som de förövat, ett
kriminalpsykologiskt förhållande som jag redan berört i olika sammanhang
därför att jag mött det även hos många till andra
psykologiska grupper hörande brottslingar. Denna tomma eller döda
likgiltighet inför de mest fasansfulla brott gjorde
naturligtvis ett djupt upprörande intryck, och den framstod dessutom
länge som överhuvudtaget oförklarlig, därför att dessa
brottslingar i övrigt oftast varken från födseln saknat eller under
sin livsutveckling förlorat all förmåga att känna samhörighet
med andra människor: samma mördare som under åratal
frivilligt underkastat sig uppoffringar för sina barn, sin hustru,
sina föräldrar eller t. o. m. fjärmare anhöriga, talade om de
mord de begått ungefär som andra människor tala om
oundvikliga misstag eller rent av naturföreteelser, över vilka
deras vilja icke haft något inflytande. Men alldeles särskilt
ofattbar föreföll denna likgiltighet inför de begångna brotten
hos de här ifrågavarande brottslingarna, vilkas
självförebråelser och ångestgrubbel knappast lämnat någon enda punkt
i deras gångna liv oberörd — utom just deras brott och de
närmaste, mest påtagliga orsakerna till desamma; dem
betraktade de uppenbarligen som något så självklart, att det
icke lönade sig att spilla vare sig ord eller tankar på dem.
Förklaringen till detta skenbart så sällsamma förhållande
fanns emellertid i det faktum, att de grövsta förbrytelserna —
bortsett från ett försvinnande fåtal, i detta sammanhang
alldeles betydelselösa undantag — alltid äro uttryck för
brottslingarnas djupaste och mest varaktiga defekter eller m. a. o.
för det avgörande och i regeln oföränderliga i deras väsen,
och över handlingar av sådant ursprung kan en människa
uppenbarligen aldrig själv sitta till doms annat än möjligen
efter en så genomgripande sinnesförändring att den verkligen
förtjänar namnet pånyttfödelse, en sinnesförändring
varigenom hennes ursprungliga individualitet verkligen dött och en
ny människa fötts inom henne, och till en sådan pånyttfödelse
saknade det verkliga livets brottslingar, så långt min
erfarenhet sträcker sig, undantagslöst de psykologiska
förutsättningarna, vilka f. ö. även bland moraliskt normalt utrustade
människor torde vara ytterst sällsynta; de kunde visserligen
någon gång, särskilt under cellisoleringens första månader,
bringas att även själiskt till en viss grad acceptera eller böja
sig för samhällets dom, gentemot vars auktoritet de under
denna tid stodo fullständigt ensamma och utan några
förhoppningar för framtiden; men i sitt hjärta kunde de i
verkligheten aldrig fördöma den eller de handlingar, i vilka deras
djupaste egenskaper funnit sitt starkaste uttryck. Denna 
förklaring kan möjligen verka icke endast frånstötande eller
rent av outhärdlig, därför att den utmynnar i en nästan
fullständigt negativ uppfattning av de brottsligas naturliga
regenerationsförutsättningar. Men var och en, som under
studier eller annat arbete i ett fängelse någorlunda ingående
lärt känna ett större antal brottslingars själsliv, skall säkert
nödgas erkänna dess ofrånkomliga överensstämmelse med
verkligheten. Vad särskilt mördarna angår må härvid framhållas,
att varje mord är en gärning som förutsätter djupare
avvikelser från alla i nutida kultursamhällen uppnådda
genomsnittsmänskliga egenskaper än kanske någon annan handling på
jorden och att därför möjligheterna för en sådan
sinnesförändring, som är första förutsättningen för moralisk ånger, efter
ett mord äro ännu mera försvinnande små än möjligheterna
för en motsvarande sinnesförändring efter snart sagt vilken
annan mänsklig handling som helst.

Hos Gunnarsson hade, trots hans livslånga grubbel, aldrig
inifrån honom själv uppkommit en tanke på att hans
förpinthet skulle kunna ha sitt ursprung i samvetsförebråelser på
grund av mordet eller den upplösning i gränslös, av inga
sedliga normer tyglad liderlighet, genom vilken han närmast
sjunkit till att bli mördare. Och när han utifrån bragts att
besinna eller åtminstone överväga, huruvida icke detta dock
vore det naturligaste och att han följaktligen aldrig skulle
kunna vinna frid annat än genom att erkänna sin skuld inför
sig själv och söka gottgöra vad han brutit emot
mänskligheten genom att taga på sig sitt straff såsom nödvändigt och
rättvist, förklarade han under ett av mina sista besök, i
början med en saklighet som under de givna omständigheterna 
naturligtvis gav ett fasansfullt intryck av fullständig
moralisk död, och till slut nästan med en sorts intellektuell
tillfredsställelse över att han kunnat komma till full klarhet över
denna punkt i sitt liv, att hans ångest och grubbel icke kunde
bero på samvetsförebråelser, därför att han efter mordet aldrig
ett ögonblick känt något medlidande med Anna, utan tvärtom
alltid hatat henne och ännu i dag, efter mera än tre år i
fängelset, när han någon gång kom att tänka på henne,
hatade och förbannade henne lika brinnande som i det ögonblick
han mördat henne. Allt efter som han talade vidare om detta
hat smalt visserligen den iskalla objektiviteten bort och han
hetsade sig in i ett affekttillstånd, som öppnade och blottade
hans själ mera fullständigt än någonting förut och vilket
uppenbarligen var just det sinnestillstånd som han levat i under
det sista året före mordet. Men härmed har jag redan nått
ut över redogörelsen för Gunnarssons ångestgrubbel och fram
till den sista, avgörande faktorn i hans livsutveckling,
nämligen hans ständigt växande hat, vilket från början
visserligen endast gällde dem som verkligen spelat någon roll i hans
liv, men som så småningom kom att rikta sig mot varje
människa som överhuvudtaget kom i hans tankar, d. v. s. mot
människorna såsom sådana, och vilket slutligen samlades i
en enda brännpunkt mot hans fästmö och bröt förintande fram
över allt, som ännu stod hindrande i dess väg i det ögonblick,
då han fick visshet om att hon var havande med ett barn, till
vilket han själv var fader.

Detta Gunnarssons liksom alla med honom besläktade
mördares livslånga hat, vilket slutligen riktade sig t. o. m. mot
de döda offren för deras brott, öppnade djupare avgrunder av
moralisk förödelse än jag någonsin förr eller senare stått
inför under mina studier bland de brottsliga, och det skulle ha
varit outhärdligt att under någon längre tid stanna
iakttagande inför det, om jag icke trots allt bevarat några
förhoppningar om att kunna bidraga till att frigöra dem ur det.
Genom vad Gunnarsson berättade och kanske ännu mera
genom vad han icke berättade under våra samtal om hans
förflutna liv kunde jag nästan dag för dag följa dess
utveckling från hans barndom fram genom uppväxtåren och den
tid då han sjönk allt djupare i ensamhet och liderlighet och
intill dess slutliga utlösning i mordet på Anna; och dess
ursprung låg — i motsats till så mycket annat i Gunnarssons
liv — nästan från början i öppen dager: det var de svagas,
förpintas, livsodugligas hat mot alla starka, lyckliga,
livssäkra människor, framvuxet omedelbart ur fruktan och avund
och alltså i yttersta hand ur deras vanmakts- eller
underlägsenhetskänsla eller med ett ord ur deras instinktiva
livsoduglighetsmedvetande. Det började framträda redan under
deras första år i skolan, d. v. s. så snart de bragts i daglig
beröring med jämnåriga, med vilka de kunde och måste
jämföra sig själva. Dessförinnan hade de utan alltför stora
svårigheter lyckats hålla sig undan från andra barn, om de 
också stundom för detta ändamål måst tillgripa barnets enda
säkra vapen mot oförståndiga uppfostrare, nämligen gråt
och uppväckande av medlidande; Gunnarsson hade redan vid
denna tid genom att i sista ögonblicket falla i hejdlös gråt
upprepade gånger lyckats genomdriva att slippa följa
föräldrarna bort på kalas där alla släktens barn voro samlade.
Denna deras instinktiva drift att gömma sig, deras längtan 
efter att försvinna och om möjligt förintas i alla andras
medvetande, gjorde dem förresten till skenbart allvarliga,
stilla, kontemplativa barn och blev därigenom särskilt för
deras mödrar en ny anledning att hysa rikare förhoppningar och
bygga ljusare drömslott för deras framtid än för de andra,
vanliga barnen; både på grund härav och på grund av deras
ovan nämnda, ur samma källa härflytande brådmogenhet hade
det helt visst om mera än en av dessa mördare under hans
barndom spåtts, att han en gång skulle bli både präst och biskop
och kanske t. o. m. ett stort kyrkans ljus till välsignelse för
många människor. Men i skolan var det icke längre möjligt
för dem att smyga sig utanför verkligheten. Här ställdes de
utan vidare in i gemenskap och tävlan med andra, och måste,
om också i daglig och stundlig ångest, försöka komma
tillrätta med vad som härigenom fordrades av dem. Följden
härav blev, att redan inom dessa 10-, 12-åringar grundlades
det hat, som sedan skulle växa under hela deras liv intill
brottet och som ännu efter detsamma fortlevde i deras
monstruösa affekter mot de mördade, ett hat som redan från början
icke gällde någon eller några enstaka bland deras kamrater,
därför att just de visat sig kitsliga emot dem eller
överhuvudtaget gjort dem något ont, utan i lika hög grad varje enskild
bland dem, därför att de kände sig lika bottenlöst underlägsna
dem alla icke endast i fråga om kunskaper, utan framför allt,
först och sist, i fråga om själva deras förmåga att — glada
och sorgfria eller nedstämda av motgångar och svårigheter,
men alltid lika enkelt och naturligt självsäkra — gå sin väg
framåt utan en aning av tvekan och allt efter måttet av sina
individuella krafter hävda sig själva i lekar, tävlingar, 
slagsmål och annat som utfyllde deras lediga stunder, liksom under
lektionerna och förhören i skolan eller när de någon gång
under skörden eller annan särskild brådtid fingo hjälpa till
med arbetet hemma på gårdarna, med ett ord i allt som
tillsammans utgjorde deras liv vid denna ålder. Naturligtvis
varken förstod Gunnarsson under denna tid någonting av
vad som verkligen försiggick inom honom och ej heller gjorde
han någonsin ett försök att förstå det; alla hans känslor,
föreställningar, viljeimpulser, planer och handlingar växte
naturligtvis ännu alldeles omedelbart, naivt, oberörda av varje
sorts självreflexioner fram ur hans naturanlag eller medfödda
förutsättningar för att uppfatta och taga ställning till livet.
Men så mycket mera ostört kunde hatet växa sig fast och
varaktigt i hans själ. Liksom det bekanta och i våra dagar
så ivrigt diskuterade förhållandet, att inga yttre intryck äga
den styrka eller kunna bli av så avgörande betydelse för en
människas hela själsutveckling som just hennes
barndomsintryck, till någon del torde bero på att endast dessa intryck
kunna anammas fullständigt kritiklöst och nödvändigtvis
generaliseras till nära nog obegränsad allmängiltighet, så kan
människornas svårföränderlighet eller rent av oföränderlighet
efter uppnådd vuxen ålder möjligen till någon del bero på att
deras naturliga anlag under barnaåren alltid få utveckla sig
fullkomligt fria från varje sorts kritik från deras egen sida,
eftersom de sakna alla förutsättningar för självreflexioner,
och ofta också utan varje verklig ledning från föräldrarnas
eller andra uppfostrares sida, därför att de djupaste och
mest ödesdigra förutsättningarna för i framtiden
opåverkbara karaktärsegenskaper endast i sällsynta undantagsfall
under barnaåren framträda med tillräcklig tydlighet för att
kunna uppfattas av annat än särskilt kunniga; om denna
observation är riktig, skulle den innebära ett nytt skäl bland
många andra att hoppas på att det med växande kunskaper
och alltmera utbredd upplysning om barnens själsliv skall
kunna bli möjligt att rädda även barn som från födseln äro
belastade med förutsättningar för kriminella
karaktärsegenskapers utveckling inom dem. Vad Gunnarsson angår, dolde
han naturligtvis redan på grund av sin osäkerhet och fruktan
inför alla andra sitt växande hat mot kamraterna så
omsorgsfullt, att varken någon av dem eller någon av lärarna och
naturligtvis ännu mindre hans föräldrar någonsin fick en aning
om det. Tvärtom vinnlade han sig instinktivt konsekvent om
att genom alla sorters inställsamhet och t. o. m. genom att
göra dem verkliga tjänster försöka vinna dem som beskyddare,
och så blev han inom kort i skolan allas passopp, som
visserligen tämligen allmänt föraktades men som ingen brydde sig om
att visa sin överlägsenhet emot, vare sig i slagsmål eller annat;
om det någon gång i början hände, att en kamrat fann ett
nöje i att kommendera honom till förnedrande ting, försökte han
aldrig sätta sig till motvärn, utan fördubblade tvärtom sin
inställsamhet och tjänstaktighet mot plågoanden. Endast om
han vid något enstaka tillfälle, tack vare extraordinära
omständigheter, kunde känna sig fullkomligt säker på att icke
bli upptäckt, vågade han kanske låta sitt hat komma till
utbrott genom att föröva all den skadegörelse som för
ögonblicket var möjlig, t. ex. genom att stjäla och bränna upp
skolböcker som någon kamrat förlagt eller tappat. Under
vanliga förhållanden kunde han endast finna utlopp för sitt
behov av att känna sig överlägsen över någon annan i
fantasier eller dagdrömmar om allehanda grymheter mot
kamraterna, sedan de genom någon oklar ödets skickelse blivit
fullkomligt lämnade i hans hand. Utan att här kunna anföra
konkreta exempel från mina studier bland de brottsliga —
vilket skulle medföra ett alltför vidlyftigt avbrott i
framställningen av dessa mördares psykologi — anser jag mig i detta
sammanhang böra framhålla, att efter vad jag tror många,
särskilt av barn eller minderåriga begångna grova brott,
vilka bruka framställas som oförklarliga, därför att
brottslingarna notoriskt icke kunnat vänta någon ekonomisk fördel av
dem, sådana som giftmord på spädbarn vilka lämnats i
deras vård, försök att genom skadegörelse å skenor få
järnvägståg att urspåra, och kanske alldeles särskilt mordbrand,
tillkomma därigenom att det ur dessa unga brottslingars
underlägsenhets- eller livsoduglighetsmedvetande födda hatet
mot människorna i gemen och till slut mot hela tillvaron
driver dem att övertyga åtminstone sig själva om sin egen makt
och överlägsenhet genom att tillfoga de särskilt hatade någon
oerhörd sorg, eller, om detta är outförbart, åtminstone
åstadkomma någon genom sin omfattning alltmänt
uppseendeväckande och skräckinjagande skada, eller m. a. o. att dessa
minderårigas brott icke sällan ha sitt ursprung i samma
defekter, som visat sig vara det centrala och avgörande i de här
behandlade mördarnas själsliv. Hos dessa mördare behöll
däremot under skolårens ständiga kontroll fruktan för deras
överordnade makten över deras underlägsenhetshat. Först
sedan detta hat efter år av misslyckanden och upplösning i
livsuppgivenhet vuxit sig starkare än allting annat inom dem,
gjorde det dem till brottslingar icke endast i deras drömmar
och fantasier, utan också i det verkliga livet.

Under skolåren hade Gunnarsson någon gång, som jag nyss
nämnt, under korta tider eller enstaka stunder kunnat
invagga och bedöva sig själv i drömmar om att allt skulle
förändras och hela livet ligga öppet för honom etc. den dag han
fått sitt avgångsbetyg och för alltid vänt skolan ryggen; men
djupast i sitt hjärta hade han alltid med fasa sett fram emot
livet bland andra vuxna människor, sådant som han visste
att det väntade honom i verkligheten, och ju närmare den
avgörande dagen kom desto mera bleknade helt naturligt
drömmarna bort, tills de slutligen försvunnit t. o. m. ur hans
minne. Så gick han från skolan ut i livet med hjärtat
redan på förhand fyllt av ångest inför alla de fordringar,
som nu skulle komma att ställas på honom, och hat emot alla
de människor, som skulle komma att förakta honom därför att
han icke kunde fylla dessa fordringar. Och då ångesten helt
naturligt stegrades för varje dag som flöt bort i nya
misslyckanden, så växte också hans hat emot alla dessa människor i
hans närmare eller fjärmare omgivning, vilka, liksom tidigare
hans kamrater i skolan och senare hans medfångar i
straffanstalten, alldeles oberoende av vilka bekymmer eller
svårigheter de för övrigt hade att kämpa emot eller vilka olyckor som
utifrån kunnat träffa dem, alla, utan undantag, tack vare sitt
enkla, naturliga självförtroende voro honom så ojämförligt
överlägsna, att han från början fann sig räddningslöst
lämnad åt deras godtycke och alldeles oreflekterat uppfattade dem
sona en gemenskap, från vilken han ensam på jorden var
utesluten; han hade alltid känt sig stå ensam gentemot alla andra
förenade till en levande enhet. Under den allra första tiden efter skolåren, medan Gunnarsson ännu försökte — om också så att säga på andras ansvar — fylla sina plikter i arbetet på gården, vacklade hans stämningar gentemot människorna visserligen ännu i enstaka ögonblick på gränsen mellan bottenlöst hat och lika bottenlös självförintande tacksamhet, därför att han i deras föraktfyllda överseende trodde sig vädra förstående medlidande, som ju var det enda han under hela sitt liv begärt av människorna. Men om han någon gång under denna tid försökte närma sig någon eller några av dessa förstående för att i sin tacksamhet öppna sig helt inför dem, så blev han hastigt nog upplyst om att han i verkligheten var dem antingen fullkomligt likgiltig eller rent av vämjelig som ett krälande skadedjur eller m. a o. just som den lömska inställsamma odugling han själv visste sig vara; och han smög sig då ytterligare förbittrad tillbaka, djupare ner i sitt hemliga hat. Överhuvudtaget förintade hans hat naturligtvis nu definitivt alla de rester av möjligheter till verkliga förbindelser mellan honom och människorna, som ännu kunde finnas trots hans osäkerhet och trots hans behov av deras stöd; hans hat fullbordade redan nu hans ensamhet säkrare än cellisoleringen i straffanstalten. Snart kunde han överhuvud icke deltaga i ett samtal vare sig bland sina jämnåriga eller andra och naturligtvis ännu mindre i deras nöjen eller förströelser; han förmådde icke ens lyssna till vad de talade om vid måltiderna eller under arbetet annat än om han trodde att deras ord öppet eller i anspelningar gällde honom och hans oduglighet, och överallt vädrade han naturligtvis fientliga avsikter och planer, som visade honom att de andra en gång för alla 

sammansvurit sig emot honom och att hans hat följaktligen var fullt berättigat som självförsvar, som hans enda räddning. Det hände allt oftare under denna tid, att han dagar och veckor igenom drev ikring som en sömngångare utan att ana vad som försiggick omkring honom, därför att hans hat berusade eller bedövade honom tills han slutligen levde innestängd i det som i dimmor eller ogenomträngligt mörker; och han kunde ligga vaken hela nätter för att fråssa i detta hat och utmåla för sig allt det onda han skulle göra människorna när hans stund en gång var inne; hans begär att hämnas på människorna för deras överlägsenhets och lyckas skull blev under sådana sömnlösa nätter stundom så starkt, att det bröt fram i en sorts böner eller ropande till Gud om att ge honom kraft att göra allt det onda han ville. Och från människorna bredde sig hans hat ut över hela tillvaron, över djuren, jorden, skogarna, havet, solskenet, icke endast därför att — som ovan antytts — allt som hade någon sorts samband med hans arbete fyllde honom med skräck, utan också därför att allting tycktes honom på något alldeles särskilt sätt tillhöra och såtillvida vara en del av alla de andra eller åtminstone vapen i deras kamp emot honom.

Det torde icke behöva vidare utvecklas, att Gunnarsson under dessa omständigheter för varje månad och år som gick blev alltmera oduglig för varje sorts arbete tillsammans med andra människor och att han följaktligen under denna tid sjönk allt djupare i dagdriveri och ensamhet, däri alla de förödelsens makter som från början härflutit ur hans brist på självtillit — hans människoskräck, hans självgrubblerier och hans livshat — kunde växa, fördjupas och breda

ut sig som aldrig förr, därför att han alltmera uppgav att
kämpa emot dem och till slut lämnade sig alldeles viljelöst
i deras våld.

I samband med frågan om vissa brottslingars sällsamma
bundenhet vid sina mödrar nämnde jag, att dessa
brottslingars djupaste defekter genomträngt och blivit bestämmande
även för deras sexuella liv, och innan jag nu går att
framlägga den slutliga redogörelsen för huruledes Gunnarssons
hat mot alla och allt i tillvaron nådde sin kulminations- och
genombrottspunkt i mordet på hans fästmö, är det därför
nödvändigt att upptaga till behandling också detta område av
hans själsliv, därför att de onormala dragen i hans sexuella
liv onekligen varit så starkt framträdande, att deras
ursprung och betydelse i hans utveckling måste klarställas.
Dessbättre kan jag härvid fatta mig kort; då, enligt hela min
samlade erfarenhet från mina studier bland de brottsliga,
alla såväl medvetna som omedvetna avvikelser från
sexualitetens normala utveckling alltifrån dess första uppvaknande
under barndomen intill dess bortslocknande under
ålderdomen — bortsett från vissa former av homosexualitet
— endast äro symtom eller konsekvenser av djupare
liggande själiska defekter och aldrig primära eller
ursprungliga orsaker till kriminella egenskapers uppkomst,
kunna detaljer i dessa avvikelser aldrig bliva av
grundläggande eller väsentlig betydelse inom kriminalpsykologien.
Dessutom torde, efter de nu framlagda redogörelserna för på
vilka vägar de här ifrågavarande brottslingarnas innersta
defekter blivit avgörande inom snart sagt alla andra områden av
deras själsliv, redogörelsen för hur samma defekter sögo sig
igenom och satte sin prägel även på deras sexuella drifter till
en viss grad vara given som självklar.

Först och främst torde utan vidare ligga i öppen dag, att
dessa brottslingars sexuella drifter aldrig kunde bilda
grundvalen för eller överhuvudtaget uppgå i själisk kärlek av ens
det enklaste, mest primitiva slag, därför att deras
livsoduglighetsmedvetande från början omöjliggjort uppkomsten av
alla sorters förutsättningar för sådan kärlek. Eller hur skulle
blott den minsta skymt av ömhet eller vilja att skydda och
värna en kvinna kunna uppkomma inom dessa ångesthetsade,
som aldrig någonsin kunnat nalkas en medmänniska annat än
för att tigga medlidande och stöd? Och hur skulle de någonsin
blott kunna drömma om att ge sig själva åt en annan
människa, då hela deras liv förflutit i grubbel över varför de i
verkligheten icke existerade såsom självständiga människor? Eller
hur skulle de kunnat ana någonting om lyckan att
tillsammans med en annan kämpa sig fram genom livet, då
medvetandet om deras egen vanmakt från början kvävt varje tanke
på kamp och livet för dem överhuvudtaget aldrig varit annat
än ett mållöst lidande? Hade dessa brottslingar kunnat älska
en kvinna, så skulle det helt enkelt ha inneburit, att i deras
natur funnits krafter nog starka att övervinna deras
ödesdigra defekter eller m. a. o. att de icke varit vad de nu i
verkligheten voro, och bland alla de tusen sinom tusen
grubbelgissningarna om vad som varit grundfelet i hans liv fann
jag hos Gunnarsson verkligen också tanken, att alla hans
olyckor berott på att han aldrig kunnat »bli riktigt kär» i en
flicka; kanske hade rentav också, bland allt annat som
hetsade honom fram genom ständigt nya löslighetsförbindelser,
funnits en omedveten ångestförhoppning om att han en gång
på dessa vägar skulle möta en kvinna, som kunde väcka hans
kärlek, och att han genom henne eller genom sin kärlek till
henne skulle kunna resa sig ur all sin förnedring och bli
såsom alla andra riktiga levande människor. — Till
förekommande av missförstånd bör måhända ytterligare
betonas att vad jag här åsyftat <i>icke</i> varit att dessa
brottslingar saknade förmågan att <i>varaktigt</i> älska i detta ords högre
betydelse; de skulle väl i så fall på denna punkt endast föga
skilt sig från ett stort antal genomsnittsmänniskor; utan
vad jag här velat framhålla är att deras djupaste defekter
förkvävt och utrotat alla förutsättningar för att <i>ens i lösryckta
ögonblick</i> besjälas av en aning av sådan kärlek. — Deras
sexuella förbindelser kunde under dessa förhållanden självklart
icke bliva av annat än rent sinnligt eller köttsligt innehåll;
och detta väl att märka i dessa ords egentliga och exakta
betydelse och icke i den mening vari man ofta använder dem för
att i det dagliga livet karakterisera njutningslystnas och
lastbaras utsvävningar, i vilka det i verkligheten nästan alltid
finnes kvar åtminstone någon rest av sympati, tacksamhet,
välvilja och andra högre mänskliga känslor. Men härav följde
återigen, att det i dessa brottslingars sexuella lidelser icke
fanns någon som helst högre normgivande och begränsande
makt, de voro lika räddningslöst lämnade i dessa som i alla
sina övriga drifters våld, och endast de neddragande,
upplösande och livsförintande instinkterna i deras natur kunde
utöva något inflytande inom deras sexuella liv.

Bland dessa förödande, naturligtvis i yttersta hand också
ur  deras livsoduglighetsmedvetande härflytande makter var
det framför allt en, som redan från deras sexuella drifters
första uppvaknande gjorde sig starkt gällande, nämligen
deras vanmakts- eller underlägsenhetskänsla inför alla
människor utan undantag. Jag har redan nämnt, att Gunnarsson
under barndoms- och uppväxtåren i sina dagdrömmar brukade
frossa i grymheter, som han under fantastiska omständigheter
skulle bli i stånd att begå mot sina skolkamrater. Dessa
drömmar slogo stundom över i sin motsats, d. v. s. i
fantasier om hur han själv blev underkastad tusenfalt mera
förnedrande behandling än han någonsin upplevat, men
antingen han gjorde sig själv till alla dessa
omänskligheters subjekt eller objekt, voro fantasiernas ursprung i hans
längtan efter absolut maktfullkomlighet lika påtagligt; i
förnedringsfantasierna frossade kan kanske t. o. m. djupare och
starkare än i några andra, därför att hans egna grymheter
som härskare här riktades emot honom själv. Alla dessa
vidunderliga fantasier voro utan tvivel redan från början starkt
vällustbetonade, ehuru han naturligtvis under barndomen icke
hade någon aning om det sinnestillstånds art, i vilket de
försatte honom. Allteftersom hans sexuella utveckling fortskred,
kommo dessa fantasier emellertid att alltmera uteslutande röra
sig om kvinnor och de växte samtidigt både i fråga om
intensitet och utbredning i hans andliga liv; dessutom fylldes snart
också hans nätter under sömnen av liknande drömmar. Men
dessa drömmar följde honom slutligen också ut i det verkliga
livet såtillvida att hans djupaste vällust i varje ny sexuell
förbindelse berodde på fantasier om att hans tillfälliga älskarinna
befann sig så fullständigt i hans våld, att hon måste böja sig
ända intill döden för hans maktfullkomlighets nycker.
Likväl skulle alla dessa ur hans livsoduglighetsmedvetande
oemotståndligt framvällande fantasier om gudomlig makt
och rätt över allt skapat, hur oändligt djup vällust de än
skänkte honom, alldeles uppenbart aldrig kunnat göra honom
till mördare, helt enkelt därför att varken hans medvetna
eller omedvetna längtan efter att förverkliga dem var stark
nog att driva honom till handling — det visade sig under
jakten efter alla hans sexuella lösaktighetsförbindelser. Först
när en annan, i det verkliga livet ojämförligt mycket starkare
kraft kommit till, fullbordades hans öde, varvid visserligen
under själva mordgärningen de genom hans medfödda
defekter förgiftade sexuella drifterna bröto fram i verkligheten.

Denna kraft var helt enkelt hans fasa för allt ansvar, den
på samma gång djupaste, starkaste och mest omedelbara
följden av hans medvetande om sin egen livsoduglighet.

Så länge han ännu kunnat hålla sin förbindelse med Anna
någorlunda hemlig eller i varje fall vid behov alltid kunnat
förneka den hade hon knappast spelat större roll i hans liv
och framtidsgrubblerier än alla de tidigare offren för hans
liderlighet; möjligen hade han så småningom kommit att hata
henne djupare än de andra därför att hans förhållande till
henne varat längre än till alla föregående och därför att det
följaktligen sannolikt skulle bli svårare för honom att skaka
henne ifrån sig än alla de andra; liksom han i allting annat
såvitt möjligt flytt från sina egna handlingar, hade han också
genomgående försökt göra sina sexuella förbindelser så
kortvariga som möjligt och helst avbrutit dem samma dag de
fullbordats. Men i samma ögonblick han fick veta att Anna
var havande och att han alltså, med eller utan äktenskap,
skulle nödgas inför människorna påtaga sig ansvaret för deras förbindelse och till slut också för det barn som hon skulle föda, sköt ett så gränslöst hat emot henne upp inom honom, att det ovillkorligen uppsög i sig allt hans livslånga vanmaktshat mot människorna och tillvaron i alla dess former, helt enkelt därför att hon i det ögonblicket blev den som framför alla andra människor på jorden hade rätt att öppet fordra handlande på eget ansvar av honom. Om han skulle kunnat hata något levande väsen ännu djupare än henne, så skulle det varit barnet som hon bar under sitt hjärta, därför att det för all framtid skulle bliva hans fordringsägare, efter modern representanten för tillvarons krav emot honom som människa; men hans hat mot den ofödde försvann naturligtvis i hatet mot henne som skulle föda. För första gången i hans liv hade en människa vågat ställa honom inför ett verkligt ansvar, från vilket han varken kunde tigga, smyga eller ljuga sig bort. Därför hatade han henne så som han förr endast hatat mänskligheten i gemen eller hela tillvaron eller verkligheten såsom sådan. Men därför kunde han nu också genom att mörda Anna en gång för alla släcka sitt hat mot människorna och tillvaron i dess helhet och en gång för alla övertyga sig om att han var starkare än hela verkligheten; allra djupast i sitt hjärta, i det fullkomligt omedvetnas mörker kände eller anade han, att han i Annas person mördade hela mänskligheten och verkligen för alltid befriade sig från allt livsansvar. Och liksom så många andra mördare var Gunnarsson verkligen för första och enda gången i sitt liv fullkomligt lycklig efter mordet, därför att han nu äntligen funnit uttryck för sitt väsens innersta längtan i en verklig handling.
</chapter>


<chapter name="Skenliv">
<h2>SKENLIV.</h2>

<sc><i>Inom de</i></sc> här ifrågavarande brottslingarna hade alla individuella känslor och därav beroende instinkter antingen från födseln eller från deras tidigaste barndom varit för svaga för att kunna bilda grundvalen för något personligt liv, ocb ur den därav följande själiska tomhet, som jag mött hos så många brottslingar av alla psykologiska kategorier och ur vilken de sökt fly på så många olika vägar, hade dessa på ett mycket tidigt stadium av deras liv omedvetet strävat efter att rädda sig genom att försöka så att säga utifrån tillägna sig från sin omgivning icke endast alla dess konventionella och praktiska levnadsregler, utan också alla dess moraliska livsnormer; och då de med en sorts feghetens entusiasm ansträngt sig att in i alla detaljer följa allt vad de kunnat uppfatta av dessa regler eller lagar, hade de verkligen blivit övertygade om att de uppfyllt alla plikter som ålegat dem. Men då det bakom eller under detta skenliv i andras former ingenting annat ursprungligt levande funnits kvar inom dem än den nakna självbevarelsedriften och följaktligen ingenting inifrån dem själva kunnat ställa sig 
begränsande emot densamma, så hade den naturligtvis snart urartat i en radikalt egocentrisk livsfientlig egoism, som i verkligheten också blivit det centrala och avgörande i deras liv såväl direkt som indirekt därigenom att de hos andra naturligtvis ingenting annat kunnat se än vad de i någon mån upplevat inom sig själva (se inledn.) och följaktligen, när de trott sig följa sin omgivnings livsregler, i verkligheten icke behärskats av annat än sin egen egoism. Och alla de tendenser till oftast kanske endast för deras närmaste betungande, men stundom även för samhället farlig eller skadlig egoism, som man inom det normala livet möter överallt hos människor, vilkas ursprungliga känslor mer eller mindre fullständigt förtvinat och dött och vilkas själsliv följaktligen i motsvarande omfattning endast rent mekaniskt funktionerat vidare i invanda eller av samhället eller deras omgivning föreskrivna former, återfann jag följaktligen utvecklade och förverkligade utan någon som helst begränsning inom dessa brottslingar.

Den såvitt jag kunnat finna mest typiska representanten för denna grupp av brottslingar hade levat i blodskamsförhållande med tre av sina döttrar och dräpt eller mördat sin hustru, och han hade dessutom efter all sannolikhet begått mordbrand och mened, för vilka sistnämnda brott han dock i brist på bevis icke kunnat fällas.

Rörande det yttre förloppet av hans liv och förbrytelser må här till att börja med anföras följande fakta ur rättegångshandlingarna, vilka jag under redogörelsen för hans själsutveckling skall försöka komplettera på alla nödvändiga punkter.
Olof Malmström var son till en grovarbetare och hans hustru på landet. Han hade levat i sitt föräldrahem till vid 14 års ålder, gått i folkskola, konfirmerats, haft plats som drängpojke hos grannar i socknen och vid 17 års ålder tagit värvning vid sin hemtrakts regemente, där han tjänat som soldat i något mera än 8 år. Under tiden hade han vid 23 års ålder fått plats som skogvaktare på en av sin födelseprovins' största herrgårdar, en anställning som han sedan innehaft i 28 år och från vilken han blivit uppsagd på grund av omorganisationer på godset några månader innan han häktades. Samtidigt som han tillträtt skogvaktarebefattningen hade han gift sig med en dotter till sin företrädare i tjänsten, Brita Andersson, och övertagit hennes barndomshem, skogvaktarebostället Mossarp, där han och Brita förblivit boende under hela sitt äktenskap. Med sin hustru hade han haft tre söner och fem döttrar.

Den 12 maj samma år som Malmström fyllt 51 år anmälde han för vederbörande myndigheter i orten att hans hustru varit försvunnen sedan fyra dagar, under vilka han själv varit bortrest i affärer, samt att hon efterlämnat ett brev om att hon begått självmord genom att dränka sig.

Det ansågs allmänt i trakten att förhållandet mellan Malmström och hans hustru aldrig varit annat än gott och man fann därför ingen anledning att misstänka honom för att ha haft någon del i Britas försvinnande. Likväl vunno hans uppgifter om hennes självmord ingen riktig tilltro. Brita hade gjort sig känd som en stilla, undergiven, religiös kvinna, som man omöjligt kunde tro i stånd till att ha tagit sitt eget liv. Dessutom  tilldrog sig Malmströms uppträdande 
under de närmaste dagarna efter hennes försvinnande allmän uppmärksamhet. Han lät icke verkställa några allvarliga efterforskningar efter hennes lik och han underrättade icke sina bortavarande barn om hennes död; och i sina uppgifter om vad som förekommit under dagarna före den 12 maj visade han sig vacklande och lät t. o. m. undfalla sig några hemlighetsfulla uttalanden om att hon möjligen icke hade dränkt sig utan rest till släktingar i Amerika. Härtill kommo några obestämda antydningar från Malmströms närmaste grannar på en gård vid namn Myngen om att han försökt förmå dem att anlägga eld på Mossarp under hans frånvaro för att kunna göra troligt att Brita brunnit inne. I varje fall började inom kort i trakten sprida sig misstankar om att Malmström skaffat sin hustru ur vägen, och sedan myndigheterna inlett officiella undersökningar kallades han cirka fjorton dagar efter anmälan om hennes försvinnande till första polisförhör.

Han hade då redan en helt ny version om Britas försvinnande färdig. Hans första ord då han inträdde hos kronofogden voro: min hustru lever, jag har fått brev som jag skall lämna kommissarien, så den saken är snart ordnad, och jag vill betala kostnaderna för besväret. Han överlämnade härvid ett brev, som Brita, enligt uppgift i ett postskriptum i detsamma, låtit en åttaårig flicka skriva och däri hon meddelade att hon var vid liv och blev väl vårdad efter ett anfall av sinnesförvirring samt uppmanade sina anhöriga att icke vara oroliga för hennes skull, ehuru hon icke ville låta dem veta var hon uppehöll sig. Och ungefär samtidigt ankommo till trakten två andra brev avsedda att ytterligare 
styrka att Brita icke var död. I det första, som var adresserat till en av Malmströms grannar, meddelade brevskrivaren att han funnit henne sanslös i en liten båt ute på havet, men att hon nu var återställd efter sina lidanden, samt att han längre fram skulle skriva vidare. I det senare, som var ställt till kyrkoherden i församlingen, berättade Brita själv genom en väninna som skrev efter hennes diktamen, att hon sökt döden i ett anfall av vansinne men blivit räddad av en fiskare och att hon nu inom kort skulle resa till sin syster i Amerika, och hon anropade kyrkoherden brinnande varmt att ställa det så att ingen annan och framför allt icke hennes man komme att få lida för vad hon begått under sin sjukdom, och till slut sände hon kärleksfulla hälsningar till sin man med bön att han måtte förlåta henne allt det onda hon gjort honom i livet.

Av dessa brev visade sig de båda första vara skrivna av Malmström själv och det tredje av hans yngsta dotter, Erna, som låtit förmå sig att renskriva ett koncept, vilket Malmström påstått sig hava mottagit i det första, till honom själv adresserade brevet från Brita. Detta brev hade aldrig varit postbehandlat, det andra hade avsänts från närmaste stad en av de dagar Malmström varit där, och det tredje hade postats av Ernas fästman under ett tillfälligt besök i en annan närbelägen stad.

Den 14 juli anträffades Britas lik nedgrävt i en potatisrås på Mossarp några hundratal meter från mansbyggnaden, och samma dag häktades Malmström som misstänkt för mord på sin hustru.

När man meddelade honom att liket anträffats blev han

först mycket tyst, men framkastade efter en stund möjligheten att Brita blivit mördad av någon luffare. Och denna helt och hållet nya hypotes utarbetade han under den närmast följande tiden hastigt till en mycket detaljrik teori om att Brita blivit mördad av en kringvandrande mormonmissionär vid namn Knut Janson, och redan vid tredje rannsakningen inlämnade han till rätten en avskrift av ett brev, vilket efter vad han uppgav blivit insmugglat till honom i fängelset och vilket bl. a. innehållit en fullständig bekännelse av Janson om att han mördat Brita. Den nya versionen försökte han förena med den närmast föregående därigenom att han framhöll som sannolikt att det varit denne Janson, som skrivit de fingerade breven från Brita för att göra honom, Malmström, misstänkt för mordet.

Om Janson berättade Malmström första gången han nämnde hans namn inför rätten endast att han lärt känna Brita för 32 år sen och att han kort därefter rest till Amerika men dessförinnan lovat henne att komma tillbaka och gifta sig med henne, samt att han nu, den 3 maj på aftonen, kommit till Mossarp och begärt natthärbärge, varvid Brita iakttagit att han haft lösskägg som dolt ett stort brännärr på hakan och att han medfört en väska med underliga redskap, sannolikt falskmynteriverktyg, och då Malmström och Brita öppnat dörren till hans rum på morgonen hade han kommit emot dem med två höjda revolvrar och hotat att döda dem om de yppade något av vad de sett, varefter han försvunnit i skogen och icke vidare hörts av. Avskriften av det enligt Malmströms uppgift i fängelset insmugglade brevet var undertecknat av ordföranden i Sv. h. d. s. hemliga 
brödraförbund i Hamburg och innehöll utom Jansons bekännelse ett meddelande, att det kommit till brödraförbundets kännedom att en av dess medlemmar mördat Brita och att han därför blivit fasttagen och dömd till döden samt att han nedskrivit den medsända bekännelsen omedelbart före avrättningen. I bekännelsen berättade Janson bl. a., att han som ung friat till Brita men fått avslag och därför rest till Amerika och att han efter sin återkomst därifrån efter 17 år ofta besökt henne i hennes hem för att locka henne till otrohet mot sin man, samt att han vid sitt sista besök på Mossarp försökt tvinga henne att följa honom till Amerika, och då det misslyckats hade han övat nesligt våld mot henne och därefter dödat henne genom att låtsas avtorka hennes tårar med en näsduk doppad i gift, vilket Brita inandats, varefter han betalat två av folket på granngården Myngen 50 kr. för att skaffa liket i sjön.

Med anledning av dessa Malmströms uppgifter fastställdes, att ingenting kunnat insmugglas till honom i rannsakningshäktet och att ingen person vid namn Knut Janson någonsin verkat i Mormonkyrkans tjänst i Sverige; däremot hade verkligen en mormonmissionär vid namn Gustav Jensen några år tidigare vandrat omkring på svenska landsbygden som försäljare av religiösa småskrifter och t. o. m. en gång besökt Mossarp, varvid han råkat i gräl med Malmström angående kyrkliga spörsmål, vilket slutat med att han blivit utkörd.

Slutligen uppgav Malmström under en av de sista rannsakningarna, att han cirka 14 dagar efter Britas död tillfälligtvis fått höra av grannfamiljen på Myngen, att modern (som
emellertid avlidit kort därefter) och två av sönerna varit på Mossarp natten mellan den 7:de och 8:de maj och att en jude vid detta tillfälle visat dem Britas lik och erbjudit dem 100 kr. för att skaffa det i sjön, vilket de åtagit sig men icke vågat utföra i det starka månljuset, varför de i stället grävt ner det i potatisråsen där det sedan anträffats; Malmström framhöll härvid, att Janson och juden naturligtvis varit samma person, och som förklaring på varför han icke tidigare nämnt någonting om allt detta uppgav han att han icke fäst sig vid Myngenfolkets prat, därför att han då ännu varit övertygad om att Brita levde eftersom han fått brev ifrån henne. De båda sönerna från Myngengården förklarade, att dessa Malmströms uppgifter voro uppdiktade från början till slut. —

Under de efterforskningar angående Malmströms förflutna liv, som igångsattes efter häktningen, kom det i dagen att Malmström en gång tre år tidigare följt sin yngsta dotter, Erna, som då varit havande, till en barnmorska i provinsens största stad och att han där inackorderat ett barn som Erna fött men som avlidit kort därefter; och det framkom misstankar om att Malmström varit fader till detta sin dotters barn. Under förhören med Erna visade det sig att han sannolikt levat i blodskamsförhållande även med sina båda äldre döttrar, Elsa och Inga, och efter vad samtliga döttrarna uppgåvo inför rätten hade han först försökt övertala dem att hänge sig åt honom därför att en läkare rått honom att för sin hälsas skull leva så mycket som möjligt i köttsliga förbindelser med kvinnor och därför att de i varje fall redan nu borde lära sig hur kvinnor bli havande för att icke senare, 
då de släppts ensamma ut i livet, bli offer för illasinnade på grund av sin okunnighet, och då de icke givit vika för dessa övertalningar hade han med hotelser och våld tvungit dem att underkasta sig hans vilja; med var och en av de båda äldre döttrarna hade han bedrivit otukt tre eller fyra gånger under de vintrar då de förberetts till sin konfirmation; förhållandet till den yngsta dottern, vilket börjat redan innan hon fyllt 15 år, hade däremot varat ända tills hon vid 20 års ålder fött det sedan utackorderade barnet.

När döttrarnas utsagor ur protokollet upplästes för Malmström, erkände han sig genast skyldig till alla dessa brott. Men sedan häradsrättens utslag fallit, enligt vilket han för vart och ett av blodskamsbrotten dömts till livstids straffarbete, återtog han i en skrift till hovrätten hela sin bekännelse och vidhöll även inför Högsta Domstolen att han var oskyldig till allt som i detta liksom i så många andra avseenden lagts honom till last. I sin skrift till hovrätten uppgav han, att åklagaren själv i enrum sagt honom, att han tvungit döttrarna till uppgifterna om blodskamsbrotten genom att hota dem med att åtala dem alla för att tillsamman hava mördat Ernas barn, samt att åklagaren vid samma tillfälle avpressat honom bekännelsen om blodskamsbrotten genom hot om att låta detta åtal gå i verkställelse, om han icke erkände sig skyldig till dessa brott; såväl döttrarnas uppgifter inför rätten som hans egen bekännelse, vilken tillkommit uteslutande för att rädda hans barn, voro följaktligen utan all betydelse. Åklagaren tillbakavisade dessa beskyllningar såsom fullkomligt sanningslösa. —

För den ovan nämnda mordbranden, som gällde hans eget
högt försäkrade hem, hade Malmström varit åtalad tre år före Britas död. En mängd vittnen intygade under mordprocessen, att han efter branden varit allmänt misstänkt i orten för att hava anlagt elden, men att ingen vågat uppträda emot honom inför rätten. Enligt dessa vittnesmål hade han redan vid brandtillfället börjat tala i hemlighetsfulla ordalag om att detta nog komme att visa sig icke ha berott på olyckshändelse, och under den närmast följande tiden hade han försökt sprida misstankar mot en mängd olika personer i trakten, däribland särskilt mot en av sönerna på Myngengården och mot en i bygden illa känd kringstrykerska, misstankar som visat sig sakna all grund. Men mera än något annat hade, enligt vittnenas utsago, Britas förändrade sinnestillstånd efter branden bidragit till att hålla misstankarna emot Malmström vid liv. Brita hade visserligen alltid varit känd som en stilla och undergiven natur men också som en frisk och duktig husmor med jämnt och gott humör, och omedelbart efter branden hade hon börjat lida av huvudvärk, oro, grubbel, melankoli och sömnlöshet, och under månljusa nätter, då skenet utifrån tyckts ha skrämt henne, hade hon upprepade gånger lämnat sitt hem och irrat ikring i skog och mark intill daggryningen; och branden hade uppenbarligen ständigt varit i hennes tankar, såsom det enda ämne som numera riktigt intresserade henne under samtal med grannar och vänner. Några direkta misstankar mot Malmström hade hon visserligen aldrig uttalat, men alla som kommit i beröring med henne under denna tid hade haft ett bestämt intryck av att hon plågats av samvetsångest efter vådaeden som hon avlagt tillsamman med honom. Under 
mordprocessen framhöll åklagaren som sannolikt, att Brita haft kännedom om att Malmström anlagt elden och att detta varit ett av de starkaste motiven till mordet; och många vittnen intygade att han efter branden ständigt varit irriterad av hennes oro och sjuklighet. — För den mened Malmström sannolikt begått under mordbrandsprocessen blev han aldrig åtalad, eftersom han i denna process måst frikännas i brist på bevis.

För blodskamsbrotten dömdes Malmström av alla instanser till livstids straffarbete. Häradsrätten dömde honom dessutom för mord till döden. Hovrätten och Högsta Domstolen ansågo däremot icke utrett att han handlat med berått mod då han dödat sin hustru och dömde honom följaktligen för dråp till livstids straffarbete. —

Malmström erkände lika litet under den tid jag sysselsatte mig med honom som under rättegången något av de brott han begått. Tvärtom arbetade han i fängelset oavbrutet vidare på att så att säga fullkomna det stora försvarsverket från processen genom att överallt, där det av något skäl syntes honom behövligt, infoga nya uppdiktade händelser, förhållanden och omständigheter till desto fullständigare förklaring av hans fienders handlingssätt gentemot honom, och han uppfann t. o. m. alldeles nya teorier om Britas försvinnande och om döttrarnas motiv till de falska vittnesmålen. Det blev följaktligen endast i och genom hans lögner som jag hade att tränga fram till de centrala defekterna i hans själsliv.

Jag lärde känna honom i fängelset helt kort efter det att domen på livstids straffarbete hade fallit i högsta instans, och liksom så många andra livstidsfångar före och efter honom
började Malmström redan under mitt första besök förhöra sig om de juridiska möjligheterna för att få målet upptaget till ny prövning. Men i motsats till alla andra nekande livstidsfångar utom de med honom psykologiskt besläktade talade Malmström lugnt, sakligt, säkert, energiskt, med efter allt att döma bottenfast kraft ur ett gott samvete, då han framlade inför mig alla de vidriga omständigheter, som gjort att han blivit oskyldigt misstänkt och dömd. Vid den nyssnämnda tidpunkten brukade hos andra nekande livstidsfångar förmärkas en viss likgiltighet eller trötthet i deras nekande, utan tvivel en produkt av dessa under cellårens första period alldeles särskilt strängt isolerade fångars känsla av hjälplöshet inför allt som framdragits emot dem under den ofta årslånga processen, liksom inför den slutliga domen, vilken fallit med samhällets högsta och tyngsta auktoritet och under denna tid verkligen i regeln framstod för dem som icke endast statens utan hela mänsklighetens fördömelse över deras ogärningar; det var i regeln först sedan dessa livstidsfångar hunnit pressa undan i glömska eller ännu hellre grundligt förfalska minnena från rättegången och sedan de förresten återvunnit självförtroende och livslust bland sina yrkeskamrater ute i fängelsets gemensamhetsavdelningar, som de gamla lögnerna från rannsakningarna och klagoskrifterna till överdomstolarna i någon mån levde upp igen, organiserades i mer eller mindre välbyggda system och, vare sig de verkligen fördes fram i resningsansökningar eller ej, blevo det huvudsakliga innehållet i dessa fångars liv, naturligtvis därför att de tack vare sin självbedrägeriskhet lyckades bevara sin tro på dem såsom den enda möjligheten att bryta 
upp portarna till allt vad de längtade efter ute i världen. Hos Malmström märktes däremot icke minsta spår av vacklan eller tvekan och — vad som kanske var ännu mera betydelsefullt — icke heller minsta skymt av den särskilda spejande oro eller darrande iver att i varje ögonblick hemligen övertyga sig om vad intryck lögnerna gjort, vilken trots alla deras ansträngningar mer eller mindre plägade sätta sin prägel även på de mest tränade ljugares uppträdande, åtminstone så länge de förmådde intala sig att de hade något att vinna av den som de strävade efter att överbevisa. Det fanns knappast ens någonting av hjälpsökande i Malmströms uppträdande: till den grad självklart tycktes han anse det vara, att jag som hederlig man skulle vilja efter måttet av mina krafter bidraga till att en oskyldigt dömd bleve återupprättad, och dessutom framhöll han redan nu i förbigående, att han så snart han blivit fri naturligtvis komme att skäligen ersätta mina tjänster — detta icke i ton av inställsamt trevande mutförsök, utan öppet och ärligt, som en man vilken från ungdomen varit van att göra rätt för sig emot alla och envar. Överhuvudtaget mottog han mig därute i cellen på fängelset snarast som han förr i världen i sitt hem på landet skulle mottagit en efterskickad advokat, om han förlorat en civilprocess vid häradsrätten: som en trygg och självsäker bonde, vilken genom underdomstolens misstag aldrig förmåtts att tvivla på att han förr eller senare skulle få sin fulla rätt. Och när det under mina närmast följande besök efter hand gick upp för honom, att jag från domstolsprotokollen in i alla detaljer kände hans lögner och genom vilka vittnesmål eller andra bevismedel de
vederlagts punkt för punkt, var det icke den ertappade brottslingens skamsna snopenhet eller den avslöjades trötta eller ursinniga förtvivlan över att ha förlorat ännu en chans, kanske den sista, som mötte mig, utan helt enkelt en stark och oskyldig mans ärliga indignation och naturliga vredesutbrott, då dumhet eller feghet på nytt vältrat hinder i hans väg fram till den enklaste rättfärdighet.

Det fanns ingen möjlighet att misstaga sig om att icke denna bergfasta samvetstrygghet var ursprunglig och äkta: vad jag här hade framför mig var verkligen en man, som ur sitt väsens innersta djup inför Gud och människor visste sig oskyldig till de brott för vilka han dömts. Men samtidigt fanns det naturligtvis ännu mindre någon möjlighet att ens ett ögonblick tänka på att sätta tro till de lögner Malmström under rättegången framfört till sitt försvar och som han nu i utförligare och mera omedelbart personliga variationer upprepade och vidare utvecklade för mig i fängelset.

Det bör emellertid här framhållas, att jag under mina studier bland mördarna hos åtskilliga nekande mött något av en liknande känsla av deras straffs orättfärdighet som hos Malmström, ehuru naturligtvis i ojämförligt mycket svagare grad och på grund av helt andra psykologiska förutsättningar, och det må därför i detta sammanhang tillåtas mig att infoga några ord om erkännandets och nekandets psykologi i allmänhet.

Vanligen antager man ju att en brottslings erkännande antingen beror på mer eller mindre djup och varaktig ånger eller därpå att han insett det lönlösa i fortsatt nekande. Men av dessa antaganden är det första en av de så oerhört talrika
kriminalpsykologiska feluppfattningar, som uppkomma genom att man under de brottsligas handlingar inlägger normala eller genomsnittsmänskliga drivkrafter eller motiv. Ånger i etisk mening finner man, enligt min erfarenhet, som jag i den här närmast föregående studien utvecklat, överhuvudtaget aldrig bland grova brottslingar. Och att en brottsling, som står inför inga andra alternativ än döden eller livstids straffarbete, genom erkännande i viss mån frivilligt (ty några absoluta bevis existera ju icke i verkligheten) skulle påtaga sig ett av dessa straff, blott därför att han blivit intellektuellt övertygad om att domstolarna funnit bevisen emot honom fällande, är helt enkelt en psykologisk omöjlighet: han skulle ovillkorligen in i det sista hoppas på att någonting alldeles oväntat skulle omöjliggöra domen, t. ex. nya (naturligtvis falska) vittnesmål eller andra bevismedel till hans fördel, tvekan hos domarna inför hans enständiga nekande, att man kommit till insikt om att han handlat i nödvärn eller åtminstone av ädla motiv o. s. v., och med varje brottslings självbedrägeriskhet skulle han finna tusen sinom tusen liknande anledningar till förhoppningar att slutligen segra i sitt nekandes kamp emot straffet; en dödsdömd mördare kom under ett av våra samtal kort efter benådningen att berätta mig, att han aldrig ett ögonblick trott att dödsdomen varit allvarligt menad, utan hela tiden »förstått att den blott varit en demonstration», d. v. s. att det från början varit avtalat mellan regeringen och högsta domstolen att han icke skulle bli avrättad, men att högsta domstolen skulle döma honom till döden för att lugna den enfaldiga allmänna opinionen, som i hans fall krävt lagens strängaste straff.
När mördare erkänna, är det nästan undantagslöst antingen helt enkelt därför att de vänta sig fördelar därav eller därför att de i sitt hjärta erkänna straffets berättigande. I det förra fallet bryter självbedrägeriet återigen fram och förespeglar dem de mest fantastiska möjligheter som följd av deras erkännanden; och särskilt har jag härvid iakttagit, att redan det självövervinnelsens lidande, som naturligtvis föregår alla mördares erkännande, oftast i deras egna ögon till den grad rentvår dem från varje skuld, att de efter erkännandet ovillkorligt vänta sig underverk av straffmildring, om icke rentav straffrihet som rättvis belöning, och de känna sig redan av detta skäl efter domen som offer för det svartaste förräderi, begånget av samhället eller dess hantlangare, poliser, åklagare, försvarsadvokater, domare och fängelsepräster; och det är sålunda tydligt, att dessa brottslingars självbedrägeri allt efter omständigheterna för övrigt kan bli en av de starkaste orsakerna till såväl deras nekande som deras erkännande. Vad återigen dessa brottslingars innersta, naturligtvis omedvetna känsla av deras straffs berättigande angår, så fanns i regeln däri förvisso icke minsta skymt av vilja att försona vad de brutit, utan den berodde uteslutande på att de i sina hjärtan voro orubbligt övertygade icke endast om sin egen rätt att mörda, utan i naiv konsekvens härmed också om alla andras rätt att hämnas; det hade aldrig fallit dem in att deras straff skulle kunnat vara någonting annat än de andras samfällda hämnd, och i sitt väsens djupaste instinkter visste de t. o. m. att de själva, om de haft makten, skulle hämnats tusenfalt hårdare än samhället i sina straffanstalter gör. Hela denna
mördarnas hemliga visshet om straffets berättigande kunde jag konstatera på tusentals olika vägar; den bröt fram eller låg lättfunnen i snart sagt varje deras ord under mina samtal med dem i fängelset. Alldeles öppet framträdde den i deras uttalanden om <i>andras</i> brott och straff: det finnes säkerligen icke på jorden något ställe, där man dömer hårdare över andras försummelser, felsteg, synder och brott än i ett fängelse för livstidsdömda; jag kan icke erinra mig ett enda fall, i vilket en livstidsfånge skulle ha röjt minsta gnista av barmhärtighet i sitt bedömande av en annans brott, vare sig det gällde en nykommen, som för tillfället pinades i cellisoleringen, eller en äldre brottsling med vilken han under åratal levat i kamratskap (märk väl: icke vänskap, ty därav fann jag aldrig minsta aning bland de brottsliga i fängelset). Dessa brottslingar hade ännu lång väg fram till den mosaiska vedergällningslagens öga för öga och tand för tand: de fordrade för ögat eller tanden total förintelse av den skyldige, om möjligt under särskilda kval. Och denna sällsamma, uråldriga uppfattning av brottet och straffet som likaberättigade var, efter vad jag kunnat finna, den djupaste källan till det stora flertalet mördares erkännande; och kanske kunna djupare undersökningar också på denna punkt komma att bekräfta Lombrosos och den antropologiska skolans tes om de brottsligas psykologiska släktskap med de lägst stående primitiva folken. — Jag har i ett tidigare arbete<footnote>Kriminalpsykologiska Studier I Bidrag till tjuvnadsbrottens psykologi, sid. 43—44.</footnote> nämnt, att gamla yrkestjuvar i allmänhet anse sin rätt att stjäla lika god som samhällets rätt att 
bekämpa stölden med straff och tvångsarbetsinterneringar; och dessa brottslingars uppfattning av deras yrkes existensberättigande just sådant som det finnes och behandlas av samhället har otvivelaktigt sina djupaste rötter i en liknande känsla av straffets rättfärdighet som de här behandlade mördarnas. —

Men om flertalet av de mördare som aldrig erkände sina brott sålunda funno kraft till sitt fortsatta nekande antingen i självbedrägeriska förhoppningar i alla tänkbara olika riktningar eller i sin mer eller mindre klart medvetna övertygelse att deras straff icke var rättfärdigt, så härflöt som nyss antyddes denna deras övertygelse ur helt och hållet andra psykologiska källor än samma övertygelse hos Malmström och de med honom själsligen besläktade. Oftast lärde jag känna de förstnämndas nekande hos fantastiskt oroliga vagabondnaturer, för vilka straffanstalternas tvång var ett millionfalt värre ont än hunger och köld och alla sorters umbäranden i friheten på landsvägarna och för vilka livet i fängelset följaktligen blev en stundligen och dagligen förnyad pina av oerhörd intensitet, som hetsade dem icke endast till ideliga brott mot anstaltsdisciplinen, utan också till att in i det sista förneka sina brott; och det var i allmänhet bland de, av olika psykologiska skäl, av de ändlösa straffarbetsåren alldeles särskilt förpinta, som jag mötte fortsatt nekande av detta slag. Med andra ord: dessa brottslingar förnekade inom sig själva icke de brott de förövat, utan endast att det för dem outhärdliga lidandet i fängelset skulle vara ett rättfärdigt straff för dessa brott, och det var följaktligen själva strafflidandet — resp. den fasa som 
straffhotet fött inom dem efter fasttagandet, särskilt om de förut varit straffade — som gjorde det omöjligt för dem att i sina hjärtan böja sig för sina straffs berättigande och drev dem att öppet förneka sina brott.

Malmström var däremot, som redan framhållits, orubbligt övertygad om att han aldrig begått de brott för vilka han dömts.

Det kan förresten här i förbigående nämnas, att strafflidandet minst av allt kunde vara vad som drev Malmström till fortsatt förnekande av sina brott: Malmström trivdes uppenbarligen, ehuru av så vitt skilda psykologiska orsaker som gärna tänkas kan, minst lika hjärtinnerligt väl i fängelset som den i detta arbetes första studie skildrade brottslingstypen Winge. Han åt med bästa aptit, fetmade, tycktes redan under cellåren fullt belåten med sitt nylärda arbete, liksom f. ö. med fängelsets hela dagordning, och han tröttnade aldrig på att lovprisa fångvårdsbefälets och bevakningsmanskapets alla utomordentliga förtjänster. Och ju längre jag sysselsatte mig med honom, desto starkare drogs min uppmärksamhet ovillkorligt till detta sällsamt excessiva välbefinnande i straffarbetslivets alla tusen tvångsregler och denna utomordentliga entusiasm för dem som satts att genomtvinga deras punktliga efterlevnad. Det var utan vidare tydligt, att detta välbefinnande och denna entusiasm ingenting hade gemensamt med Winges förut skildrade självbedrägeriska skönmålningar av verkligheten. Och lika tydligt var det, att vad som framför allt fyllde Malmström med verkligt djup lyckokänsla i fängelset var att han dagligen och stundligen genom att rigoröst följa och 
underkasta sig alla dess regler och föreskrifter och eventuellt bidraga till att andra förhindrades att överskrida desamma kunde tillvinna sig bevakningsmanskapets och befälets alldeles speciella välvilja. Särskilt sedan han flyttats ut på fängelsets gemensamhetsavdelning, där det fanns rikare tillfällen att ådraga sig de överordnades uppmärksamhet och visa sitt välförhållande än i cellisoleringen, återkom han i våra samtal ständigt till hur i alla avseenden förträffligt hans liv numera gestaltat sig: han hade från straffets första dag heligt föresatt sig att aldrig göra sig skyldig till minsta överträdelse av ordningsreglementet, utan att tvärtom alltid sträva att i arbete och annat göra <i>mera</i> än vad som fordrades av honom, och allting i fängelset hade gjort det lätt för honom att förbli denna föresats trogen, alla hade från början visat honom vänlighet och uppmuntran, ingen hade någonsin tilldelat honom minsta tillrättavisning, och sedan han flera gånger lyckats överraska kamrater vid insmuggling av tobak, karameller, brevlappar och annat i cellerna och genast skyndat sig att anmäla dem, hade befälet i tusen smådrag börjat visa honom sitt särskilda förtroende, en konstapel hade t. o. m. föreslagit honom till städare på direktörsexpeditionen, den högsta förtroendesyssla en fånge kunde uppnå, en verklig framtidsplats försäkrade Malmström mig, och det skulle icke dröja länge förrän alla inom fängelset, från den högste till den lägste, visste att på honom kunde man lita som på ingen annan, och något högre begärde han icke — hade det icke varit därför att han var oskyldigt dömd skulle han numera icke velat byta sitt liv i fängelset mot det gamla i friheten, det hade han flera gånger sagt till både direktören och 
assistenten och andra o. s. v. Till att börja med verkade allt detta — som Malmström framförde djupt känslosamt, ofta nästan rörd till tårar över sin egen förträfflighet och över hur väl försynen hade skyddat honom sedan olyckorna brutit in över hans liv — knappast som mera än extrem inställsamhet av samma slag som man av självklara skäl mycket ofta möter i fängelserna, särskilt bland de livstidsdömda. Men under det att flertalet av de livstidsfångar jag lärt känna åtminstone bevarat någon smula självständighet i hemligt hat eller hån, trots eller resignation etc, kunde jag hos Malmström icke endast icke spåra någon som helst protestreaktion mot straffet; han hängav sig tvärtom lycksaligen åt det med hela sin själ, vällustigt utnyttjande dess torftiga möjligheter att tillvinna sig själv fördelar framför andra. Möjligen härflöt denna Malmströms bottenlösa servilism till någon del ur samma svaghetens och feghetens eller den faktiska hjälplöshetens och övergivenhetens behov av att söka skydd hos de maktägande, som väl är all vanlig inställsamhets närmaste källa såväl inom som utanför fängelserna. Men den hade uppenbarligen också ett ojämförligt mycket djupare och starkare ursprung, till vilket jag med några ord skall återkomma i samband med redogörelsen för hans psykologiska livsutveckling. —

Emellertid kvarstod endast alltför länge den skenbart olösliga motsatsen mellan hans faktiskt begångna brott och hans lika otvivelaktiga övertygelse att han icke begått dem, och det blev i verkligheten först efter betydligt mycket längre utsträckta besök än hos de flesta av de andra livstidsfångar jag sysselsatt mig med, som jag fann en ledtråd in till de defekter i hans själsliv, som samtidigt varit upphovet
till denna motsats och det avgörande för hela hans livsutveckling. Ju mera ingående mina samtal med Malmström blevo, desto mera frapperades jag nämligen av det än ytterligare paradoxala faktum, att han i själva verket icke förnekade att han <i>begått</i> de ogärningar som han dömts för, utan blott att det kunde <i>bevisas</i> att han begått dem; och det blev så småningom fullt klart för mig, att vad han i verkligheten eftersträvade med alla sina lögner alldeles icke var att jag skulle låta mig personligen övertygas av dem, d. v. s. sätta tro till dem i egentlig mening, utan endast att jag oberoende av mina tankar om dem för övrigt skulle erkänna dem som logiskt och faktiskt möjliga och följaktligen också som likvärdiga med åklagarens bevismaterial. Därmed skulle tydligen enligt Malmströms uppfattning hans förbrytelser inför mig liksom inför alla andra förnuftiga människor, för vilka han fått framlägga hela sitt bevismaterial, blivit obevisbara, och sedan skulle allting annat följa av sig självt; för min eller andras privata mening om hans brottslighet eller hans berättelsers lögnaktighet saknade han uppenbarligen allt intresse. <i>Formellt</i> måste han naturligtvis anstränga sig att övertyga mig om att alla dessa vidunderliga påfund och uppdiktningar endast återgåvo vad som verkligen skett, men <i>reellt</i> var vad han arbetade på att vinna ingenting annat än mitt medgivande att hans versioner om mordet, förhållandet till döttrarna o. s. v. voro lika acceptabla som domstolarnas. Hade det varit möjligt för honom att erkänna de begångna brotten utan att upphäva deras obevisbarhet skulle han säkerligen gärna gjort det, eftersom jag egendomligt nog tycktes önska något dylikt: till den grad likgiltigt föreföll det honom 
uppenbarligen, huruvida han verkligen begått dessa handlingar eller ej — det enda som han i sina tankar tillmätte någon vikt var tydligen att det aldrig någonsin kunnat, ej heller kunde eller någonsin skulle komma att kunna bevisas att han hade begått något enda brott emot statens lagar. Ett i viss mån liknande intryck får man visserligen av de flesta nekande mördares utredningar av varför de icke kunnat begå de brott för vilka de dömts. Men under det att dessa uppenbarligen inom sig själva ursäktade sina lögner med att ingen annan utväg stod dem öppen i deras stora nöd efter brotten, forcerade Malmström med all kraft tvärs igenom alla lögnerna sin <i>rätt</i> att ljuga liksom sin <i>rätt</i> att mörda — blott intetdera kunde bevisas. Ja, det fanns till slut ingen möjlighet att misstaga sig om att Malmström icke endast ansåg det vara sin rätt att förneka sina brott, utan också att han i och genom alla sina lögner kände sig fullgöra en moralisk plikt, liksom varje oskyldigt anklagad eller dömd anser det vara icke endast sin rätt utan också sin plikt att hålla fast vid sitt nekande, d. v. s. vid sanningen, trots alla de prövningar och lidanden det i många fall kan medföra.

Men därmed var jag också framme vid den förklaring till hans själsutveckling som antytts i inledningsorden till denna studie.

Jag nämnde där, att på grund av dessa brottslingars individuella känslodefekter aldrig något personligt liv kunnat uppkomma inom dem och att de ur den därav följande själiska tomheten sökt en väg ut i livet genom att utifrån eller så att säga förståndsmässigt försöka tillägna sig sin 
omgivnings alla praktiska och moraliska livsregler, men att de, då obegränsad egoism varit det enda ursprungligt levande inom dem själva, icke heller hos andra människor kunnat se eller finna andra än rent egoistiska drivkrafter.

Det torde emellertid vara tydligt, att den bild av deras omgivnings och därmed av hela samhällets och hela mänsklighetens liv, som de under dessa förhållanden kunde tillägna sig, måste bli en så fasansfull vrångbild av verkligheten som någonsin kunnat uppkomma i en mänsklig hjärna, en bild i vilken det icke fanns plats för minsta skymt av samhörighet eller överhuvudtaget goda känslor och god vilja mellan människorna: bakom ingen enda mänsklig handling gentemot en annan människa kunde de finna andra än rent själviska motiv, och i varje ögonblick i deras liv stodo de beredda på baksluga angrepp från alla i deras närhet; det enda som de verkligen kunnat uppfatta riktigt bland sina medmänniskor var deras praktiska levnadsregler, försåvitt de berodde på strävan efter egen fördel. Vad särskilt människornas ställning till statens lagar angår, kunde de visserligen icke förbli blinda inför att det ojämförligt stora flertalet verkligen följde dessa lagar, men det hade aldrig ett ögonblick fallit dem in att detta berodde på någon sorts moralisk eller social pliktkänsla, de hade helt enkelt icke kunnat föreställa sig annat än att människornas laglydnad var bestämd uteslutande av praktiska beräkningar. Men då de sålunda från början funnit det självklart, att människorna lydde lagarna endast därför att det var fördelaktigt för dem, hade de icke heller ett ögonblick kunnat tveka om att alla människor, så snart de hade något att vinna därav, 
begingo vilka brott som helst — t. ex. mordbrand och mened — blott de voro säkra på att de aldrig skulle kunna bevisas; och sin omgivnings indignation inför vissa grova brott hade de följaktligen aldrig kunnat uppfatta annat än som ett nödvändigt eller i varje fall för deras goda namn och rykte nyttigt hyckleri. Och eftersom andras levnadsregler sådana som de uppfattade dem voro deras enda rättesnöre i livet, hade de så småningom levat sig in i den vidunderliga föreställningen, att av strafflagen förbjudna handlingar endast voro förkastliga och otillåtna, där de kunde bevisas, eller m. a. o. att endast bevisbara brott voro verkliga brott. Men fullt laga bevis var enligt Malmströms uppfattning endast två vittnen eller eget bekännande. Denna uppfattning, som under århundraden hunnit växa sig fast i folkmedvetandet, torde ännu för ett 50-tal år sen, då Malmström var helt ung och mottog sina för hela hans framtid livsavgörande intryck, tämligen säkert ha varit allmänt gängse bland bönderna i hans hemtrakt. Och när Malmström, som ju endast kunde se egoistiska drivkrafter hos sina medmänniskor, tillägnade sig denna uppfattning, framstod det helt naturligt som självklart för honom, att ingen människa som begått ett brott, vilket icke kunde bevisas med två vittnen, erkände det annat än antingen av svaghet eller därför att han hoppades på större fördelar av erkännandet än av fortsatt nekande. Och eftersom Malmström onekligen aldrig begått någon straffbelagd handling i två vittnens närvaro eller själv erkänt någon sådan, var han i sitt innersta väsen orubbligt övertygad om att han aldrig begått någon lagöverträdelse; tvärtom skulle han just genom att erkänna göra de 
handlingar, för vilka han dömts, till brott och sålunda genom själva erkännandet i viss mån för första gången i sitt liv göra sig skyldig till ett verkligt brott.

Till samma resultat i fråga om Malmströms livsavgörande defekter, som jag sålunda uppnått genom mina intryck av hans rent yttre uppträdande i fängelset under framförandet av alla hans försvarslögner, hade jag emellertid samtidigt kommit genom mina undersökningar av hans lögners innehåll.

I inledningen till detta arbete framhöll jag bl. a. att den gamla ordspråksregeln att man dömer andra efter sig själv, med visserligen betydande undantag för människor av rikare bildning, världserfarenhet eller naturliga anlag, innehåller en sanning av utomordentligt värde vid alla försök att förstå andra människor överhuvudtaget samt att dess betydelse vid kriminalpsykologiska studier knappast kan överskattas, därför att de brottsliga i allmänhet icke endast sakna de egenskaper som undantagen förutsätta, utan också på grund av sina övriga defekter äro alldeles särskilt förblindade i detta avseende.

Men hos inga andra brottslingar, som jag lärt känna under mina studier i fängelset, hade denna ursprungligt allmäntmänskliga tendens att döma andra efter sig själv förblivit så nära nog radikalt ensamhärskande i deras uppfattning av andra människor som hos de i denna studie behandlade, och det kan därför knappast förvåna att denna tendens brutit fram också i deras lögner om andra, vare sig verkligen existerande eller endast uppdiktade personer: liksom de i verkligheten i sin uppfattning av alla andra tillskrevo dem sina egna 
innersta egenskaper, så pådiktade de dem i sina lögner samma egenskaper försåvitt det var på något, om också det mest fantastiska sätt förenligt med lögnernas praktiska ändamål; omedvetet läto de de beljugna handla just så som de själva under de i lögnerna förutsatta omständigheterna skulle ha gjort; och deras innersta, livsavgörande defekter framträdde därför minst lika påtagligt i deras lögner om andra, som de skulle ha gjort i sanningsenliga uppgifter om deras eget liv.

Men hur tedde sig den värld som Malmström sålunda befolkat med utflöden av sina egna defekter? Av vilka krafter behärskades de människor, i vilka han levde fri från nära nog alla verklighetens band?

Efter den slutliga domen hade Malmström dragit sitt försvar tillbaka från dess sista mest framskjutna position, historien om luffaren-mormonmissionären-juden som Britas mördare, och retirerat till den punkt där han låtit Brita efter det misslyckade självmordsförsöket bege sig till Amerika. Troligen föreföll det honom vid närmare besinning svårare för åklagaren att »lagligen bevisa» att hon icke befann sig på andra sidan världshavet än att hon icke blivit mördad av en viss missionär, vars vistelseort vid olika tidpunkter polisen tydligen kunde fastställa; och han förklarade nu att Jansons bekännelse och överhuvudtaget hela hans inblandning i processen uppenbarligen blott varit en mystifikation — ett »förräderi», som han kallade det — av hans fiender för att förleda honom att framlägga falska uppgifter inför domstolen, misstänkliggöra hela hans försvar och dymedelst bringa honom i fördärvet. Härigenom kom han ju emellertid att återigen stå inför det besvärande 
faktum, som ursprungligen givit upphovet till hela hypotesen om att Brita mördats av en luffare o. s. v., nämligen att hennes lik anträffats och identifierats av vittnen som känt henne sedan åratal — och hur försökte han nu reda sig ur denna svårighet? Jo, någon gång under rannsakningstidens sista månader hade det kommit till hans kännedom, att just ett av dessa identifieringsvittnen, sedan Malmström häktats, övertagit i arrende den jordlott under fideikommisset som han haft i bruk i sin egenskap av skogvaktare — och häri påstod han sig nu hava funnit det solklara ursprunget till att han blivit beskylld för att ha mördat sin hustru: när Brita försvunnit hade hans närmaste granne gripit tillfället i flykten och utpekat Malmström som hennes mördare för att få honom undanskaffad för alltid och komma åt visserligen icke jorden själv men det inkomstbringande arrendet, och sedan hade det varit en lätt sak att köpa falska vittnen bland grannarna och att slutligen genom mutor vinna åklagaren som delaktig i komplotten — huruvida de sammansvurna också låtit mörda och vanställa t. ex. någon okänd kringstrykerska och grävt ner hennes lik på Furumossen för att prestera det yttersta beviset emot honom eller om de härvid gynnats av slumpen, ville Malmström icke yttra sig om, men av dunkla anspelningar i andra sammanhang framgick att han ansåg det förra sannolikast; och han betonade eller påvisade punkt för punkt under hela denna nya berättelse om hur mordet på Brita verkligen gått till, att allt vad de sammansvurna gjort hade utförts under sådana omständigheter att det aldrig skulle kunna lagligen bevisas. Med andra ord: Malmström fann det lika naturligt och självklart, att hans 
granne för att åtkomma ett förmånligt arrende hade beskyllt honom för mord, svurit mened, köpt falska vittnen, mutat åklagarmakten och eventuellt själv begått ett mord, som att folket och myndigheterna i trakten låtit köpa sig till delaktighet i dylikt — blott ingenting kunnat bevisas. Ty vid allt detta är, som jag redan framhållit, väl att märka att Malmström ingalunda tillgrep dessa lögner i yttersta desperation utan tro på deras brukbarhet för sitt ändamål: tvärtom mötte han mina försök att förklara det absurda i att någon människa på jorden skulle kunnat begå så oerhörda brott för så ringa vinning, först med misstänksamhet, som om han fruktade att bli utsatt för amsagor, och sedan, då trovärdighetsfrågan ju i grund och botten var honom likgiltig, med ursinnig indignation, eftersom dessa uppgifter enligt hans mening voro lika möjliga och följaktligen lika goda bevis som vad åklagaren och vittnena förebragt inför domstolarna.

Men måhända ännu djupare karakteriserande var vad han i fängelset berättade mig som förklaring till att hans tre döttrar falskeligen beskyllt honom för så fasaväckande förbrytelser emot dem själva: den äldsta dotterns, Ingas, man hade varit far till den yngstas, Ernas, barn och för att på en gång vältra skulden från Ingas man och återupprätta Erna hade de båda äldsta beslutat och den yngsta gått med på att beskylla fadern för att ha levat i brottsligt förhållande till dem alla — att de icke nöjt sig med att beskylla honom för brott endast mot Erna hade varit dels därför, att hon naturligtvis skulle komma att framstå som mera fullständigt oskyldig, om han förbrutit sig mot dem alla tre, och dels därför att de fruktat att hon eljest, om hon 
komme att häktas, skulle kunna falla för frestelsen att förråda Inga och hennes man genom att återtaga sin falska bekännelse. Också detta anförtrodde mig Malmström som något helt och hållet naturligt och självklart; också här reagerade han med misstänksamhet och indignation, när jag försökte tala honom någorlunda till rätta: hela denna historia stod uppenbarligen för honom som en episod vilken skulle kunnat inträffa i varje familj på landet — vad kunde ligga närmare till hands för döttrarna än detta, att då den giftas man råkat illa ut med en av de andra, hjälpas åt att rentvå både den förförda och förföraren genom att skylla skulden på fadern, då sanningen i varje fall aldrig skulle kunna bevisas; och nästan efter varje besök hos Malmström i fängelset kunde jag anteckna nya liknande exempel på vad han fann trovärdigt i fråga om hur hans barn, hans närmaste, hans vänner och hans grannar skulle velat handla mot honom och emot varandra inbördes.

I de nu anförda fallen hade Malmströms lögner gällt endast verkligen existerande människor, och han hade därför varit bunden åtminstone av vissa yttre omständigheter, som möjligen i någon ringa mån påverkat karakteristiken av de beljugna och därigenom också hindrat hans djupaste egenskaper att framträda i skarpaste möjliga belysning. Men så snart han börjat operera med fingerade personer i det stora försvarsdramat, kände han sig fullständigt fri från alla andra band än nödvändigheten att åstadkomma en i sanning hårfin förbindelsetråd mellan de gamla och de nya lögnerna; och i de uppdiktade figurernas känslor, tankar och handlingar forsade all hans otillfredsställda längtan och alla ur hans väsens
innersta defekter födda lidelser fram mera våldsamt och fullständigt blottlagda än kanske i några av hans andra lögner.

Redan under genomläsningen av Malmströms rättegångshandlingar drogs min uppmärksamhet ovillkorligt till hans frossande i alldeles onödigt och orimligt fantastiskt hemlighetsfulla förhållanden, och under våra samtal i fängelset växte och fördjupades dag för dag detta intryck av att han oemotståndligt drogs ut i allt mera rasande virvlar av exotiskt skräckfyllda spökhistorier, trots att de visserligen redan förut minimala möjligheterna att försvara lögnerna därunder gingo alltmera hopplöst förlorade.

Till någon del berodde detta utan tvivel på en enkel motivförskjutning: Malmström hade under åratal lyckats hålla sitt liv gående tack vare dagliga och stundliga lögner; därunder hade han med nödvändighet vant sig att älska lögnen icke blott därför att den skaffade honom oberättigade fördelar eller förhjälpte honom att vältra från sig ansvar för begångna förbrytelser, utan för dess egen skull, ungefär som en framgångsrik hantverkare så småningom lär sig älska sina redskap och sin verksamhet icke endast därför att de ge honom hans utkomst; lögnen hade under loppet av alla dessa år för Malmström, kortast uttryckt, från att ha varit ett medel blivit ett självändamål, och följaktligen njöt han nu desto mera vällustigt av ljugandet, ju vildare fjärran från verkligheten han kunde driva det. Om han likväl stannade vid de jämförelsevis torftiga påfund för vilka jag ovan redogjort, så var det endast därför att han, som nyss framhållits, såväl i fråga om fantasi som kunskapsmaterial var t. o. m. fattigare utrustad än flertalet och följaktligen måste nöja sig med vad han kunde
sätta ihop av reminiscenser ur gamla tidningsföljetonger om
misslyckade Amerikaemigranter, billighetstryck om Svarta
Handens Brödraskap och annat liknande. Svagare ansatser
till dylik så att säga oegennyttig entusiasm för lögnen såsom
sådan hade jag förövrigt konstaterat hos de flesta nekande
livstidsfångar; och det skulle ju också snarast vara ägnat
att förvåna, om en människa år efter år eller t. o. m. årtionde
efter årtionde kunde leva med sin innersta längtan och sina
djupaste förhoppningar koncentrerade i lögner utan att så
småningom förlora sig i även från hennes egen utgångspunkt
oförnuftig kärlek till lögnen för dess egen skull.

Men samtidigt stod det fullt klart för mig, att det
ingalunda var <i>endast</i> dylik allmän glädje i ljugandet för
ljugandets egen skull, som i de hopdiktade händelseförloppen så
oemotståndligt lockade Malmström allt längre och längre
utanför det möjligas gränser. Och allt eftersom hans fablers
verkliga innehåll under våra fortsatta samtal avslöjade sig
alltmera ohöljt levande inför mig, framträdde allt klarare
som det innerst gemensamma i dem alla en oemotståndligt
hetsande längtan efter ett sällsamt, alla borgerliga och
gudomliga lagar trotsande, endast med hemliga, i mörkret
smygande medel genomfört herravälde över allt och alla, en så
att säga underjordisk makt, som han tillade allehanda
hopljugna individer eller samfund.

Redan det första uppslaget i Malmströms sedan så
växlande försvarssystem antydde, att hans fantasi från botten
behärskades av dylika omedvetna begär att just hemligen i
varje ögonblick stå som oinskränkt herre över liv och död
bland människorna i hans närhet. Hela historien om Britas

självmord och det kvarlämnade brevet verkade ju som direkt
hämtad ur en lägsta klassens kriminalroman, vars hjälte
författaren velat utstyra med demonisk makt att när som helst
låta den som väcker hans misshag försvinna för alltid.
Också andra mördare än Malmström skulle helt visst i
upphetsningen före brotten kunnat koncipiera och kanske t. o. m. i
ångestförvirringen efteråt i första ögonblicket försökt
försvara lika förtvivlat verklighetsfrämmande lögner för att vältra
misstankarna ifrån sig. Men ingen annan än Malmström och
de med honom besläktade skulle inifrån sig själv kunnat
drivas eller hämta kraft att under åratal fasthålla och
genomföra ett dylikt försvar. Och vilken alltförblindande makt
denna hans hemliga längtan hade över hans eljest ingalunda
undermåliga förstånd visade sig i hans glada trygghet i dessa
banala lögnhistorier efter anmälan om mordet: trots att
Malmström, ehuru svagt utrustad i fråga om fantasi, både
enligt min och många andras mening var långt över
medelmåttan begåvad i fråga om naturlig intelligens, ansåg han
sig nu uppenbarligen fullt säkerställd genom denna enkla
anmälan inför fjärdingsmannen om självmordet och brevet; han
fann det icke ens nödvändigt att någorlunda konsekvent
fortfölja dessa försvarslögner genom att t. ex. hyckla sorg eller
anställa forskningar efter hustruns lik eller blott underrätta
sina bortavarande barn om deras moders död, utan fortsatte
tvärtom sitt liv som om ingenting hänt, och t. o. m. när
motgångarna började och misstankarna emot honom föranledde
honom att modifiera den ursprungliga försvarsplanen så högst
väsentligt som till att Brita räddats och rest till Amerika,
vilket han visserligen, efter åtskilliga tidigare yttranden att
döma, från början torde ha haft alternativt i tankarna,
förlorade han på intet sätt modet eller förvissningen om att ha
uppfyllt allt vad av honom rimligen kunde begäras, utan
inställde sig vid första polisförhöret fullt säker om att allt hade
ordnats på bästa sätt genom det nya lögntillägget och att han
följaktligen nu endast behövde förklara sig villig att ersätta
myndigheternas kostnader i målet, och samma obotliga inre
tillfredsställelse med alla de olika lögnpåfunden gjorde det
under processen från början till slut omöjligt för honom att
vinna en riktig uppfattning av sin ställning: han kunde i
själva verket intill sista ögonblicket aldrig fatta, att icke
dessa lögner, som föreföllo honom själv så präktiga därför
att de voro utflöden av hans centrala och djupaste defekter,
måste vinna också andra förnuftiga människors gillande som
fullgott lagligt försvar. Och ännu i fängelset brann hans
väsen uppenbarligen i innerligt jubel och glödde hans ögon
i stolt triumf varje gång han återkom till detta, att i det
ögonblick hans hustru blivit honom obekväm hade han blott
behövt skriva ett låtsat självmordsbrev för att mörda henne
utan att det kunnat lagligen bevisas. Men helt fritt kunde
dessa Malmströms omedvetna begär efter hemlig suveränitet
av nyss antydda skäl icke utveckla sig, förrän sedan han av
omständigheterna tvungits att börja använda uppdiktade
personer i sina försvarslögner. Men från detta ögonblick
vältrade han sig också, så långt hans kraftlösa fantasi räckte
till, med frenetiskt rasande vällust i allt som kan
tillförsäkra män dold och oansvarig makt över andras liv, ära,
egendom och kvinnors och barns okränkbarhet. Av den
enkla luffaren-mördaren, som tillkommit under hårdaste
nödtvång då Britas lik anträffats, blev inom några veckor en
apostel för det obegränsade hustruantalets evangelium på
andra sidan jordklotet, vilken efter 32 års landsflykt
plötsligt återvänt hem icke endast maskerad, behängd med svart
hår och svart skägg, utan också, under masken, vanställd
av hemska ärr efter brännmärken, ständigt opererande utan
vittnen med höjda revolvrar, försedd med gifter som dödade
spårlöst och — utan minsta skymt av motivering — med 
falskmynteriverktyg, och vilken ingalunda nöjde sig med att
giftmörda sin ungdoms älskade utan först lockade henne, nu en
50-årig gumma, ut i skogen för att öva nesligt våld emot
henne och sedan stal hennes mans pengar och värdepapper
och t. o. m. för honom själv fullkomligt värdelösa växlar och
köpebrev. Och icke nog härmed, denne med den allra lägsta
romanlitteraturens alla yttre och inre brottslingsinsignier
personligen utstyrde hjälte visade sig till slut också vara
medlem av folkfantasiens mest fruktade förbrytaresällskap, ett
samfund vars allmakt i mörkret sträckte sig till att lägga
händerna på ohörsamma offer i svenska småstäder och låta
avrätta dem i Hamburg genom att tömma giftbägaren, sedan de
fått bikta sig i 12 dömande bröders närvaro; och som ett
lögnpsykologiskt rätt intressant kuriosum kan slutligen
tilläggas, att Malmström i den — naturligtvis bakvänt skrivna —
bekännelse, som Svarta Handens hantlangare, trotsande också
svenska rannsakningsfängelsers bevakningssystem, smugglat
in till honom, icke kunnat avhålla sig från att låta den
bekännande mördaren, som mystifierat sitt offers anhöriga med
falska brev, triumferande hångrina åt de mystifierades, alltså
i detta fall Malmströms egen dumhet — just så som 
Malmström själv hade <i>hoppats</i> få triumfera över myndigheternas
och grannarnas dumhet efter sin anmälan om Britas
självmord; det ifrågavarande brevet från den bekännande
mördaren slutade nämligen med orden: »Malmström har trott
hela tiden, att hans lilla rara hustru levde efter di brev som
jag skrivit både till honom och andra, det nötet trodde ja
aldrig vara så enfaldig att tro mig om något gott»,

Det torde utan vidare vara klart, att de i dessa lögner mest
iögonenfallande egenskaperna inom Malmström — hans all
självkritik undansopande längtan efter att äga en fantastiskt
hemlighetsfull, absolut makt över alla och allt på jorden och
hans drömmar om att använda denna makt till att fördärva
eller förgöra sina medmänniskors liv när helst han önskade
det — tämligen direkt härflöto ur hans djupaste defekter.
Hans instinktiva försök att uppsnappa sin omgivnings
levnadsregler hade ju, som jag redan utvecklat, på grund av
hans ursprungliga känslodefekter resulterat i att han i sitt
hjärta blivit övertygad om att alla människor, som kunde ha
någon fördel därav, beginge vilka brott som helst, blott det
kunde ske på sådant sätt att det aldrig skulle kunna bevisas
och allra helst så hemligt, att ingen någonsin skulle kunna
få en aning om dem; och denna hemlighetsfullhet hade i
Malmströms ögon till slut blivit hans medmänniskors och
följaktligen hans egen mest väsentliga livsnorm, därför att
det var tack vare den som alla andra och alltså också han
själv med gott samvete kunde begå så gott som alla straffbara 
handlingar. Hans omedvetna drömmar om att få utöva
denna makt till att draga olyckor och död över sina
medmänniskor, särskilt där det kunde bringa honom någon vinning,

härflöt uppenbarligen direkt ur hans egocentriska svaghetsegoism.

Efter allt vad som nu anförts om hur dessa brottslingars
innersta defekter avslöjade sig i deras lögner om <i>andra</i>, verkliga
eller uppdiktade, personer bör emellertid uttryckligen
framhållas, att man i deras lögner om sig <i>själva</i> ingalunda på
samma sätt kunde iakttaga dessa defekter. I dessa lögner inriktade 
de nämligen all sin energi på att framställa sig själva så
olika sitt eget verkliga jag som möjligt, naturligtvis av
medveten eller omeveten fruktan för att i första ögonblicket
skenbart ofarliga, <i>sanna</i> uppgifter om dem själva senare skulle
kunna visa sig i högsta grad farliga, om icke rent av fällande
genom att icke passa in i deras lögner. Men just därför
framträdde i stället deras djupaste egenskaper i dessa lögners
ofta fantastiska överdrifter, d. v. s. i vad de gingo utöver
de praktiska ändamål som de ville uppnå med desamma.

Malmströms verkliga motiv till det sedermera återtagna
och nu alltså »falska» erkännandet av otuktsbrotten mot
döttrarna hade säkerligen helt enkelt varit att skaffa sig
desto mera förtroende i mordprocessen. Det visade sig under
våra samtal i fängelset, att då han börjat blodskamsförbindelserna 
med sina döttrar, hade han verkligen levat i
den föreställningen att sådana förbindelser icke voro
straffbara, och då han åtalats för dem hade han gissat på att de
möjligen kunde bestraffas med någon kort tids fängelse
eller böter — vilket förresten i och för sig är värt att
observeras, därför att också det visar hur fullkomligt utan
all ursprungligt levande känslogrund hans uppfattning av
olika förbrytelser i verkligheten var: där han icke, som 
t. ex. i fråga om mord och andra grövre brott, genom andra
hade kunskap om lagens bestämmelser, saknade han alla
förutsättningar att bedöma eller ens ana deras olika
straffbarhetsgrader; då jag en gång försökte förklara för honom,
att brottens olika straffbarhet givetvis står i ett visst
förhållande till deras olika moraliska fördömvärdhet, svarade
han mig, att sådant måste man ju vara advokat för att kunna 
förstå. Och han hade därför helt visst, när rannsakningarna 
angående mordet började vända sig illa, med stora
förhoppningar om vad det skulle komma att betyda för att
styrka hans övriga uppgifters trovärdighet, utan varje skymt
av tvekan gått till bekännelse om blodskamsbrotten för att
visa att han ingalunda var en man som ville undandraga sig
straff för de brott han verkligen begått; när sedan den
förfärliga sanningen, att vart och ett av dessa brott ådragit
honom livstids straffarbete, avslöjats för honom, hade han
helt enkelt ögonblickligen återtagit erkännandet. I fängelset 
uppgav han nu utöver vad som anförts i redogörelsen
för rättegångshandlingarna (nämligen att han blivit
tvungen av åklagaren till detta falska erkännande genom de
förfärligaste hotelser), att han velat rädda sina döttrar från
straff för falsk angivelse: trots att de båda yngsta ju
åtalats jämte honom för otuktsbrotten, hade han naturligtvis
hela tiden förstått, att de under inga omständigheter, alltså
icke ens om han bekände, skulle kunna bli dömda för något
sådant som detta, och hellre än att se dem vandra i fängelse
för deras falskhet hade han med glatt mod tagit på sig
straffet för de brott som deras beskyllningar gällde. När
jag häpnande inför denna nya motivering bland mycket 
annat frågade honom, om det verkligen var hans mening
att han tagit martyriet för sina döttrars räddning på sig i
samma ögonblick som det meddelats honom att de begått en
så oerhörd förbrytelse emot honom som denna falska
angivelse skulle ha inneburit, svarade han i högtidligt upprörd
känslosamhet, att det fanns ingenting på jorden som han
icke skulle vilja göra för sina barn, han hade burit dem
på sina armar då de varit små, vaggat dem i sömn och
vårdat dem då de varit sjuka, trälat hela sin mannaålder för
deras uppfostran, aldrig arbetat eller levat för annat än
dem, de hade varit hans enda fröjd och stolthet i livet —
skulle han icke då med glädje lägga sitt huvud på
stupstocken för att frälsa dem från att försmäkta i fängelsets
mörker och nesa, när de stackars barnen nu en gång i sitt
oförstånd ställt sig så illa? — Men denna alltförlåtande
kärlek och självuppoffring utan gränser, vilka uppenbarligen 
ingalunda erbjödo den lättast funna eller möjligast
plausibla förklaringen till den sedermera återkallade
bekännelsen, lockade honom alldeles påtagligt med oemotståndlig
makt just därför att de voro hans innersta väsens motpol, det
från hans eget själv mest avlägsna som han över huvud taget
kunnat nå i fantasien.

I detta sammanhang anförtrodde mig Malmström också att
han aldrig haft köttslig förbindelse med någon annan kvinna
än sin hustru. Han hade över huvud taget aldrig vare sig
före eller under sitt äktenskap spårat någon sinnlig drift
inom sig, för Brita hade han under fästfolkstiden icke hyst
några som helst känslor av detta slag, hon hade icke på
något sätt verkat tilldragande på honom, han hade gift sig 
uteslutande därför att han måste ha en kvinna på gården
då han skulle bli skogvaktare, och sina äktenskapliga
plikter hade han fullgjort icke av lättfärdighet utan därför att
skriften bjöd det. För sin okunnighet i dessa ting hade
han ådragit sig allmänt åtlöje bland kamraterna på
regementet, han hade blivit allas driftkucku därför att han icke
vetat vad en lösaktig kvinna var eller ens vad män i allmänhet
sinnligt åstunda av kvinnor. Lika litet hade han då han gifte
sig haft någon aning om hur barn komma till världen eller
ens om hur husdjurens ungar födas. Han hade gått ren
in i sitt äktenskap och han hade med Guds hjälp bevarat
sin renhet intill nu; och han hoppades att han också i
framtiden skulle kunna stå stark emot köttets frestelser. Dessa
oerhörda lögner utgjorde Malmströms älsklingstema, till
dem återkom han ständigt, i dem njöt han uppenbarligen
alldeles särskilt ljugandets vällust, dock utan att någonsin en
aning om lögnernas absurditet bröt igenom hans ständigt
lika djupa vederhäftighet. Och han drogs tillbaka till dem
tydligen enbart och uteslutande därför att knappast någonting 
på jorden kunde vara mera fjärran från sanningen, mera
fullkomligt främmande för hans natur än just denna sexuella
renhet och självbehärskning. I dessa lögners överdrifter — 
ty det är utan vidare uppenbart att allt detta på intet sätt
var nödvändigt eller ens nyttigt i det stora försvarssystemet 
— skymtade jag för första gången det innerst avgörande 
i hans sexuella driftliv. Men till detta område av hans
själsliv skall jag återkomma i ett senare sammanhang.

Men under det att Malmström sålunda under mina besök
hos honom i fängelset utbredde sig över allt som han trodde 
kunde bevisa hans oskuld i fråga om hans olika brott, kom han
naturligtvis också att berätta allehanda i och för sig betydelselösa, 
sanna eller osanna episoder och händelser från olika
tidpunkter ur sitt liv; och såväl ur vad han sålunda berättade
eller förteg, som ur mina ovan skildrade intryck av honom
själv under det han utvecklade sina försvarslögner, framträdde
så småningom en allt klarare och mera fullständig bild av hans
själsutveckling från hans barndom eller allra tidigaste ungdom 
intill den dag då han begick sitt sista brott.

Under sin barndom hade han för sin omgivning uppenbarligen 
närmast framstått som någon sorts underlig blandning av
den ömkligaste feghet och det mest oförfärade mod. Under
långa tider hade han kunnat krypa och kräla inför kamraterna
i skolan och — i nära nog lika hög grad som de i den här
närmast föregående studien skildrade brottslingarna — tåla snart
sagt varje sorts översitteri eller t. o. m. misshandel från
deras sida, tills han slutligen så småningom, naturligtvis
instinktivt, åtminstone på några punkter fått klart för sig de
yttre regler för kamraternas nöjen, lekar, arbete och annat
som utgjorde deras liv under denna åldersperiod; och sedan
hade han varit självsäkrare och mera brutalt hänsynslös i
genomförandet av dessa enstaka regler än någon av kamraterna 
eller t. o. m. än alla tillsamman. Han tycktes då rent
av stundom ha kunnat slåss för sin mening emot hela sin klass
och hade på detta sätt rent av vunnit en sorts aktning eller
åtminstone fruktan bland sina kamrater. Och på samma sätt
hade det, efter allt att döma, varit i hemmet. Föräldrarna hade
haft honom som ett vax eller kanske snarare som ett tomrum i
sina händer, tills han på samma sätt så småningom i allt flera 
avseenden lyckats uppsnappa vad andra barn tilläto sig
gentemot sina föräldrar eller överhuvudtaget i sina hem, och han
hade därefter i dessa avseenden visat sig som det mest
halsstarriga, för alla tillrättavisningar och bestraffningar
otillgängliga barn. Utan tvivel hade både hans kamrater, hans
lärare och hans föräldrar dessutom instinktivt funnit eller
känt hos honom en egenartad köld eller likgiltighet för alla
i hans närhet och för allt som brukade sysselsätta andra
barn eller ungdomar. Dagar, veckor eller t. o. m. månader
i sträck, under vilka han — naturligtvis utan att förstå vad
som försiggick inom honom — var upptagen av sitt sökande
efter andras drivkrafter och levnadsregler, kunde han gå
tigande omkring både i hemmet och bland kamraterna i skolan,
allt under det han fullt tillfredsställande utförde sitt arbete
just så som det blev honom förelagt.

Under de båda första ungdomsåren, från hans 16—17 år,
då han haft tjänst som drängpojke på granngårdar, hade hans
liv säkerligen förflutit tämligen lugnt och jämt i arbete efter
andras föredömen eller anvisningar och i visserligen oreflekterat 
men därför ingalunda mindre ivrigt spejande efter vad
han kunde finna hos andra av regler för sitt eget liv. Också
under denna tid föreföll han väl understundom sin omgivning
som en underlig människa, än försvarande med näbbar och klor
till det yttersta allt vad han ansåg vara sin rätt gentemot
vem som helst, om det så var husbonden själv, än eftergiven
ända till fjäskighet inför den yngste drängen eller pigorna
på gården, och än fullkomligt oberörd av allt som skedde
ikring honom. Och naturligtvis kunde det väl icke heller under
denna tid helt undgå hans närmaste omgivnings 
uppmärksamhet, att han utförde sitt arbete på något sätt automatiskt eller
blott som en maskin; det måste naturligtvis ge anledning till
friktioner av mer eller mindre allvarlig art mellan honom och
de andra. Men till slut hade man uppenbarligen stannat vid
att han var en slö och egensinnig människa, som det dock icke
fanns skäl att köra ur tjänsten, därför att han på sitt sätt
skötte sitt arbete lika bra som de andra drängarna. Och under
tiden växte naturligtvis enligt Malmströms mening hans
världserfarenhet och människokännedom, så att han till slut i
sitt hjärta var övertygad om att han snart aldrig mera skulle
komma att handla annorlunda än alla andra.

Till militärlivet drogs eller sögs han helt naturligt av hela
sin själs innersta längtan, d. v. s. av sina djupaste defekter.
Det var helt enkelt idealet för Malmström, där kunde aldrig
något tvivel uppkomma om vad man hade att göra eller icke
göra, där var allting från det man väcktes på morgonen till
tjänstens slut på aftonen fastslaget i reglementen, och där var
man till yttermera säkerhet varje ögonblick kontrollerad
av överordnade, inför vilka det var en glädje — för att icke
säga en salighet — att framstå som den villigaste och
noggrannaste soldaten; här kunde man i sanning leva dagen
lång i den tryggaste säkerhet och sova natten lång i den
djupaste samvetsfrid; och Malmström hade enligt vad
polisundersökningarna givit vid handen under sina åtta soldatår
<i>aldrig</i> blivit disciplinärt bestraffad utom en enda gång då
han blivit tilldelad varning därför att han under en gudstjänst 
tittat för ivrigt åt fruntimmersbänkarna, dock utan att
hans uppförande därigenom blev störande. Endast de timmar
eller dagar då han hade permission vållade Malmström, om 
han inte helt enkelt sov bort dem, i början några svårigheter,
och han kunde då stundom återfalla i sin gamla tystnad och
otillgänglighet; men snart hade han — naturligtvis utan all
reflexion — lärt känna vad kamraterna hade för sig under
permissionstiderna av gymnastiska lekar och spel, hemresor,
festande med flickor, fylleri etc, och snart hade det därför
också varit lätt för honom att få dessa timmar och dagar att
gå. Han hade följaktligen under de tider han tjänstgjort
knappast haft någon ouppfylld önskan, och soldatåren stodo
ännu i fängelset för honom som den lyckligaste perioden i
hans liv. — Hans laglydnadsglädje i fängelset har jag i ett
tidigare sammanhang berört, och det torde nu vara klart att
den härflöt ur samma källor som hans andliga välbefinnande
under soldattiden; det kunde t. o. m. sättas i fråga, huruvida
han icke, trots alla försakelser, blott han icke ansett sig
oskyldigt dömd, skulle trivts ännu bättre i fängelset, med dess så
mycket strängare kontroll, än i militärtjänsten.

Under skogvaktaretiden hade Malmström visserligen icke
kunnat njuta sötman av att vara ställd under reglementen och
kontrollerad i lika hög grad som under militärtjänsten. Men
i stället hade Malmström vid denna tid, d. v. s. vid 23 års
ålder, otvivelaktigt inhämtat tillräckligt mycket av andras
levnadsregler för att någorlunda kunna reda sig i livets
enklaste och nödvändigaste förhållanden; vidare hade det ingått
i hans tjänsteåliggande att hålla vakt över att tjuvskytte
icke förekom inom godsets ägor, och det beredde honom i och
för sig en kanske större glädje än något annat arbete han
utfört under hela sitt liv. Han frossade som ett vilddjur som
lyckats bli herre över ett annat, när han infångat en tjuvskytt, 
och han kände sig som segraren i ett triumftåg när han
uppträdde inför tingen och kunde få en sådan anklagad dömd.
Här visste han sig icke endast följa alla andras vilja, från
godsägarens ner till den fattigaste bondes, utan här var han
också deras aktive och framgångsrike representant.

Naturligtvis kände folket också under allt detta instinktivt
känslotomheten inom honom, och naturligtvis råkade han
tämligen ofta i gräl med sina grannar både i fråga om praktiska
ting och i allmänna resonemang. I de förra var han oböjlig
som ett berg, därför att han i viss mån kände sig som
godsägarens representant, liksom han i varje tvist mellan två
parter alltid kände sig säker sedan han slutit sig till den starkare,
därför att han utan vidare antog att hans vilja också var den
riktigare; i de senare kunde han någon gång slunga fram
alldeles obegripliga meningar, han var härvid lika halsstarrig
som i praktiska frågor och man tröttnade snart på att lyssna
till hans i oändlighet upprepade argument att så hade den och
den och den etc. gjort eller sagt, så det måste vara rätt. Men
å andra sidan kunde han utan tvivel någon gång, då han kände
sig fullt trygg och belåten med sig själv, vara glad och
uppsluppen som ingen annan och roa hela sitt sällskap för kvällen
med de galnaste historier om vad som vore möjligt för var och
en och särskilt för honom själv; han fick i själva verket, just
på det komiska sätt som var nödvändigt, upp alla de omedvetna
ansatser till äventyrliga eller halvt kriminella instinkter som
funnos inom hans åhörare. Dock voro dylika stunder tämligen
sällsynta. Han måste, ju mera livets vanskligheter hopade sig
över honom, alltmera grubbla över vad man kunde och icke
kunde göra, d. v. s. vad som var andras verkliga 
handlingsnormer, och han kom därför snart att leva nära nog lika ensam
i den yttre verkligheten som i sitt eget hjärta. Och så lät
man honom gå där som han ville, surmulen eller plötsligt
uppspelt, och hans liv förflöt år efter år utan att några särskilt
märkvärdiga händelser inträffade.

Men under hela denna tid hade Malmström känt inom sig,
att han icke skulle kunna reda sig i längden endast genom
att följa andras rent yttre praktiska regler, och han hade
därför omedvetet hos andra börjat spana efter de djupare och
starkare regler som gjorde det möjligt för människor att leva.
Detta spejande efter vad som i verkligheten var ingenting
annat än hans omgivnings moraliska instinkter och livsnormer 
hade säkerligen börjat redan under skol- eller
drängpojksåren och fortskridit under militärtjänsten, men det hade
tagit riktig fart först sedan han fått ett självständigt arbete.
Och då han, som jag redan utvecklat, på grund av sin egen
egoism icke kunde se annat än egoistiska drifter hos andra,
hade det resulterat i övertygelsen att hans grannar och
bekanta och alla andra människor begingo både vilka skändliga 
handlingar och vilka brott som helst, blott de voro säkra
om att dessa icke kunde bevisas. Denna övertygelse hade
långsamt grävt sig allt djupare och fastare in i hans
själsliv, tills den slutligen blivit orubblig. Denna ödesdigra
utveckling hade fordrat så många år, därför att så mycket
yttre bland människorna ikring honom ställt sig hindrande i
dess väg: deras förakt eller raseri emot nesliga handlingar
som de icke kunnat hindra, deras indignation inför alla grövre 
brott i deras närhet, deras tillfredsställelse när brottslingar 
blivit dömda, alldeles oberoende av bevisen emot dem 
o. s. v., allt detta och mycket annat hade varit svårt att
tro ha varit endast hyckleri. Men den hade förr eller senare
<i>måst</i> segra, därför att det på grund av hans nyssnämnda
defekter för Malmström trots allt i längden varit omöjligt
att tro, att människorna icke begingo alla handlingar som
på något sätt kunde vara fördelaktiga för dem.

De första brott, för vilka Malmström i samband med
mordprocessen sedermera blev dömd, nämligen otuktsbrotten
emot döttrarna, hade han emellertid begått utan att det
någonsin kunnat falla honom in att de voro brott.

Han hade naturligtvis snart kommit underfund med, att
det var allmän sed att bondpojkarna därute på landet innan
de gifte sig levde i lösa, mer eller mindre långvariga och
mer eller mindre öppna förbindelser med pigorna i trakten
och han hade alltså med gott samvete kunnat göra detsamma. 
Säkerligen hade han också, på grund av sin ursprungliga 
känslotomhet och därav följande brist på levande
intresse för såväl sitt arbete som alla sorters förströelser,
kommit att hemfalla mera åt sina sexuella drifter än hans
jämnåriga, och han hade därför också förstorat vad han såg av
deras lösaktighet, och följaktligen också vågat släppa sig
lös mera än de. Också hade han utan tvivel hört de äldre
bönderna i trakten, när icke deras hustrur voro med, skämta
ganska mustigt om andra äkta mäns snedsprång utan att
märka någon sorts klander över äktenskapsbrytarna, och
naturligtvis hade han också överdrivit dessa lösaktigheter och
följaktligen icke funnit något skäl att efter äktenskapets
ingående vara sin hustru trogen. Efter allt som här ovan
framhållits i fråga om Malmströms innersta defekter och 
deras konsekvenser i olika riktningar i hans själsliv torde det
icke vara nödvändigt att vidare utveckla, att alla dessa
sexualförbindelser saknade varje skymt av annat känsloinnehåll än
rent egoistisk brunst; varje kvinna var i hans ögon endast
ett eventuellt objekt för hans sexuella drifter, i övrigt
intresserade hon honom icke annat än i den mån hon möjligen
kunde vara honom praktiskt nyttig. Om blodskamsbrott hade
Malmström säkerligen aldrig hört talas förr än inför
domstolen, och när hans lystnad till döttrarna vaknat hade han
därför utan tvekan följt den i den naiva tron att liknande
förhållanden förekommo överallt i hemmen därute på landet;
och endast därför att det aldrig talades om dylika
förhållanden förmodade han att de på något sätt ansågos
förkastliga om de begingos öppet och att de därför måste hållas
hemliga, och han följde denna sed för att hans handlingar
också i detta avseende skulle stå i överensstämmelse med
alla andra rättfärdiga mäns och att han alltså också på
denna punkt skulle kunna ha fullt rent samvete.

Så länge de varit för små för att deltaga i arbetet på
gården hade han uppenbarligen helt enkelt betraktat sina barn
som en förbannelse, ett ont som så mycket annat här i livet,
t. ex. ohyra, skadedjur eller annat liknande, och under deras
tidigaste barndom hade han knappast haft någon annan beröring 
med dem än att han sparkat undan dem då de kommit i
hans väg och genom prygel försökt få dem att vara dödsstilla
då han var hemma. Allt efter som de vuxit upp hade han sett
på allt liv som vaknat inom dem — deras jubel över leksaker
som de själva satt ihop av bortkastade träpinnar eller gamla
tidningar etc, deras glädje i lekar och samvaro med andra barn 
och t. o. m. deras iver att följa med i skolan — som på
medfödd ondska, vilken måste piskas ur dem; själv hade han ju
aldrig i sin barndom upplevat något liknande, och då det
syntes honom alldeles onyttigt måste han från början hata
det, och han råkade slutligen i raseri varje gång han såg en
skymt av denna deras oegoistiska livslust. Och naturligtvis
trodde han att det gick till på samma sätt i alla andra hem.
— Det förefaller mig i hög grad sannolikt, ehuru jag
naturligtvis icke kunnat fastställa det, att ett av resultaten av
denna uppfostran varit den skräckslagenhet inför fadern och
kanske inför hela tillvaron, som visat sig i att döttrarna
vid otuktsbrotten icke förmått göra tillräckligt starkt
motstånd och icke heller efter desamma kunnat rädda sig
ur hemmet.

Till en viss grad hade dessa Malmströms känslor gentemot
döttrarna förändrats allt efter som de vuxit upp och kunnat
börja göra skäl för sig som pigor på gården eller genom att
förtjäna pengar genom dagsverken på godset eller annat.

Däremot hade det faktum att de samtidigt nått den
kroppsliga utveckling, som kunnat göra dem till föremål och offer
för hans sexuella drifter, icke utövat något inflytande på hans
känslor för dem. Ty det fanns naturligtvis i dessa incestuösa 
förbindelser om möjligt ännu mindre någon aning av
ömhet, godhet, välvilja, tillgivenhet eller ens tacksamhet än
i hans övriga lösa förbindelser eller i hans förhållande till sin
hustru (varom mera i det följande). Mellan blodskamsbrotten 
hade de helt enkelt återgått till att bli delar av inventarierna 
på gården eller maskiner som kunde uthyras.

När han slutligen släppte loss sin lystnad över sina 
döttrar, hade det sålunda i främsta rummet helt enkelt berott
på att han saknade varje motiv att lägga band på sig: inom
honom själv fanns ju på grund av hans ursprungliga
känslotomhet ingenting som skulle kunnat ställa sig hindrande i
vägen, och vad andra mäns mening om dylika hemliga
förbindelser angick var han ju fullt och fast övertygad om att
han hade den på sin sida. Men härtill kom att Malmström
snart börjat finna dessa förbindelser vara de i alla avseenden
fördelaktigaste bland dem han hade att välja emellan därute
på landsbygden. Han hade nu nått den ålder då det börjat
bli obekvämt att springa och kurtisera töserna i trakten, det
hade allt oftare hänt att han icke lyckats uppnå vad han ville,
det kostade honom också en massa pengar och tog för mycken
tid ifrån hans arbete. Döttrarna hade han däremot i varje
ögonblick till hands, så länge de ännu voro kvar i hemmet;
han kunde våldtaga dem på en höskulle eller gå direkt från
Britas och hans gemensamma säng till deras, alltså
överhuvudtaget tillfredsställa sina drifter med dem när helst han
önskade, dag eller natt. Dem spillde han följaktligen ingen
onödig tid på, och de vållade honom förresten icke heller
några utgifter. Då de gjort motstånd, hade han visserligen
försökt locka dem med en slant, men den hade de aldrig
velat taga emot; och det hade i varje fall aldrig dröjt
länge, förr än han genom något grövre hotelser än de
alldagliga — t. ex. att skjuta dem — hetsat upp deras under de
första barnaåren grundlagda och sedan alltjämt förnyade
outhärdliga skräck inför honom och därmed fått dem viljelösa i
sin makt. Hur skulle han under dessa omständigheter
kunnat tveka i valet mellan sina döttrar och allehanda 
främmande tvivelaktiga kvinnor? — Detaljerna i Malmströms
själsliv under dessa omänskliga förbrytelser är det så mycket
mindre nödvändigt att framlägga i detta sammanhang som
de endast indirekt och utan nämnvärd skärpa skulle kunna
bidraga till att belysa hans psykologi som mördare.

Sin första fullt medvetna lagöverträdelse begick Malmström 
då han tre år före mordet på hustrun anlade mordbrand på
sitt eget hem. Som ovan nämnts kunde han icke mot sitt
nekande fällas till ansvar för detta brott, men de yttre
omständigheterna emot honom voro mycket tungt vägande, och alla
psykologiska kriterier som jag lärt känna i fängelset talade
enligt min mening också för hans skuld. Jag kommer därför
att här utgå från densamma som ett faktum, varvid dock bör
betonas, att denna förbrytelse liksom blodskamsbrotten
endast var av indirekt och dessutom av ännu mindre betydelse
för Malmströms psykologi som mördare.

I varje fall hade den — i motsats till blodskamsbrotten — 
verkligen föregåtts av en fullt medveten motivkamp inom
honom. Inför det definitiva steget över lagarnas gränser reste
sig instinktivt alla Malmströms självbevarelsedrifter och
framför allt den ur hans ursprungliga känslodefekter framvuxna,
nära nog till ett gudomligt pliktbud vordna strävan att följa
andra människors praktiska, rättsliga och moraliska
levnadsregler, eller med ett ord hans laglydnadsinstinkter, i samlad
massa till allvarligt motstånd emot den lockande vinstens
bländande argumentering. Att slutet på denna strid, sedan den
först en gång öppnats i medvetandets ljus, icke kunde bli mer
än ett, ligger emellertid i sakens natur. Man kan nämligen
tryggt utgå från som allmän regel, att om en människa först 
en gång på fullt allvar börjat överväga möjligheten att begå
ett visst brott, kommer hon förr eller senare ofelbart att begå
detsamma, om icke alldeles extraordinära yttre förändringar i
hennes liv göra det omöjligt, detta helt enkelt därför att — väl
att märka: <i>det allvarliga</i> — övervägandet i själva verket
förutsätter och innebär, att de djupaste, omedvetet hämmande
krafterna inom henne redan äro döda; och ett endast egoistiskt
praktiskt övervägande av en förbrytelses vinstmöjligheter emot
dess risker kan, på grund av de brottsligas självbedrägeriskhet, 
aldrig resultera i annat än att de förra framstå som hart
när gränslösa och de senare som fullkomligt försvinnande —
endast ursprunglig känsla för brottens moraliska fördömvärdhet 
kan i längden rädda en människa från att bli brottsling. I
motivkampen inom Malmström före brotten spelade ju dessutom
hans strävan efter att handla liksom alla andra de moraliska
hämningskrafternas roll i samma motivkamp hos andra
brottslingar, och denna strävan kunde naturligtvis ännu
mindre hålla stånd emot brottens vinstutsikter än ursprungliga
levande moraliska instinkter.

Att försäkringsväsendet blev det område där Malmström
för första gången beslöt sig för att exploatera rättsordningen
berodde närmast helt enkelt på att mordbrand därute på
landsbygden var icke endast den vanligaste och allmännast kända
formen av bedrägeri i större skala, utan också bland alla brott
det som var utan all jämförelse svårast att bevisa. Naturligtvis 
hade Malmström, liksom alla andra, i sin hemort någon
gång hört mer eller mindre romantiska berättelser om
mordbrandsanläggningar, som räddat mordbrännarna undan
ekonomisk ruin och lagt grunden till deras förmögenheter o. s. v. 
utan att någon därför vågat röra vid deras borgerliga rykte,
än mindre resa anklagelse emot dem, och sedan hans tankar
under trycket av tillfälliga ekonomiska svårigheter börjat
kretsa kring dessa planer hade det varit lätt för honom att
lyssna ihop en tillräckligt rik fond av sådana legender för att
kunna övertyga sig själv om att bönderna i orten ingalunda
ryggade tillbaka för att anlägga eld på sina gårdar, blott de
kände sig fullt säkra om att detta ej skulle kunna bevisas, och
att en obevisbar mordbrand följaktligen överhuvudtaget icke
var något brott.

Helt undgick Malmström visserligen icke onda rykten i
orten. Men dessa berodde till en början uteslutande på hans
egna göranden och låtanden <i>efter</i> mordbranden. Fylld av
förbrytarnas vanliga hybris efter lyckade kupper ville han så att
säga utnyttja sitt brott utöver dess naturliga räckvidd,
nämligen till att försöka oskadliggöra en granne och fiende genom
att beskylla honom för att ha anlagt elden, ungefär på samma
sätt som han senare påstod, att hans grannar anklagat honom
för mordet för att dymedelst undanskaffa honom och komma åt
hans arrende, och då den bakdantade, som ingen dessförinnan
misstänkt för mordbranden, lätt kunde tillbakavisa beskyllningen, 
övergick han till att försöka misstänkliggöra en som
han antog värnlös kringstrykande tiggerska, och då också hon
kunde bevisa sin skuldlöshet blev han själv den misstänkte.
Längre fram gav visserligen också hans hustrus sjukliga
sinnesförändring, som sattes i samband med hennes vådaed efter
branden, anledningar till smygande elakt tal. Men det kom,
som redan nämnts, aldrig så långt att någon vågade öppet
framträda emot honom, förr än Malmström tre år senare stod 
anklagad för och så gott som överbevisad om mord. Och denna
fullständiga framgång vid det första brottet fastslog
naturligtvis slutgiltigt för Malmström, att endast bevisbara
lagöverträdelser voro verkliga brott. Tiden efter mordbranden
skulle följaktligen ha varit den lyckligaste i hans liv, om
icke förhållandet till hustrun något förmörkat den. Han stod
nu på höjden av sin levnadskraft och kände sig fri från alla
band och fullkomligt säker på sig själv, och han såg ett
obegränsat arbetsfält framför sig: kanske kunde han rent av en
gång bli chef för en allsmäktig hemlig sammanslutning sådan
som t. ex. Svarta Handen.

Men på <i>en</i> punkt hade Malmström trots alla sina
detaljerade och med yttersta noggrannhet slutförda beräkningar över
upptäcktsriskerna vid mordbranden likväl räknat fel, och det
var i fråga om hans hustru — naturligtvis därför att det
överhuvudtaget icke fallit honom in att räkna med henne eller
ännu mindre med vad hon kallade sitt samvete som en faktor,
vilken någonsin skulle kunna bli av praktisk betydelse.

När Malmström vid 23 års ålder fått plats som skogvaktare
och i omedelbart sammanhang därmed ingått äktenskap, hade
det skett enbart och uteslutande av praktiska skäl, nämligen
helt enkelt därför att han behövt en kvinna på gården, och
såtillvida hade det verkligen i alla hans förbluffande lögner
om hans sexuella renhet — liksom förresten också i hans
lögner om andra drivkrafter eller motiv i hans liv — insmugit
sig ett korn av sanning, som kunde vara av ganska stor
betydelse för förståelsen av hans själsliv. Att hans val fallit
på Brita hade, efter vad som framgick både ur hans sanningsenliga 
och hans lögnaktiga uttalanden i fängelset, i första 
rummet berott därpå att han i hennes hem lärt känna henne
som en frisk och stark, arbetsam och undergiven kvinna, eller
med ett ord som ett idealiskt arbetsdjur, men därnäst också på
att hon som dotter till hans företrädare på skogvaktaregården
kände väl till allt som var nödvändigt och nyttigt för dess
skötsel, vilket skulle komma att spara honom mycken tid, som
eljest gått förlorad på att uppfostra eller dressera en kvinna
till husmor på gården. Visserligen hade han samtidigt känt
sig ungefär lika oindividualiserat sexuellt dragen till Brita
som till alla andra unga och friska kvinnor, men att låta dylika
drifter utöva något som helst inflytande på hans beslut i en
för all hans framgång i livet så utomordentligt betydelsefull
angelägenhet som denna, skulle han ovillkorligt ha betraktat
som den hemskaste synd han kunde tänka sig. Hans sexuella
förhållande till Brita hade naturligtvis från den dag de gifte
sig intill den dag han mördade henne blivit lika oberört av
alla sorters goda känslor som hans tidigare eller samtidiga
förbindelser med lösa kvinnor eller med döttrarna.

Intill mordbrandsdagen hade han däremot lärt sig att sätta
värde på alla de egenskaper hos Brita — hennes arbetsamhet,
hennes sparsamhet, hennes absoluta lydaktighet o. s. v. — som
gjort att han före deras äktenskap varit säker på att hon
under hans ledning skulle bli en idealisk kvinna på hans gård.
Härav hade visserligen lika litet som genom hans sexuella
förhållande till henne följt någon sorts tacksamhet eller
tillgivenhet, eftersom sådana känslor överhuvudtaget icke kunde
uppkomma inom honom. Han hade endast tyst och surmulet
och kanske t. o. m. en smula knorrande över att det icke gick
bättre låtit henne hållas i sitt arbete, och vid varje minsta 
försummelse hade han råkat i raseri och inför barnen och
andra på gården behandlat henne som den odugligaste av alla
skapade varelser. Men eftersom dylika försummelser från
Britas sida endast förekommit ytterligt sällan, och då hon
dessutom ständigt burit hans raseri, hans sparkar och
förbannelser, icke endast med tystnad, utan också med innerlig
kristlig undergivenhet, hade hon så småningom övergått till att
bli eller rättare försvunnit som en fullkomligt opersonlig,
endast honom tjänande ande. Härtill hade också bidragit att
Malmström i sin egocentriska egoism så att säga sugit in under
sig såväl Brita som döttrarna, tills de slutligen icke
existerat för honom annat än som delar av honom själv eller på
sin höjd som redskap i hans arbete. Och på detta sätt hade
hans och Britas äktenskap förflutit i ett någorlunda lugnt
och stilla skenliv; och därför hade folket i trakten, enligt
rättegångshandlingarna, alltid betraktat förhållandet mellan
Malmström och hans hustru som lyckligt och gott.

Brita hade säkerligen före branden på Mossarp aldrig haft
någon kännedom om Malmströms planer på att begå
mordbrand, utan först efteråt genom något tillfälligt yttrande av
honom i hemmet fått vetskap om att han verkligen anlagt
elden. Ty Malmström hade naturligtvis lika litet före brottet
funnit någon anledning att tala med Brita om vad som nu
skulle ske med deras gemensamma hem, som efter brottet
något skäl att iakttaga försiktighet gentemot henne i fråga
om vad han gjort; för honom existerade ju hans hustru ännu
mindre än någon annan som självständig människa. Men då
Brita sålunda blivit medveten om att hon begått falsk ed,
hade hon naturligtvis dag och natt slitits emellan sin känsla 
av ovillkorlig plikt att uppenbara sanningen och sin skräck
inför alla de olyckor som därigenom skulle träffa såväl
hennes man som också hennes barn och hela deras hem; och
hennes samvetskval efter vådaeden och alla dessa slitningar
hade inom kort gjort henne sjuk till sinnet och därmed
oduglig till allt arbete på gården och i hemmet. Men här stod
Malmström uppenbarligen inför ett faktum, som dagligen och
stundligen måste väcka raseri ur hans själs allra innersta
djup utan att han kunde göra något för att ändra det. Det
hade icke i hans hemskaste mardrömmar någonsin förekommit,
att hans hustru hyst andra känslor, tankar eller önskningar
än som voro honom bekvämliga, och han hade ju aldrig ett
ögonblick i hela deras liv kunnat se på henne annat än som
en nödvändig del av driften på gården. Och nu — efter att
hon under mera än 25 års äktenskap skött sig oklanderligt i
lika självklar ovillkorlig lydnad under hans vilja som hans
hundar, hans hästar, hans bössa eller hans plog — nu visade
hon sig helt plötsligt behäftad med någon sorts obotlig
sinnessjukdom, som gjorde henne icke endast otjänlig till de
invanda sysslorna i hemmet utan också kanske rent av farlig
för honom själv. Vad Malmström måste känna inför detta
kan endast jämföras med vad han skulle känt, om ett av hans
djur fått pest eller skabb och han icke haft rätt att slakta
ner det eller ens låta tillkalla veterinär.

I början gjorde Malmström verkligen vad han kunde för
att <i>bota</i> Brita — icke endast med hotelser eller våld utan
också med vänliga övertalningar och till slut rent av med
kortare rekreationsresor till släktingar eller bekanta. Brita
var ju i alla fall ett av gårdens värdefullaste inventarier, som 
man måste kosta på någon ansträngning för att återställa i brukbart skick; och vad Malmström kände inför hennes samvetssjukdom var knappast personlig ovilja; det skulle ju ha förutsatt att han uppfattat henne som självständig människa. Hans raseri var snarast riktat mot ödet eller försynen, som från höjden av alla hans förhoppningar störtat honom skuldlös ner i ett så namnlöst elände. Och då Britas tillstånd långt ifrån att förbättras genom Malmströms kurer tvärtom urartade allt vildare och hemmet förföll allt jämmerligare månad efter månad och år efter år och Malmström följaktligen <i>måste</i> börja tänka på att göra sig av med henne, var det knappast hat eller hämndbegär som behärskade honom, utan snarare en sorts desperation. Ty att han icke kunde låta förhållandena i hemmet sådana som de gestaltat sig efter mordbranden fortgå, blev för varje dag alltmera klart; det kunde ju till slut rent av tänkas att Brita, som numera i sitt elände t. o. m. irrade ikring ute i markerna om nätterna, kunde helt förlora förståndet och anförtro vad hon visste om mordbranden t. ex. till kyrkoherden, om inte rent av till länsman.

Men å andra sidan var <i>mord</i> en allvarlig sak. Ty här stod Malmström varken, som i fråga om blodskamsbrotten, blind för att det var en verklig lagöverträdelse som han måste begå, och ej heller kunde han, som i fråga om mordbranden, riktigt till botten intala sig att detta brott med full säkerhet kunde begås hemligt. Tvärtom var han från början till slut ohjälpligt klart medveten om att den handling han nu hade framför sig var belagd med livstids straffarbete eller livets förlust; och han hade uppenbarligen länge förgäves grubblat över möjligheten att utföra denna nödvändiga 
handling på sådant sätt att den bleve lagligen obevisbar och därmed också lovlig. Ända in i det sista tvekade han om huruvida han efter mordet borde uppge att Brita själv tagit sitt liv eller att hon rest till Amerika, och först sedan han bestämt sig för och noga genomtänkt brevförfalskningsplanens alla detaljer, vilka aldrig skulle kunna motbevisas, fann han sig ha uppfyllt all rättfärdighet och kände sig, när han gick att mörda sin hustru, därför också fylld av den trygga kraft som endast växer ur djupaste samvetsfrid.
</chapter>


<table o c>
<td><i>P. A. Norstedt & Söners Förlag</i>
<td>————————
<td><sc>Nils Anton Nilsson</sc>
<td>OM PSYKISKT ABNORMA
<td>BROTTSLINGAR OCH DERAS
<td>BEHANDLING
<td>En rättspsykiatrisk studie, grundad på katamnestisk undersökning av 160 fall, om vilka medicinalstyrelsen under tiden 1901—1918 avgivit utlåtanden med förslag om tillämpning av 5 kap. 6 § strafflagen.
<td><i>Häft. kr. 12:—.</i>
<td>———————
<td><tab>
<td><i>Pris 4 kr. 75 öre</i>
<td><tab>
<td>Stockholm 1925. P. A. Norstedt & Söner. 250712
</table>

