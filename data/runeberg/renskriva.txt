Renskrivaren 

och andra berättelser

AV

AUGUST BLANCHE

ÅHLÉN & ÅKERLUNDS FÖRLAG

STOCKHOLM    •    GÖTEBORG


/

RENSKRIVAREN

OCH ANDRA BERÄTTELSER

AV

AUGUST BLANCHE

STOCKHOLM • GÖTEBORG

ÅHLÉN & ÅKERLUNDS FÖRLAG

COPYRIGHT 1914 BY

ÅHLÉN & ÅKERLUNDS FÖRLAG, STOCKHOLM • GÖTEBORG

EHRNFRIED NYBERGS BOKTRYCKERI, STOCKHOLM 1914

<i>Tryckt på träfritt papper</i>

FÖRLAGSRÄTTEN TILLHÖR ALBERT BONNIER, STOCKHOLM


<chapter name="Innehåll">
INNEHÅLL
<table>
<td 2>RENSKRIVAREN       <td r>9

<td><td>I.    <td>INLEDNING

<td><td>II.   <td>FÖRSTA FRIERIET

<td><td>III.  <td>ANDRA FRIERIET

<td><td> IV.  <td>TROHET INTILL DÖDEN

<td><td>  V.  <td>HURULEDES EN AV DE OBJUDNA FÅR NÅGOT MED AV
BRÖLLOPSKONFEKTEN

<td><td> VI.  <td>BÖRSENS NOTABILITET OCH BÖRDENS

<td><td>VII.  <td>SLÄKTKÄRLEK

<td><td>VIII. <td>ETT MÖTE

<td><td>IX.   <td>SLUTET
</table>

<table>
<td>DEN LYCKLIGE TRÄDGÅRDSMÄSTAREN <td r> 47

<td>ESTLÄNNINGEN <td r> 70

<td>TVÅ VÄNNER <td r> 83

<td>PETER MYNDES BACKE <td r> 88

<td>EN GURMANDS ÄNDALYKT <td r> 96

<td>SUFFLÖRENS TRIUMF <td r> 100

<td>SKATTSÖKAREN <td r> 103

<td>TVÅ UNGA ÄNKOR<td r> 107

<td>EN LITEN HISTORIA OM KONVERSATION<td r> 115

<td>EN FIRAD OCH EFTERSÖKT GÄST <td r> 119

<td>HERR NATANAEL<td r> 122

<td>KÄRLEK OCH PARAPLY <td r> 127

<td>ETT HEMSKT MINNE <td r> 131

<td>ETT OMNIBUSÄVENTYR <td r> 134

<td>EN GRADPASSERARE <td r> 137

<td>ALLIHOPA <td r> 141
</table>

<table>
<td>MUSIKLÄRAREN OCH HANS HUND<td r> 145

<td>NATUR OCH KONST <td r>  150

<td>VÅDAN AV ATT VARA SKÅDESPELARE PÅ LANDSVÄGEN   <td r> 155
</table>
</chapter>


<chapter name="Renskrivaren">
RENSKRIVAREN

I.

INLEDNING

En vintermorgon år 1836 var författaren till denna lilla
berättelse ute i staden för att söka en renskrivare.

Renskrivare bilda en särskild klass inom samhället.
Före boktryckerikonstens uppfinning stodo de i högt
värde, enär allt, som skulle publiceras, uteslutande gick
genom deras händer. Sedermera nedsjönko de i det föga
avundsvärda tillstånd, vari de nu befinna sig. Ifrågavarande 
klass består till det mesta av avsigkomna extraordinarie 
tjänsteman och dito handelsbokhållare, skeppsbrutna
köpmän, dito ordinarie tjänstemän och f. d. militärer.

Då nu detta antal är tämligen stort, behöver visserligen
den, vilken av deras biträde är i behov, icke just göra
sig mycket besvär för att söka dem; men om man har
viktiga handlingar, dem man ej törs överantvarda i vilka
händer som helst, så kan man onekligen vid valet av en
sådan person råka i förlägenhet. Svårligen bör man kunna 
vänta punktlighet och ordentlighet hos dem, som kanske 
just genom bristen på dessa egenskaper råkat i sitt
nuvarande förfall.

Det var med en dylik viktig handling på fickan författaren 
klängde uppför fyra branta och mörka trappor i ett 
hus vid Österlånggatan. Han hade hört att där bodde en
renskrivare, åt vilken man kunde överlämna vad som
helst till skrivning utan att behöva befara, att vad som
lämnades återgavs nedplumpat eller rent av förstördes.

Efter att länge ha trevat omkring i en förstuga, för
vilken dagsljuset varit och troligtvis förbliver fullkomligt
främmande, råkade författaren äntligen på dörren till den
kammare, som skulle bebos av herr Ek, så hette renskrivaren. 
Efter en lindrig knackning öppnades dörren
inifrån, och författaren inträdde med krökt rygg, en
hövlighet, som verkligen var av nöden, enär dörrpostens höjd
syntes beräknad för en människoras, vars kroppslängd ej
finge överstiga två och en halv aln.

»Var god och akta sitt huvud för taket!» var den röst,
som mötte författaren vid inträdet.

Varningen var på sitt ställe. En människa av vanlig
kroppsstorlek kunde omöjligen stå rak i detta rum, vars
övriga dimensioner voro i förhållande till höjden. En
pinnsoffa, ett skrivbord, en stol och en mindre kista
utgjorde hela möbleringen; men det oaktat, fanns icke
större utrymme för promenaden, än att den kunde mätas
med ett väldigt karlsteg.

Den besökande behövde följaktligen knappast mer än
beträda tröskeln för att genast vara värden inpå livet,
även om denne befunne sig vid den avlägsnaste sidan av
rummet.

Vid första åsynen av renskrivaren överraskades
författaren ovillkorligen, ty han liknade på intet sätt de
renskrivare man vanligen träffar. Ingen röd näsa, ingen
fnasig kind, ingen darrande hand, änskönt det var tidigt
på morgonkvisten. Hans visserligen bleka, men alls icke
om utsvävningar vittnande ansikte var ett av de ädlaste
man kunde se och hans hela gestalt för övrigt bland de
mest välbildade. Om han då för tillfället syntes något
krokig, var det icke naturens, utan takets fel. Hans ålder
kunde vara trettio år. Hans dräkt, en lång, blå och
luggsliten syrtut, men hel och fläckfri, vilken omständighet, i
förening med de rena lakanen på soffan, vilken gjorde 
sängtjänst, bevisade att snyggheten, så långt omständigheterna 
medgåvo, rådde i den fattiga bostaden.

På bordet stod en med mjölk fylld spilkum, vid denna
låg en halv kaka grovt bröd, också en omständighet att
taga ad notam för den, som vet hur vanliga renskrivare
leva. Med ett ord: »han luktade icke dålig frukost»,
såsom det heter om Eks yrkesbröder i allmänhet.

Sedan författaren, på uppmaning av värden, vars hela
sätt röjde vanan att umgås med folk, tagit plats på den
enda stolen, framtog han det ifrågavarande dokumentet
och överlämnade det åt Ek, med önskan att få det
renskrivet till morgondagen, vilket också utlovades.

»Men», sade författaren, »då det är högst nödvändigt
att jag får det färdigt till den bestämda tiden, får jag be
er vara god och på förhand säga mig, om jag kan fullt
lita därpå, emedan jag i annat fall nödgas höra mig om
hos någon annan.»

»Jag har lovat att ha det färdigt till morgondagen»,
svarade Ek något stött, »och jag brukar alltid hålla mina
löften.»

»Jag har hört det och är således fullkomligt trygg.»

»Ja, så framt ingen sjukdom oförmodat nedlägger mig
på sängen eller någon jordbävning ännu mer oförmodat
förflyttar mitt tornrum med dess invånare ner i källaren»,
tillade renskrivaren.

»Det är klart, att sådant gäller som laga förfall ...
emellertid hoppas jag, att varken det ena eller det andra
inträffar ... Men», tillade författaren, »det är fasligt kallt
härinne.»

»Dock icke kallare än där ute», försäkrar Ek ganska
lugnt.

»Medgives ... men i denna årstid fordrar nödvändigheten 
någon olikhet mellan himmelens luft och boningsrummets.»

»Nödvändigheten att ha varmt inne uppkommer av
vanan att elda.»

»Ni brukar då aldrig elda?»

»Så länge jag bebott detta rum har ingen vedsticka 
funnits här ... Kakelugnen där i hörnet är verkligen den
enda lyxartikeln i mitt anspråkslösa hem.»

»Men hur kan ni då skriva?»

»Människan kan allt vad hon vill, tack vare den allgode
Guden!»

»Än bläcket då? ... Har även det hunnit vänja sig vid
att icke frysa?»

»Bläcket hör till oppositionen, men jag tämjer det med
mina varma händer och, om ej de förslå, med andedräkten.»

»Värmeapparaterna äro visserligen ganska naturliga,
men något obekväma, tycker jag.»

»Men ofantligt billiga, och, som jag nyss antydde,
vanan att umbära vet ej vad bekvämlighet vill säga.»

»Men behöver ni då verkligen vänja er vid försakelsen
av det, som anses oundgängligen nödvändigt för andra?»

»Ja, min herre, jag behöver det», svarade renskrivaren
med djupt allvar både i blick och ord; »men det är inte
det jag beklagar mig över ... långt därifrån ... Behovens
tillfredsställande utgör människans högsta lycksalighet på
jorden, och det beror på henne själv att bli lycksalig för
gott pris.»

»Men ni förtjänar väl inte så litet på ert arbete?»

»Det finns dagar då jag förtjänar ända till tre
riksdaler.»

»Det är inte många renskrivare som kunna det ... det
utgör en vacker summa i veckan.»

»Och likväl, oaktat jag bor som en tornväktare och
äter som en symamsell, har jag vid veckans slut inte en
enda fyrk över.»

»Det var besynnerligt ... ni har då gamla skulder, som
ni gör er samvete av att betala?»

»Jag är inte skyldig någon så mycket som ett öre en
gång.»

»Ni har då föräldrar eller andra släktingar att
understödja?»

»Jag har inga föräldrar eller andra släktingar i livet.»

Med ökad förvåning betraktade författaren sin 
originelle värd och teg en stund, upptagen av en tanke, som
icke var en av de bästa man kan hysa om en medmänniska.

»Herrn tror kanske», yttrade renskrivaren, liksom hade
han sett vad den andre tänkte, »att jag spelar, att jag är
ett av de många offren för den lägsta, men vildaste av
alla passioner?»

»Jag kan ej neka till att jag tänkte något ditåt.»

»Jag har aldrig spelat ... dock, en gång spelade jag»,
tillade han med en viss bitterhet, »det var mariage ...
men jag tappade innan jag ens blandat korten.»

Efter dessa ord nedsjönk renskrivaren på soffan, liksom 
överväldigad av ett sorgset minne.

Författaren återförde samtalet till det beställda arbetet,
varefter han avlägsnade sig.

Efter den dagen sammanträffade författaren flera gånger 
med den besynnerlige renskrivaren, vilken fortfor att
vara ett mönster av noggrannhet och pålitlighet. Men
några ord, som kunde bidraga till kännedom av Eks
historia, vågade aldrig författaren framkomma med, ehuru
nyfikenheten var stor.

En annan Eks egenhet, åtminstone ibland renskrivare,
var att han aldrig ville mottaga mer än vad han begärde
för sitt arbete och själv ansåg sig vara förtjänt av.

Ett år efter den första bekantskapen skickade författaren 
ett bud till Ek med begäran, att denne behagade
inställa sig hos honom för att mottaga ett nytt arbete till
renskrivning. Budet hemkom med den underrättelsen att
renskrivaren icke bodde på det gamla stället, att ingen
visste vart han flyttat, och att han icke heller hade lämnat
adress med upplysning därom.

Så förgick ytterligare ett år, varunder Ek fortfor att
vara osynlig, till dess en vacker dag författaren mötte
honom på Carl XIII:s torg. Han var då mycket förändrad.
Hans ansikte bar tydliga spår av själs- och kroppslidanden. 
Klädedräkten hade däremot icke undergått någon
förändring. Samma luggslitenhet, men också samma renhet 
och helhet som förr.


»Var har ni varit under dessa tvenne år?» frågade
författaren, glad att återse honom.

»Överallt och ingenstädes», svarade herr Ek.

»Alldeles som den store rövaranföraren Abellino»,
anmärkte författaren skrattande.

»Med den skillnaden likväl», yttrade han, »att jag i
alla tider varit, är och blir den rövade.»

»Något som vore lätt att undvika för den, som förmår
vara överallt och ingenstädes.»

»Ack, det finnes ingen värld i universum, som jag ej
besökt, och ingen fläck på jorden, där min fot funnit
vila!» sade den besynnerlige mannen; »men herrn tycker 
säkert att allt det där är mer fantastiskt än som
anstår en simpel renskrivare?»

»Jag finner er vara samma gåtlika människa som förr
... Var bor ni nu?»

»I huset n:r 4 i Dödgrävargränden ... herrn hör av
namnet på gränden att jag allt närmare nalkas mitt mål ...
det är med mig som med kräftan, jag går baklänges, och
ändå bär det framåt till den stora kitteln.»

»Er hälsa har försämrats, jag ser det på ert ansikte ...
Ni är för arbetsam, ert bröst lider av det beständiga
lutandet över skrivbordet.»

»Det är ett fullkomligt misstag ... Numera arbetar jag
blott för mitt livsuppehälle, och som jag, efter vad herrn
vet, behöver mycket litet, så arbetar jag också mycket
litet.»

»Då har ni väl ännu mindre i behåll vid veckans slut
än förr?»

»Tvärtom, jag har mycket mer ... Var vecka lägger
jag av en riksdaler ... därigenom uppkommer för året en
summa av minst femtio riksdaler, som mer än tillräckligt
förslår till fattigmans begravning.»

»Ni tänker då allvarligt på att dö?»

»Ja visst ... jag skulle tro, att den saken tål att tänka
på så länge man lever.»

»Utan tvivel ... men när började ni avsätta medel till
er begravning?»


»För tio månader sedan.»

»Då återstår det blott tvenne för att få summan full.»

»Ganska riktigt, tvenne månader.»

»Och sedan?»

»Är, såsom nämndes, summan full och målet hunnet.»

Författaren studsade för den gravlika röst, varmed
detta yttrades.

»Herr Ek, vill ni besöka mig?» frågade efter en stunds
ömsesidig tystnad författaren; »jag bor kvar på gamla
stället.»

»Store Gud, där kommer hon igen!» utbrast renskrivaren 
halvhögt för sig själv, i det hans bleka ansikte
överhöljdes av den djupaste purpur; »i morgon förmiddag
kommer jag upp till er», tillade han med mödosamt
frampressad stämma, varefter han med snabba steg skyndade
bort och försvann.

Förvånad kastade författaren sina blickar åt det håll av
allén, mot vilket renskrivarens ögon stirrat. Han
upptäckte då helt nära sig ett dyrbart klätt fruntimmer,
ledande vid handen en ståtligt utsirad gosse, vars ålder
syntes vara omkring sex år. Själv såg fruntimret ut för
att vara ungefär tjugusex år. Hennes ansikte var bland
de täckare och hennes gång behaglig.

Författaren, som anade, att något ovanligare förhållande
ägde rum mellan den fattige renskrivaren och den granna
damen, blev ännu mera nyfiken att lära känna Eks historia, 
och när denne följande dagen, enligt löfte, inställde
sig hos honom, uppstod ånyo ett samtal, som slutligen
hade denna berättelse till följd.


II.

FÖRSTA FRIERIET

Scenen: ett rikt möblerat förmak i en våning vid
Skeppsbron i Stockholm. Tiden: år 1831, eller fem år
före författarens första besök hos Ek och sju år för deras
möte på Carl XIII:s torg. Personerna: en man omkring
femtio år, sittande på förmakssoffan, vidare en yngre man
och en dito flicka, den ena tjugufyra, den andra aderton
år, bägge bredvid varandra stående framför den äldre,
sittande herrn.

»Hm, hm, min dotter, hm, hm, herr notarie!» yttrade
herrn i soffan; »det var nu en riktig överraskning ni
beredde mig ... Men säg mig då öppet, hur länge har det
där ömma förhållandet varat?»

»Alltifrån den första dagen jag hade äran att umgås
i herr grosshandlarns hus», svarade notarien.

»Jaså, förbindelsen är redan två år gammal», anmärkte
grosshandlaren; »Therese var då blott sexton år, hade
nyss gått och läst ... Det kan man kalla att direkt hoppa
från den himmelska kärleken ner till den jordiska.»

»Ack, goda pappa!» yttrade flickan, kyssande faderns
hand; »jag håller så mycket av Rudolf, och utan honom
kan jag ej leva.»

»Och Rudolf?» frågade fadern.

»Älskar Therese mer än sitt liv, mer än allt på
jorden», svarade den unge mannen.


»Och kan inte heller leva utan Therese», tillade den
äldre; »allt det där förstås av sig självt.»

De tvenne älskandes händer sökte och funno varandra,
under det att deras blickar smälte tillsammans.

»Jag ser ingenting ont däri, jag finner det till och med
högst naturligt», sade grosshandlaren.

»Ack, pappa!» ropade flickan, utom sig av glädje och
lycka.

»Ack, herr grosshandlare!» instämde den unge mannen,
lika glad och lycklig som hon.

Därvid föllo de unga tu på knä framför mannen i
soffan.

»Även det hör till saken», förklarade denne lugnt;
»även så måste det vara, om det skall vara riktigt ... Nu
återstår bara, att jag lägger händerna på de älskandes
huvuden och välsignar dem ... Är det inte så, mina barn?»

»Ack!»

»Ack!»

Aldrig fanns ett mera strålande hopp än det som
glänste i de ungas ögon.

»Stigen nu upp och tagen plats bredvid mig här på
soffan», bad dem grosshandlaren med en rörande mildhet i
rösten.

Ögonblicket därpå sutto de unga på var sin sida om
den äldre mannen så förtroligt och tillitsfullt.

»Min unge vän!» började ånyo grosshandlaren med
ansiktet vänt åt notarien, »jag väntar nu av er, att ni
öppet och sanningsenligt besvarar de frågor, jag har att
göra er ... Har ni skulder?»

»Jag är skyldig femhundra riksdaler banko ... Nästan
samma dag jag slutade gymnasium för att gå till
akademien dog min far och lämnade ingenting efter sig ... För
att kunna underhålla mig i Upsala de två år jag behövde
för hovrättsexamen måste jag skuldsätta mig, men lika
stor som min skuld var, när jag lämnade akademien, är
den ännu i dag, oaktat jag i tre års tid utan lön
tjänstgjort i hovrätten.»


»Det hedrar er, min unge vän! ... Således bara
femhundra riksdaler ... det där är ju en bagatell.»

»Ja pappa, bara en bagatell», instämde dottern; »alla
som känna Rudolf säga, att det inte finns någon så
ordentlig och hushållsaktig som han.»

»Hur stor inkomst om året tror ni er kunna påräkna
under er extraordinarietid?» fortfor grosshandlaren.

»Omkring fyrahundra riksdaler banko», svarade
notarien.

»Fyrahundra riksdaler banko», upprepade
grosshandlaren; »det är minsann inte så litet för en extraordinarie.»

»Nej, det är visst inte litet, goda pappa!» medgav
flickan.

»Men hur mycket anser sig herr notarien behöva om
året för att kunna leva gift?» sporde Thereses
omtänksamme fader.

»Tusen riksdaler berörde mynt», menade notarien; »det
är klart att jag ämnar föra det mest indragna
levnadssätt.»

»Ack, vi behöva ju så litet», försäkrade älskarinnan.

»Bara tusen?» förvånade sig grosshandlaren. »Det
räcker omöjligt ... åtminstone få vi ta till allraminst
tolvhundra.»

»Med tolvhundra kan man leva bekvämt», bedyrade
älskaren.

»Nå, när tror ni er kunna få en däremot svarande lön?»
frågade återigen grosshandlaren.

»I lyckligaste fall kan jag bli assessor om fem år, och
då har jag denna lön», genmälde notarien.

»Men i olyckligaste?»

»Kan det dröja i tio, ja till och med ännu längre»,
erkände den uppriktige extraordinarien.

»Ack, min Gud! Klockan är redan tolv och jag har
ännu inte varit på kontoret!» ropade grosshandlaren, i
det han med blicken på sitt ur reste sig från soffan.

»Men för tusan! Jag hade så när glömt att ge herr
notarien mitt svar», återtog grosshandlaren småleende.
»Så hör då, min herre! ... När ni fått den erforderliga

lönen på tolv hundra riksdaler banko, var så god och
anmäl er hos mig, det vill säga i lyckligaste fall om fem
år, men i olyckligaste om tio eller ännu längre.»

Notarien, som även uppstigit, bleknade och sänkte sina
blickar mot mattan.

»Men, min Gud, pappa!» utropade flickan, fattande
under den djupaste ångest faderns hand; »jag har ju mitt
möderne och ...»

»Jaså, du vet att du har ett möderne, din toka!»
inföll grosshandlaren med ett hjärtligt skratt; »det är
följden av att ha en jurist till älskare.»

»Herr grosshandlare!» utbrast notarien med
återvunnen fasthet; »jag bedyrar vid min heder, att icke det
ringaste ord i dylikt ämne växlats mellan Therese och
mig.»

»Aha, din skälm!» yttrade fadern till sin dotter med
fortfarande munterhet; »du har redan kastat dig in i
affärslivet ... nå, så mycket bättre! ... Men vad mödernet
för övrigt anbelanger, så inser du väl, att en man i
notariens kläder är alltför hederlig eller stolt för att vilja
leva av sin hustrus tillgångar ... Ve mig, tror jag inte
nästan att jag har en bättre tanke om älskaren, än
älskarinnan själv.»

»Ja, om jag också skall vänta på Rudolf i tjugu år,
så ...»

»Du överdriver, min flicka! ... Tio år bara, på sin
högsta höjd femton, mitt barn!»

»Men det är ju en hel evighet!» utbrast likväl flickan
under tårar.

»Ack, du tror inte vad tiden går fort, när man är ung»,
tröstade fadern; »jag förmodar att notarien är god och
gör mig sällskap», tillade han, närmande sig dörren.

Notarien drog en djup suck, men tog sin hatt och följde
grosshandlaren.

»Trohet intill döden!» viskade Therese i Rudolfs öra.

»Döden eller dig!» viskade han i hennes.

Under det grosshandlaren och notarien gingo utför
trappan, sade den förre till den senare:


»Ni finner väl att, efter vad som nu passerat, jag
hädanefter nödgas umbära ert besök, så ont det än gör mig.»

»Jag får då inte mer träffa Therese?»

»Jo gubevars! ... Men först efter den tid som bestämd
är.»

»Men att en och annan gång skriva till henne tillåtes
mig väl?»

»Skriftväxling! ... Hur kan sådant låta sig göra
mellan en ung man och en ung flicka, som inte äro förlovade
med varandra? ... Det där inser ni väl själv?»

»Ja, jag inser allt», genmälde den unge mannen med
ett dystert leende.

»Mjuka tjänare, herr notarie!» komplimenterade
grosshandlaren. »Kan jag för övrigt vara till någon tjänst,
så ber jag er vara god och lita på min tillgivenhet.»

»Jag tackar», svarade notarien, varefter han avlägsnade
sig.

I förbigående kastade han en blick uppåt fönstren i
första våningen till grosshandlarens hus.

Bakom en av rutorna syntes ett ungt
fruntimmersansikte med röda ögon och bleka kinder.

Notarien stannade, smålog och kastade en slängkyss
uppåt.

Ett småleende göt sig likaledes över ansiktet innanför
rutan och en slängkyss nedåt besvarade notariens.

Därefter påskyndade han sin gång med nytänd
förtjusning, ty vart han gick såg han den där slängkyssen och
hörde de ljuva orden: »trohet intill döden!»


III.

ANDRA FRIERIET

Sex månader därefter satt samme grosshandlare på
samma soffa bredvid en ung man med prydliga mustascher
och husaruniform.

»Herr grevens anbud är lika mycket smickrande som
glädjande för mig», sade grosshandlaren, »och jag är
fullt övertygad om att min dotter till alla delar är av sin
fars mening.»

»Så mycket lyckligare för mig», svarade greven; »jag
är ledsen vid ungkarlslivet, jag söker ett trevligt hem vid
sidan av en maka, inte bortskämd genom konstlad
uppfostran eller uppblåst av hög börd.»

»Jag beundrar ert klara förstånd, herr greve, och är
stolt över det företräde ni giver min dotter ... Måtte hon
kunna uppfylla alla era billiga pretentioner!»

»Vad berättigar mig väl att ha stora pretentioner? ...
Är väl jag något underdjur! ... Jag säger ännu en gång,
att det beror på er, herr grosshandlare, och er älskvärda
dotter att bereda mitt livs lycka.»

»Tillåt mig försäkra, att mitt bifall är lika livligt som
hjärtligt, och att min dotter skall uppbjuda hela sin
förmåga att fullkomna den lycka ni tror er vinna genom
henne.»

»Är ni då säker på att er dotter, den tjusande Therese,
delar min böjelse?»


»Ja, och varför skulle hon inte dela den? ... Är ej
ni, herr greve, den älskvärdaste unge man vi känna? ...
Är ej grevens släkt en av de ädlaste, en av de mest
frejdade i vårt land?»

»Tala inte om släkt och börd, jag ber!» bad den minst
grevlige bland grevar; »vad betyda släkt och börd i dessa
tider! ... Vad jag och de mina äro, äro vi uteslutande
genom vår börd! ... Vad ni, herr grosshandlare, och er
dotter ären, ären I genom er själva ... och om den
kungliga nådens vedermälen en dag funne er — det förvånar
mig blott att det ej redan skett — så emottager ni dem,
herr grosshandlare, för er egen skull och icke för edra
förfäders.»

»Tillåter herr greven att jag genast presenterar min
dotter?» frågade grosshandlaren med en iver, som nästan
förbluffade den unge ädlingen.

»Tillåter? ... Jag anhåller därom som en ynnest.»

Grosshandlaren steg upp och skyndade genom förmaket.
I förbifarten såg han sig i spegeln och tyckte därvid, att
hans eget bröst även i yttre hänseende var väl tomt och
öde.

Men en grevlig måg hade ju denna dag fallit på honom
som från skyn. Vad hindrade väl den strålande
Nordstjärnan att göra detsamma?

Att tala om årslön och skulder bryr sig en
börsaristokrat aldrig om när det gäller grevar och baroner.

Grosshandlaren fann sin dotter på hennes rum och
tryckte den ömmaste faderskyss på hennes vita panna.

»Mitt älskade barn», sade han, »du är något blek i
dag.»

»Är jag blek?» yttrade Therese, sökande över faderns
axel den välbekanta spegeln; »tycker pappa då att röda
ansikten äro så vackra?»

»Visst inte ... Men medgiv att du dansade förtvivlat
i natt.»

»Ja, men det var gudomligt roligt hos baronens.»

»Du dansade charmant, och när du dansade med greve
T*** ...»


»Greve T*** valsar förträffligt, vet pappa.»

»Ja visst ... och när du valsade med honom,
genomlopp ett sorl av beundran hela den lysande salongen.»

»Hur vet pappa det? Såg pappa det? Hörde pappa
det?»

»Hela världen såg och hörde det ... Du kan ej
föreställa dig vad de andra damerna voro avundsjuka.»

»Ja, jag tror nästan att han inte valsade med någon
annan.»

»Det bevisar att du var den enda som fann nåd inför
hans ögon, din orostifterska!»

»Greve T*** är en för söt och älskvärd kavaljer.»

»Du lär, min själ, inte vara den enda som tycker så ...
där har du ju orsaken till de övriga damernas
avundsjuka.»

»Aha, nu förstår jag varför fröken N** var så fnurrig
och snäsig mot mig hela aftonen.»

»Det blir väl värre än, mitt kära barn.»

»Värre än! ... Hur då, pappa?»

»Kan du gissa vem jag har där ute i stora förmaket?»

»Är det främmande?»

»Ja, och ett rart främmande, må du tro.»

»Och det är?»

»Gissa.»

»Hur skall jag kunna det?»

»Försök.»

»Men vem är det då, söta pappa?»

»Vad säger du om det vore greve T***?»

»Ack, min Gud! Är greven här! ... Och jag som ser
så ut!»

»Jag tycker att ingenting fattas, mitt söta barn! ...
Du är ju som en ros.»

»En vit ros ja», anmärkte Therese, i det hon
skrattande började frisera upp sina lockar framför
toalettspegeln.

»Men du anar kanske inte vad grevens ärende är?»

»Hans ärende? ... En visit, det är ju klart ... Jag vill

minnas att han i går nämnde, att han tänkte göra söta
pappa sin visit.»

»Men om nu visiten mera gällde dig än söta pappa?»
frågade fadern, i det han gav dottern en betydelsefull
blick. »Kan du då inte föreställa dig vad han möjligtvis
kan ha att säga dig?» fortfor fadern med än
betydelsefullare åthävor.

»Att säga mig!» fortfor hon, skiftande färg.

»Ja ja, nu har du kanske svårt för det, min flicka ...
men om jag efter en halv timmes förlopp gör dig samma
fråga, är du bestämt inte lika okunnig, min nådigaste
hennes nåd och fru grevinna.»

Tituleringen beledsagades av den mest kruserliga
bugning.

»Ha!» utbrast flickan, tagande ett steg tillbaka. Det
var ett visst minne som drog foten tillbaka.

Sex månaders sus och dus i stora världen hade i
bakgrunden trängt detta minne; men nu i den avgörande
stunden rusade det fram för att bevaka sin rätt.

»Den stackars Rudolf!» suckade Therese ovillkorligen.

»Slidder sladder!» yttrade grosshandlaren. »Din salig
mor, Therese, hade redan varit kär i två, innan hon blev
kär i mig ... Det hör till naturens ordning, mitt barn ...
Det måste först vara en flyktig vår, innan den rätta
sommaren kommer ... Men, för all del, inte går det an att
lämna greven så länge allena.»

Därefter tog han sin dotter vid handen och mera drog
än ledde henne ut genom salar och kabinett, till dess de
äntligen hunnit över tröskeln till stora förmaket, där det
bleknade minnet av mer än två-årig kärlek skulle kämpa
mot den ögonblickligt strålande bilden av en husarjacka
med grevlig krona över.

»Vem blev segraren?»


IV.

TROHET INTILL DÖDEN

Det var en afton och novemberafton till på köpet.
Blåst, regn och mörker hjälptes åt för att göra
Stockholms gator så obehagliga som möjligt. Synnerligast var
Skeppsbron svår att passera, till följd av den ostliga
vinden, vilken låg på ifrån Saltsjön och tjutande pinade sig
in i de många smala gränderna.

Allt detta hindrade likväl ej en större och blandad
folkmassa att trängas utanför och inuti portgången till ett
av de större husen, vars första våning var rikt upplyst.

»Gud vare lov, att man kom helskinnad ut igen!»
pustade en medelålders herre till en annan i hans sällskap.
»Vad säger du om vi skulle snudda in på närmaste
källare och tömma ett glas för det unga brudparets lycka?»

»Jag säger blott att <i>ett</i> glas är för litet», svarade den
andre.

»Sant, min bror! Låt oss därför klinga med buteljer!»

»Det låter höra sig ... Men i ditt ställe skulle jag slå
botten ur ett helt fat.»

»Det vore tusan, bror!»

»Är du inte nu på aftonkvisten tjugutusen riksdaler
rikare än du var på förmiddagen?»

»På förmiddagen, säger du?»

»Ja visst ... ty tänk om bruden fått slag på
förmiddagen!»


»Då hade jag fått slag på eftermiddagen.»

»Ser du, din junker! ... Jag har ju rätt, skulle jag
tro?»

»Otvivelaktigt, men ...»

»Men?»

»Tänk om det vore paktum! ... Hin vete om det inte
vore skäl att dröja med buteljerna, tills man finge reda
på den saken!»

»Ack, din toker! ... Tror du att en sådan svärfar
tager en sådan måg för att veckan efter bröllopet se honom
sitta på gäldstugan? ... Eller tror du, att en sådan måg
ej förr skjuter sig för pannan eller rymmer till Ryssland,
än han ingår på slika villkor?»

»Du har rätt, du skall hänga, som man säger ... Därför
trava marsch till Rejsens källare! ... Leve bruden och
brudgummen åtminstone till smekmånadens slut!»

»Innan dess har du smekt dina tjugutusen riksdaler.»

»Få se vem som först ledsnar, brudgummen eller jag,
ha, ha, ha!»

»Ha, ha, ha!»

De bägge muntergökarana avlägsnade sig. En nära
dem stående ung man med rockkragen uppdragen högt
över öronen, så att den skylde hela ansiktet, följde dem
länge med ögonen. Därefter, sedan de bägge
hedersmännen försvunnit, vände han blickarna mot den strålande
fönsterraden, flyttande dem från det ena fönstret till
det andra, men själv orörlig som en bildstod.

»Nå, vad tyckte du om bruden, min lilla beskedliga?»
frågade nära den unge mannen en karlröst.

»Åhjo, som folket är mest», svarade en kvinnostämma.

»Som folket är mest, säger hon ... Jag tyckte det var
det finaste papper jag någonsin sett.»

»Åhja, nog var hon grann ... den där sidensargen
kostar pengar den, skall jag säga ... Det är ingen konst
att vara vacker, när man är så där tillklutad.»

»Jaså, det stack henne i näsan, tror jag?»

»Men det vet jag, att om jag stode brud, inte skulle

jag stå så där och flina och grina med marskalkarna, för
det passar inte en brud, det.»

Den unge mot fönstret stirrande mannen spratt
häftigt till vid dessa ord.

»Kostar det på henne?» ropade karlstämman.

»Kostar på mig? ... Lika litet på mig som på honom ...
Aj, låt bli mig, hör han!»

Den unge mannen avlägsnade sig några steg från
huset långsamt och med nedböjt huvud.

»Hon skulle vara lycklig, lycklig på en sådan dag!»
mumlade han för sig själv. »Omöjligt, omöjligt! ... Men
om? ... men om? ... om! ... Jag måste bli övertygad,
om också mitt hjärta skulle brista!»

Därefter kastade han sig in bland den nya skara, som
nu höll på att armbåga sig uppför trapporna.

Efter ett förtvivlat arbete blev äntligen den skaran,
till vilken den unge mannen hörde, insläppt i rummet,
där bruden visades.

Det var en stor, av tvenne kronor upplyst salong, vars
golv betäcktes av en turkisk matta.

Mitt under den närmaste ljuskronan visade sig bruden,
strålande av ungdomens hela behag, för att ej tala om
siden, blonder och juveler. På var sin sida om henne stodo
tvenne husarofficerare med gyllene armstakar i händerna
och bakom henne i en bländande halvcirkel ett halvt
dussin de utsöktaste brudtärnor.

Ett sorl av beundran genomlopp först den åskådande
skaran. Därefter börjades de vanliga glåporden, riktade
dels mot bruden, dels mot marskalkarna och brudtärnorna.
Sådant var bruket åtminstone den tiden, ett rått bruk,
som numera lyckligtvis hos oss är avskaffat.

»Kors vad här ser grant och galant ut!» yttrade
ganska ljudeligen en i hopen.

»Ta sju för tu, så får du lika grant och galant, din
arma anka!» svarade en annan lika högt.

»Fan så vackra glaskulor i ljuskronan!» anmärkte en
tredje.


»Glaskulor, säger du?» invände en fjärde; »kalla dem
hellre den fattiges svettdroppar!»

»Vet ni varifrån den rike tar sitt bästa siden?»
frågade en femte.

»Nej, nej!»

»Jo, han flår skinnet av den fattige ... det är ett
siden som duger det, skulle jag tro.»

»Ha, ha!»

»Det vill säga, att vi litet var ha våra flikar i den där
brudklänningen.»

»Tänk om vi nu på eviga minuten skulle ta våra
flikar tillbaka.»

»Tyst!» ropade en av marskalkarna, som tyckte att det
gick väl långt.

»Så sa' kålmasken till sparven också», replikerade en
av de objudna; »men vet ni vad sparven svarade?»

»Nej.»

»Jo maten ska' tysta mun, sa' sparven, och därpå sluka'
han kålmasken.»

»Ha, ha, ha!»

Den ifrågavarande unge mannen, som alls icke avlades
att tränga sig fram bland de främsta, höll sig likväl
oupphörligt på tåspetsarna för att icke gå miste om de
obetydligaste uttryck i brudens ansikte.

Det fanns troligtvis ingen bland åskådarna som icke
pustade och svettades; men han på tåspetsarna var den
ende som svettades kallsvett, och vitare var ej brudens
sidensarge är färgen på hans ansikte. Det ryckte
våldsamt i hans läppar, men icke ett ljud, icke ens en suck
banade sig väg mellan dem.

Slutligen och vid ett tillfälle då bruden, förmodligen
till följd av någon bryende replik från den ene av
marskalkarna, gömde sitt ljuvt rodnande ansikte bakom
solfjädern, utbrast den unge mannen:

»Trohet intill döden!»

Orden, ehuru framsagda med blott halv röst, blevo dock
medelst den högst egna tonvikten hörbara genom sorlet

och anmärkningarna. »Trohet intill döden!» upprepade
en av grannarna; »vem talar om trohet intill döden?»

»Det är med troheten i döden som med ärtorna i
ärtskålen på Tre Väpplingar», yttrade en annan; »man
måste söka dem med bloss eller hugga dem med ljuster.»

»Där har jag för troheten, sa' Billingen, satte sillbenet
i halsen», tillade en tredje.

»Nej, men se, se!» ropade flera om varandra. »Bruden
faller ! ... Ansiktet är som en sillmjölke!»

»Hon är sjuk», upplyste en kvinnas röst; »det är
följden av att snöra sig så man är som en geting om livet.»

»Vatten! Eau de cologne!» ropades ängsligt från alla
sidor av salongen.

Klösande sig i ansiktet med naglarna, liksom hade han
blivit ursinnig på sig själv över de obetänksamma,
ofrivilliga orden, rusade den unge mannen på dörren,
kastande sig handlöst emot den nya avdelning av nyfikna,
som hastade upp.

Huru han ensam kommit igenom den täta, påträngande
och hårdhänta folkmassan, begrep han ej, när han
äntligen fann sig stående på gatan. Hans hatt var tillbucklad
och rocken sönderriven, men han såg det ej. Hans händer
och ansikte blödde; han kände det ej.

Han befann sig i en av dessa stunder av livet, då man
tror, att ingenting annat återstår här på jorden än ens
egen sorgliga tillvaro.


v.

HURULEDES EN AV DE OBJUDNA FÄR NÅGOT
MED AV BRÖLLOPSKONFEKTEN

Natten var inne, men ännu lyste det i den första
våningen. Folkmassan var längese'n försvunnen, men i
dess ställe syntes en rad av vagnar. Tvenne karlfigurer
med käppar stodo i porten. Det var polisbetjänter, av
Hymen enkom beställda för aftonen för att hålla lugnet
vid makt, vilket också lyckades, sedan folket avlägsnat
sig.

På något avstånd från dessa och undanskymd av
vagnen stod den där unge mannen med de sönderslitna
kläderna och det blodiga ansiktet. Vi skulle kunna tillägga:
med det sönderslitna, blödande hjärtat.

Den ena vagnen efter den andra körde fram till porten
och avlägsnade sig efter att ha mottagit sina respektiva
herrskaper. Slutligen kom även brudparets vagn, på vars
dörr den grevliga kronan prunkade. En skara guldsmidd
betjäning slöt sig däromkring.

Nu framskymtade mannen med uppvikta kragen och
smög sitt bleka ansikte mellan betjäningens huvuden.

Det dröjde icke länge förrän flera herrar och damer i
kappor och pälsar visade sig i porten, i spetsen för dem
brudparet.


De upplyfta lantärnornas sken föll på de ungas anleten,
vilka strålade av hängivenhet och ömhet. Brudgummen
räckte sin hand åt bruden för att hjälpa henne upp i
vagnen. Småleende mottog hon denna hand, och snart var
brudparet i vagnen, vilken därefter satte sig i rörelse mot
norr.

»Vem fan är det som flåsar mig i örat?» ropade en av
betjänterna, i det han vände sig om.

Mannen med den uppvikta kragen ryggade några steg.
I hans blickar glödde förtvivlan.

»Hon ler! Hon kan le i denna stund!» mumlade han
för sig själv; »den obetydligaste skugga av sorg på
hennes kind, endast tusendedelen av mitt lidande i hennes
blick, och jag skulle ha förlåtit henne, skulle ha tillbett
henne än ... Men hon log! .... Hon är då lycklig,
lycklig under det jag ... Ve, ve mig, arme, svage! Jag
förlåter henne, jag tillbeder henne än!»

»Vad är du för en stryker som smyger häromkring?»
hördes en röst helt nära den unge mannen.

»F-n i mig är det inte densamme som drivit här
utanför hela kvällen!» förklarade en annan; »undrar vad det
är för en juvel!»

»Nej, men se hur han ser ut! ... Vad heter du, din
hamnbuse?»

Dessa frågor tillställdes den unge mannen av de tvenne
polisbetjänterna, vilka nyss haft sin post utanför porten.

Den tillfrågade gav icke akt på frågorna, han stirrade
rakt framför sig, under det läpparna konvulsiviskt rörde
sig, stundom framstötande några otydliga ord.

»Har du inte öra i skallen eller tunga i mun!» ropade
den ene polisbetjänten; »vad heter du och vad har du för
dig, din lymmel?»

»Ska vi hjälpa upp tungspänn på dig med tjänliga
medel?» skrek den andre.

Den unge mannen spratt äntligen till, nu först
någorlunda återhämtande sig. Han vände de bägge

polisbetjänterna ryggen och började avlägsna sig med raska
steg.

»Inte så bråttom, din junker!» yttrade den ene
polisbetjänten, i det han hastade efter den bortgående och
högg honom i kragen.

Sammalunda gjorde ock den andre, men drog därvid
ner kragen från den gripnes ansikte.

»Vad viljen I mig?» frågade fången; »med vad rätt
överfallen I mig på gatan?»

»Med vad rätt?» upprepade polisanden hånskrattande;
»ditt namn, din slyngel, eller ...»

»Det är just samma karl», inföll en av de närstående
herrskapsbetjänterna, »samma karl som höll sådant
oväsen däruppe när bruden visades ... det var han som slogs
och skrek i trappan.»

»Släpp mig genast, karlar!» ropade den unge mannen,
»eller nödgas jag möta våld med våld!»

»Jaså, sjunger du ur den ton, din kanalje!» skreko
polisbetjänterna, varefter de på vanligt polismanér började
bulta på sin fånge med knytnävarna.

Denne gjorde en hastig rörelse med den verkan att de
bägge polisbetjänterna kastades åt sidan långt ifrån
honom. Sålunda befriad tog han till fötterna, såsom var
och en i hans ställe troligtvis gjort.

Men polisbetjänter ha icke blott nävar, utan även fötter,
de senare liksom de förra väl inövade för dylik jakt,
varför det icke dröjde många minuter innan de hunno fatt
den flyende, den de ånyo grepo, därtill hulpna av en
hel hop annat folk, som bullret kallat till platsen.

Dagen därpå stod i en aftontidning följande notis:

»Förliden gårdag firade en av börsens medlemmar sin
dotters bröllop med en ung löjtnant, tillhörande en av
våra förnämsta adliga ätter. Utanför bröllopsgården
befann sig hela aftonen en större samling folk för att se
bruden och som, efter vad vanligt är vid dylika tillfällen,
stojade och förde oväsen, så att polisen måste blanda sig

i leken. Särskilt må anmärkas, att en notarie Ek därvid
uppförde sig så oskickligt och våldsamt, att han måste
inmanas i häkte. Önskligt vore, om genom allvarsam
näpst ett dylikt alltför hävdvunnet oskick en gång bleve
avlyst, vilket blir än mera tadelvärt och oförlåtligt, när
det, såsom icke sällan är fallet, förövas av personer,
tillhörande den s. k. bättre samhällsklassen.» 

Det var således en av de objudna som fick något med
av bröllopskonfekten. Men konfekten var av det
fördömliga »gröna» slaget och bidrog till förgiftandet av en ung
och förhoppningsfull mans hela framtid.


VI.

BÖRSENS NOTABILITET OCH BÖRDENS

Scenen är ett kabinett i ett hus vid Skeppsbron.

»Det måste finnas hjälp eller måste jag skjuta mig för
pannan!» ropade en yngre man, häftigt gående fram och
tillbaka.

»Nej, det är jag som borde skjuta mig för pannan, ty
det är jag som är ruinerad!» ropade en äldre man,
lutande sig mot en soffkarm.

Ropen växlades mellan greve T*** och hans svärfar,
grosshandlaren, ungefär fyra år efter det stora bröllopet i
det stolta huset vid Skeppsbron.

»Ni ruinerad, även ni!» sade greven, stannande
framför soffan, blekare i ansiktet än förmakets gardiner.

»Det har du vetat ett helt år, olycklige!» svarade
grosshandlaren; »det vet snart hela världen», tillade han med
nästan kvävd stämma; »man visste, att du hade skulder
upp över öronen när du, ve mig, gifte dig med mitt
stackars barn, och man vet nu, att du sedan dess spelat bort
mer än hundra tusen riksdaler, vansinnige!»

»Men svärfar har ju en bror i Göteborg ... skriv
honom till, jag måste ha penningar!»

»Min bror? Ha ha! Jag är skyldig min bror och kan
icke en gång betala räntan på hans pengar ... Det är
även dig jag har att tacka för det jag förlorat det enda
stöd jag ägde.»


»Med min svärfars borgen kunde jag ännu ...»

»Min borgen? Ha ha! ... Förr ger jag mitt liv än
min borgen åt dig, eländige!»

»Inga förebråelser och än mindre skällsord, jag ber!»
yttrade greven, gnisslande tänderna; »jag måste ha
pengar ... Pengar!»

»Stjäl dem då eller sök dem i raffellådan, i havet, dit
du kastat dem!»

»Men detta hus! ... Det måste tagas inteckning i detta
hus, jag måste ha pengar! ... Pengar!»

»Detta hus! Ha ha! Detta hus är överintecknat ...
Jag rår inte om spiken i väggen ... Men medan spiken
ännu anses för min, häng er på den ... Ni får då
åtminstone hänga gratis ... Hade det skett för tre år se'n,
skulle jag ha givit hälften av vad jag då ägde åt de
fattiga.»

»Ni vågar! ... Människa, akta er!» skrek mågen,
närmande sig soffan.

»Ni har god lust att röva mig!» ropade
grosshandlaren; »men en klok skälm går ej att röva där han vet att
ingenting finns ... Ni vill väl inte passera för en dum
skälm, herr greve!»

»Akta er! Jag skulle kunna ...»

»Mörda mig kanhända! ... Naturligtvis, det är bara
ett tuppfjät mellan spelhuset och galgbacken ... Men ni
har mördat tillräckligt förut ... Ni har mördat min
dotters lycka och hennes faders välstånd ... Men
förmodligen tycker ni ej att tårar äro röda nog! ... Det skulle
smaka er att tömma mitt hjärteblod, sedan ni förut tömt
min kassakista.»

»Det är då förbi ... Förbi!» ropade magen, sjunkande
ned på en stol.

»Ja, förbi» ljöd det från soffan.

Innan loppet av fyra år kan mycket hända, mer än en
grevekrona förblekna, mer än ett köpmanshus ramla, mer
än ett människohjärta förkrossas.


VII.

SLÄKTKÄRLEK

Ett halvt år därefter smög sig i aftonskymningen
hösttiden en man, vars ålder syntes närma sig trettiotalet, tätt
invid knutarna av en mindre rödmålad boning, belägen en
mil från Stockholm.

Mannen nalkades ett av de små fönstren, innanför
vilket en rödrutig gardin hängde. På gardinen upptäckte
han ett hål, varuti han, med tillbakahållen andedräkt,
tittade.

Då mötte hans blick följande scen:

En ung kvinna, men mycket blek, satt på en stol mitt
i rummet, hållande en skål intill munnen på en halvklädd
treårig gosse, stående framför henne, under det ett annat
barn slumrade i en bredvid stående vagga. Kvinnan bar
svart klänning, vars snitt närmade sig allmogens; men i
hennes anletsdrag låg något som utvisade ett fordom, om
just ej av lycka, åtminstone av det slags välstånd, som
allmogen endast känner till namnet.

Efter att en längre stund ha tittat in i stugan, drog
den hemlighetsfulle åskådaren sitt huvud tillbaka,
avtorkade några tårar, som skymde hans blick och avlägsnade
sig från stugan, tagande vägen till herrgården, som
beboddes av en arrendator, vilken på efterfrågan snart
visade sig.


»Är det av er, min herre, fruntimret där borta i
stugan hyr?» frågade främlingen.

»Jaså, ni menar den där änkan, som flyttade hit i förra
veckan», svarade arrendatorn; »jo, hon hyr av mig.»

»Känner ni hennes namn och stånd?»

»Hon kallar sig änkefru T*** och har säkert varit
både rik och förnäm; hon hade en utmärkt fin och dyrbar
garderob med sig hit på landet, den hon här om dagen
lämnade min hustru för att efter hand försäljas, medan
hon själv går klädd som en vanlig bondkvinna.»

»Hur mycket skall hon betala i hyra för den där
stugan?»

»Femtio riksdaler riksgälds på året, men då har hon
en liten trädgårdstäppa till.»

»Har hon redan erlagt sin hyra?»

»Ja, på det sätt, att hon sålde till min hustru diverse
klädespersedlar som gingo i avräkning på hyran ... Min
hustru kan visst inte begagna de fina kläderna, men hon
tyckte synd om den stackars unga frun och de små vackra
barnen.»

»Om hyran erlägges kontant, kan hon få sina kläder
tillbaka?»

»Hjärtans gärna.»

»Tag då de här femtio riksdalerna, gör er betalt för
hyran och giv henne återstoden.»

»Men vore det inte bättre att ni själv gav henne dem?»

»Det går inte an; saken är den, att den arma frun har
en släkting, en farbror, som vill draga försorg om henne
och hennes barn, utan att hon får veta varifrån hjälpen
kommer ... Det är på hans vägnar jag uppdrager åt er
att ge henne dessa penningar, i fall ni vill mottaga
uppdraget.»

»Varför skulle jag inte det? ... Det vore väl det
minsta jag kunde göra för den fattiga familjen.»

»Jag vet att ni är en man med hjärta och heder, herr
arrendator, och just därför har jag vänt mig till er ... I
slutet av varje vecka kommer ni att för hennes räkning
emottaga tio riksdaler.»


»Tio riksdaler i veckan ... Det blir ju en vacker
summa på året ... För den bör hon och hennes barn kunna
leva mycket gott, åtminstone här ute på landet.»

»Jag tror det också ... Därav följer, att hon bör kunna
få en bättre boningsplats än den hon nu har och all den
bekvämlighet som dessa tillgångar medgiva.»

»Visserligen ... Jag har rätt vackra rum här på
gården som passa henne och hon kan, om hon så önskar, få
inackordera sig hos oss.»

»Förträffligt, min herre! Var övertygad, att det goda
ni bevisar den olyckliga inte skall glömmas.»

»Kommer aldrig i fråga, när hon betalar för sig, så ...»

»Men det är, som jag nyss antydde, av högsta vikt att
hon ej får veta något om den som lämnar detta bidrag.»

»Var lugn! ... Av mig skall hon ingenting få veta.»

»Hon får ej ens veta vem som framlämnar dessa
penningar.»

»Det vet inte heller jag, jag har inte den äran, att ...»

»Vem jag är kan göra detsamma.»

»Visserligen, men ...»

»I fall hon nu skulle fråga, svarar ni, att ni ej känner
honom, inte ens till namnet.»

»Och så förhåller det sig verkligen.»

Och om det skulle falla henne in att begära en
beskrivning på min person, ty fruntimmer äro mycket nyfikna.»

»Vad skall jag då göra?»

»Ni gör vilken beskrivning ni vill, blott den ej träffar
in på mig.»

»Det var besynnerligt.»

»Visst inte, ni inser väl, herr arrendator, att om hon
får veta vem framlämnaren är, gissar hon snart till den
verklige givaren, och då kunde hända henne det obehaget,
att den ädelmodige farbrodern droge in det anslag han nu
bestämt för henne.»

»Bevare oss Gud för det!»

»Därför finner ni hur nödvändigt det är att
hemligheten stannar mellan oss bägge.»

»Naturligtvis .... Hon känner då er personligen.»


»Ja, i min egenskap av kommissionär åt hennes farbror
har jag i många år besökt hennes numera avlidne faders
hus.»

»Måtte vara en mycket hederlig man, den där
farbrodern?»

»Han är mycket släktkär av sig, en känsla så mycket
mer aktningsvärd som den är oegennyttig och inte vill
synas inför världen.»

»Underligt att han inte förut hjälpt den arma
brorsdottern och hennes barn, utan låtit det komma därhän,
att hon nödgats flytta hitut, försälja sina saker och taga
in där hon nu bor.»

»Förhållandet mellan de bägge bröderna var ej
särdeles gott; den nu levande brodern förlorade en betydligare
summa i den avlidnes konkurs.»

»Det förändrar saken ... Är farbrodern mycket rik?»

»Han har förlorat mycket både på släktingar och
andra».

»Alldeles som med mig», förklarade arrendatorn. »Gud
nåde den som har en fattig talrik släkt!»

»Saken är nu uppgjord herr arrendator; var lördag
får ni de tio riksdalerna.»

»Och dem skall jag lämna frun mot hennes kvitto.»

»Gott! Jag emottager det för att i min ordning
redovisa ... Farväl! Nästa lördag träffas vi.»

Främlingen avlägsnade sig, men återkom varje lördag
och lämnade i arrendatorns händer den lilla
penningsumma, som utfäst var. Vid dessa tillfällen infann han sig
likväl ej vid själva gården, dit änkan med sina barn strax
efter första penningremissen flyttat. Han mötte alltid
arrendatorn på bestämd timme vid ett ställe några bösshåll
därifrån.

Så förflöto nära tvenne år, utan att arrendatorn hos
den släktkäre farbroderns kommissionär varseblev någon
annan förändring, än att hans rock föreföll allt mer
luggsliten och hans ansikte något blekare än förr.

*


En lördagsafton vid slutet av det andra året råkades
arrendatorn och kommissionären på den vanliga
mötesplatsen.

»En stor nyhet!» utropade arrendatorn till den
ankommande, »en stor nyhet!»

»Och det är?» frågade farbroderns kommissionär.

»Grevinnan finns ej mera på gården.»

»Ej mera på gården?»

»Som jag säger ... Hon är borta.»

»Borta!»

»Hon har rest med sina barn.»

»Vart?»

»Till Göteborg, som jag tror ... Åtminstone sade
de så.»

»Det var besynnerligt.»

»Det är väl besynnerligare än ... Hennes farbror, er
principal ...»

»Hennes farbror?»

»Har varit här och hämtat henne, så att hädanefter
behöver han inte skicka penningar.»

Under det arrendatorn yttrade dessa ord, låg ett visst
uttryck i hans blick och ett visst småleende på hans
läppar.

»Har farbrodern varit här!» upprepade farbroderns
kommissionär, som icke ännu kommit ur sin förvåning;
»brukspatron Envaldsson har verkligen varit här!»

»Ja, förliden onsdagsmorgon kom han», svarade
arrendatorn, »och därpå följande torsdagseftermiddag reste
han, i sällskap med sin brorsdotter och hennes barn ...
Men det är inte det besynnerligaste.»

»Vad då?»

»Jo, han bedyrade, att han inte skickat sin brorsdotter
några pengar och inte heller uppdragit åt någon annan
att göra det.»

»Ni sade då honom att ...»

»Jag?» inföll arrendatorn, »jag har inte sagt ett enda
ord rörande den saken ... Men ni kommer väl ihåg vad
jag för ett år sedan berättade er!»


»Vad var det ni då berättade?» frågade
kommissionäden, lutande tankspridd sin panna mot handen.

»Jo, att grevinnan, som slutligen misstänkte, att
pengarna kommo från farbrodern, skrev till honom ett brev,
fullt av tacksägelser.»

»Ja, det är sant, nu kommer jag ihåg det.»

»På detta brev följde, som ni även vet, intet svar»,
fortfor arrendatorn, »och det var mindre underligt, ty
grevinnans farbror har hela tiden vistats i främmande
land och helt nyligen återkommit.»

»Jag vet att han varit bortrest, men det hindrar ej att
han kunnat skicka pengar.»

»Jag yttrade något ditåt, men han fortfor att neka, blev
slutligen förargad över min envishet och bad mig dra så
långt vägen räcker och ta kommissionären med mig.»

»Jaså ... Nå, vad trodde grevinnan?»

»Hon trodde, att farbrodern var den sannskyldige, fast
han inte ville erkänna det.»

»Däruti hade hon fullkomligt rätt», menade den envise
kommissionären.

»Slutligen bad brukspatronen mig säga den herrn, som
försträckt grevinnan de där penningarna, att det första
han gåve sig tillkänna, skulle han återfå allt vad han
utgivit och hederlig gratifikation till på köpet.»

»Hederligt ... Jag förmodar att grevinnan med glädje
mottog sin farbroder?»

»Måtte väl det! Vem mottager ej med glädje en rik
farbror!»

»Och hon såg lycklig ut?»

»Såg ut som hade hon i hast blivit tio år yngre»,
försäkrade arrendatorn.

»Tack för den upplysningen!» sade främlingen; »det
var det bästa av allt.»

Och kommissionären och arrendatorn skildes åt, för att
aldrig råkas mera.


VIII.

ETT MÖTE

Ett halvår hade försvunnit. Det var en klar sommarmiddag 
och följaktligen rätt trevligt att besöka Carl XIII:s
torg, där stockholmsboarna tyckas trivas, notabene de av
dem som ha tid och råd att promenera på blanka förmiddagen 
och därjämte äro så fint och modernt klädda, att de
utan förlägenhet kunna njuta av alléernas grönska.

Bland de promenerande befann sig en medelålders militär, 
civilt klädd med Svärsordens band i knapphålet. Han
ledde vid armen en yngre dam, synbarligen av stora
världen och i utsökt toalett.

Det ståtliga paret hade gjort några varv fram och
tillbaka i västra allén, då det stannade framför en äldre
man, vars starkt solbrända ansikte och hela sätt för
övrigt röjde en landsbygdens son.

»Åh, se min gode arrendator!» ropade damen.

»Mjukaste tjänare, fru grevinna!» hälsade lantmannen
och skakade fryntligt den fina hand som räcktes honom.

»Det är herr Lundberg, som jag så ofta talat om»,
presenterade grevinnan, »och som visade mig så mycket
deltagande när jag bodde hos honom.»

»Jag ber ödmjukast, ber allra ödmjukast!» utlät sig
arrendatorn, skrapande med fötterna i sanden, så att det
stod som ett moln kring honom.


»Det är överste Dirès», fortfor grevinnan, »överste
Dirès, min fästman.»

»Allra ödmjukaste tjänare!» inföll arrendatorn; »får
äran gratulera ... Gratulerar och önskar att ...»

»Det fägnar mig att få göra er personliga bekantskap»,
inföll översten; »grevinnan har talat mycket om er.»

»Mycket smickrad, mycket smickrad», krusade arrendatorn; 
»nog var välmeningen god alltid, men förmågan 
... Tillgångarna ... Det kan inte vara så på landet
som i staden ... När man bara är simpel arrendator och
har ett drygt arrende som ...»

»Det skulle glädja oss att få bevisa er vår tacksamhet,
min bäste herr arrendator.»

»Inte var det något att tacka för», bedyrande denne,
»hennes nåd gjorde ju alltid reda för sig, blev aldrig
skyldig oss något, utan tvärtom ...»

»Och ni har ännu inte fått spaning på den som bidrog
till mitt och de minas uppehälle under den tid jag bodde
hos er?» frågade grevinnan; »min farbror ålade mig
strängeligen att tala med er därom, och jag ärnade en
dag besöka er och er förträffliga hustru.»

»Vad det skulle glädja mig och min beskedliga
hustru! ... Men vad de där bidragen beträffar ... Vad den
där personen anbelangar, så har jag ännu inte fått någon
nys om honom, ty ... Men för fan! Förlåt jag svor,
men jag vill vara skapt som en ekorre om det inte är han
som kommer där, jo, min själ, är det inte så! ... Kors så
besynnerligt, att just som man talar om honom, så ...»

Översten och grevinnan, följande arrendatorns blick,
vände sig om. Översten förblev lika lugn, men icke så
grevinnan.

»Evige, barmhärtige Gud!» ropade hon, dignande i
överstens famn; »han! ... Det var då han! ...»


IX.

SLUTET

Det hade förflutit en vecka efter den dag, då den
besynnerlige renskrivaren, vilken, efter vad läsaren och
läsarinnan troligen redan gissat till, icke var någon annan
än den olycklige f. d. notarien Ek, besökte författaren
och gav honom del av sina öden och dem nu författaren
i sin ordning meddelat.

Ek hade lovat återkomma den följande dagen, men då
författaren icke hörde något av honom under loppet av
hela veckan, beslöt han att själv söka upp honom, anande
att någon sjukdom hindrade den arme mannen att
uppfylla sitt löfte.

Renskrivarens adress var huset nr 20 vid Stora Badstugatan 
på Norr, så många trappor upp man kunde komma.

»Natt och dag släpar min själ vid jorden», brukade han
ofta säga; »men så bor min kropp så nära himmelen som
möjligt ... Borde vara tvärtom, men allt har ju gått
baklänges för mig.»

När författaren kom till huset nr 20 vid Stora Badstugatan, 
varseblev han en där utanför hållande herrskapsvagn 
med kusk och betjänt; men utan att däråt ägna
någon synnerlig uppmäkrsamhet ingick han i porten och
fortsatte vägen uppför tre trappor.

Mitt för trappan i vindsfarstun var en dörr, varpå 
författaren knackade; men då något svar inifrån icke följde, 
men nyckeln satt i låset, tog författaren sig friheten att
öppna dörren och inträda i kammaren.

Aldrig kan han glömma den scen som därinne mötte
hans ögon.

Ovan täcket på en bäddad säng syntes ett blekt, insjunket 
ansikte, i vilket författaren genast igenkände den
stackars renskrivaren. Men framför sängen och med
huvudet tätt intill detta bleka ansikte låg på sina bägge knän
ett fruntimmer i gredelin sidenklänning med rika svarta
blonderspetsar. Det bleka ansiktets ögon tycktes
uteslutande vara riktade mot det mörklockiga huvud, som
vilade därintill.

Författaren, förvånad av vad han såg och anande att
han var dramats upplösning nära, ville avlägsna sig, då,
förmodligen till följd av det buller han därvid åstadkom,
det bleka ansiktet vände sig mot dörren. Det låg mera
död än liv i detta ansikte; men vad som fanns kvar av
livet röjde likväl så mycken belåtenhet och sällhet, att
åskådaren trodde sig se en skymt av det andra livets
lycksalighet.

Fruntimret lämnade hastigt sin knäböjande ställning
och vände även sina blickar mot dörren, men i dessa
blickar lågo ånger, hopplöshet och förtvivlan.

Det oaktat kände författaren igen det fruntimmer, som
han för omkring åtta dagar sedan sett på Carl den XIII:s
torg med den lille gossen.

Ett lockande småleende på den döendes läppar kallade
författaren till sängen.

»Huru länge man bor himmelen nära, kommer ängeln
ändå till slut», sade med svag röst renskrivaren, i det
hans ögon ånyo sökte den fina, djupt sorgsna damen.

»Ängel kallar han mig», ropade hon med ett uttryck,
som ej av beskrivarens penna kan återgivas; »ängel
kallar han mig, som förbittrat hela hans liv, förgiftat hans
lycka! ... Mig, den otacksammaste, den lättsinnigaste
bland jordens kvinnor!»

Därvid nedsjönk hon ånyo framför sängen, överhöljande 
den döende med kyssar och tårar.


»Har du inte lidit nog!» viskade han; »kunde du väl
själv bestämma över ditt öde, stackars min Therese! ...
Ack ja, min Therese! ... Det blev ändå min Therese! ...
Nog har jag försakat, min älskade, men större än min
försakelse är min belöning ... Hur många få dö såsom
jag nu dör!»

Så förgingo några minuter, varunder det var omöjligt
för författaren att genom den lidande kvinnans snyftningar 
höra vad den döende ännu fortfarande viskade i
hennes öra.

Slutligen hördes en djup, sorlande suck, varpå följde
ett fasansfullt anskri från kvinnans läppar. Men det var
slut på viskningarna — slut på dem i detta livet, men icke
i det tillkommande, ty kärleken är starkare än döden.

»Även jag har försakat», suckade den sörjande kvinnan, 
sedan hon återvunnit sansen, »och mera, mycket mera 
kommer jag ännu att försaka ... Men ingen ... ingen
belöning väntar mig!»
</chapter>

<chapter name="Den lycklige trädgårdsmästaren">
DEN LYCKLIGE TRÄDGÅRDSMÄSTAREN

En dag i min barndom såg jag på den gård, inom vilken 
jag växte upp, en äldre herre med det vackraste och
fryntligaste ansikte. Han hade kommit för att bese en
vagn, den han beställt hos vagnmakaren i gården. Han
visade sig mycket vänlig mot arbetsfolket, delade ut
drickspengar till höger och vänster, och jag, som
händelsevis befann mig bland åskådarna av den nya, ståtliga
vagnen, fick ett stort äpple. Sedan han gått, yttrade en
av vagnmakargesällerna:

»Det där är en rik knös, må ni tro, han har skurit guld
med täljkniv.»

»Men täljkniven har han gjort själv», förklarade en
annan.

»Och han skär så det räcker till åt andra», tillade en
tredje.

»Det är sant, det är en hederspascha», medgåvo alla.

Alla tycktes känna hans historia, och snart blev även
jag bekant med den.


I.

Att vara änka redan vid nitton års ålder; att med den
dystra sorgdräkten omsluta en gestalt av ungdom och
behag, ros och lilja; att med sorgflor och pleureuser
binda gracerna, vilken grymhet av döden! Och ändå
vill han gå och gälla för en välgörande och försoningens
ängel.

Det kan dock vara tu tal om den saken, ty säg oss, när
är väl kvinnan mera oberoende och fri än när hon är
änka? Är hon därtill vacker, rik och av börd, vilken,
sistnämnda egenskap icke alltid är att förakta, nämn oss då
en suverän, jämförlig med henne!

Men dessa tårar, som betäcka den unga änkans kinder?
Det regn, som faller om våren eller sommaren, ligger ej
länge kvar på gräset och blommorna, det förstör ej, det
livar, och gräset blir grönare, blommorna skönare.

Det är blott sådana stackars änkor, som varken ha
skönhet eller rikedom, vilka, när gravklockan ljuder över
makens stoft, utropa: »Hör! Det är dödsringningen över
min lycka, min sällhet, mitt allt på jorden!»

Till änkor av förra slaget räknades friherrinnan
Helena K***, vars man varit en av Gustaf III:s gunstlingar.
Baron K*** var fyrtio år, när han gifte sig med den
adertonåriga fröken Helena F**, dotter till en ansedd och
förmögen man av lantadeln. Det hade kunnat gå an med de
fyrtio åren; men baronen var en äregirig man, och

kärleken trives lika litet i grannskapet av äregirigheten som
duvan i närheten av höken. Baronen kände sig
visserligen smickrad av det beröm, man slösade på hans
hustrus behag; men själv hade han icke öga för annat än
höga äreställen, och utsikten av de fyra förgyllda fötterna
på en ministertaburett var honom vida kärare än åsynen
av den unga friherrinnans tvenne sidenombonade fötter,
där de i fandangon eller menuetten rörde sig med
beundransvärd skönhet i form och spänstighet. Den unga
damen, som från morgon till kväll icke hörde talas om
annat än hovbaler och konungagunst, fann föga glädje och
lycka i den glans, som omgav henne.

Baron K*** var nära att vinna sitt mål och stod redan
på tröskeln till statsmannavishetens tämpel, eller, vilket
kan vara detsamma, hade redan öppnat sina förmak för
lycksökare, då, genom en märkvärdig otur, den ende han
icke ville mottaga, nämligen döden, inställde sig hos
statsmannen och gav honom odödligheten, ehuru icke av det
slag han väntat.

Friherrinnan begrät sin salig man, såsom det en ärbar
hustru ägnar och anstår, men smålog inom sig själv åt
hoppet att dädanefter slippa höra talas om politik och om
konungens gunst med mera dylikt, vilket under hennes
korta äktenskap trängt makens ömhet i bakgrunden.

Men knappast hade den murade graven mottagit
baronens jordiska kvarlevor, förrän hennes bröder och
svågrar mangrannt infunno sig i sterbhuset. Dessa, som
räknade anorna av sin politiska tro från Anjalaförbundet
och svurit 1789 års Förenings- och Säkerhetsakt ett
dödligt hat, hade icke kunnat fördraga den avlidne frändens
rojalistiska böjelser och därför aldrig umgåtts i hans hus
så länge han levde. Men nu strömmade de till från alla
håll och utsago den unga änkans våning vid
Drottninggatan till ett slags politisk klubb, dels därför att man hos
henne, som ingen borde taga för en konspiratör mot
regeringen, trodde sig mer tryggad mot spioner, dels ock av
det skäl, att den unga värdinnan var lika gästfri som rik.

Man fick konspirera vid rikt serverade bord och ymnigt
flödande bålar, något som aldrig kan skada den s. k. goda
saken.

Från denna stund hörde vår änkefriherrinna icke ordas
om annat än om konungens avsättning eller mord,
finnande sig, till sin stora bestörtning, snart sagt, i spetsen för
en revolution.

Då nu konungamordet var lika litet i hennes tycke som
konungagunsten, beslöt hon, efter mycket grubblande, att
taga sitt parti, och hon tog det.


II.

En vårafton år 1791, eller ungefär ett år efter baron
K***s död, höll friherrinnans resvagn vid grindarna till
en större herrgård i Södermanland. Herrgården,
utgörande med underlydande hemman och lägenheter ett
säteri av tjugu mantal, hade vid arvskiftet efter baron K***
tillfallit hans efterlämnade änka, så att hon numera var
ensam ägarinna därav, ävensom av det där huset vid
Drottninggatan, från vilket politiken jagat henne.

I vagnen satt friherrinnan med sina tvenne
kammarjungfrur och kring den sorlade herrgårdens talrika
helgdagsklädda underhavande, i spetsen för dem inspektören,
vilken å ägna och allas vägnar bjöd den sköna
matmodern det hjärtligaste välkommen.

Friherrinnan lämnade sin vagn och beträdde, under de
församlades hurrarop och ett regn av blommor, den
ståtliga porttrappan till den höga herrgårdsbyggningen, vars
vita frontespis och gavlar voro nästan överhöljda av
friskt lövverk och rika blomsterguirlander.

Djupt rörd tackade hon folket för all henne bevisad
tillgivenhet och ilade därefter uppför de breda
mosaiktrapporna, som ledde till våningen. Glad och yr som ett
barn, hoppade hon från det ena rummet in i det andra
mellan parker av lövpyramider och blomkrukor, alla
uppställda vid väggarna av de många och stora rummen. Hon
trodde sig i ett féslott och kunde knappast andas av lycka
och förtjusning. Hur annorlunda här mot i Stockholm!

<i>Där</i> förtal, hat och mordlystna intriger, <i>här</i> vänlighet,
glädje och frid.

»Aldrig skall jag skiljas från dessa trakter», ropade
hon för sig själv; »här vill jag leva och dö ... ack, vad
jag känner mig lycklig! ... Men», tillade hon med en
blick på inspektorn ochx hushållerskan, som följde henne,
»vem har ordnat allt det här? ... Vem rår om alla de
här vackra blomkrukorna?»

»Det är ju hennes nåds egna», svarade hushållerskan.

»Mina egna!» upprepade friherrinnan; »rår jag om allt
detta? ... Hur kunde jag ana det!»

»Hå kors!» genmälde inspektoren; »hela det stora
Rosenholm tillhör ju hennes nåd, och Rosenholm är en av
de bästa och vackraste egendomar i Sörmland.»

»Och allt det folket, som så artigt tog emot mig vid
grindarna ...»

»Är hennes nåds underhavande ... alla tillhöra vi
hennes nåd.»

»Hälsa dem då alla från mig», ropade hon,
överväldigad av den djupaste rörelse, »och säg dem, att jag vill
göra dem alla lyckliga och att jag vill be Gud om att
kunna göra det ... Men vem har ordnat lövkolonnerna och
blomkrukorna på ett så smakfullt sätt?»

»Det är vår nya trädgårdsmästare», svarade
inspektoren.

»Var är han? ... Bed honom komma upp, så jag även
får tacka honom!»

Friherrinnans befallning hörsammades på ögonblicket,
och det dröjde icke länge förrän en yngling framställde
sig inför Rosenholms behärskarinna med en bugning, som
kunnat anstå en hovman, dock med den skillnaden, att i
ynglingens vördnadsbetygelser låg en blygsamhet, som
visst icke står att finna i hovets salar.

Friherrinnan överraskades på det högsta vid åsynen av
den unge trädgårdsmästaren, vilken kunde vara omkring
tjuguett år. Ett vackrare och ädlare ansikte än dennes
hade hon sällan sett, och växt och hållning voro i

förhållande därtill, änskönt den klädedräkt, han bar, var skuren
i allmogens snitt, om också av något finare kläde.

»Ni har haft mycket besvär, min vän!» började
matmodern, något förlägen, ty hon visste icke rätt huru hon
borde tilltala denne Endymion i bondjacka.

»Det har för oss alla varit en glädje, en lycka att få
betyga hennes nåd vår ödmjuka och välmenade hyllning»,
svarade ynglingen.

Hennes nåd förbryllades ånyo, ty både rösten och sättet
att uttrycka sig voro ingenting mindre än en bondes.

»Hur heter ni, min vän?» frågade hon.

»Anders Matsson», svarade bondgossen.

»Och ni är född på Rosenholm?»

»Ja.»

»Leva era föräldrar?»

»Min mor dog för fyra år sedan, och min far, som
varit bonde under Rosenholm, dog förliden vinter.»

»Men ... men det förefaller mig, som om ni icke all er
tid uppehållit er på landet; ni bryter inte så mycket som
de andra och inte heller ser ni ut för att ...»

Friherrinnan tystnade tvärt, ty hon fann, att en
komplimang till den unge trädgårdsmästaren för dennes sätt
att vara skulle vara en oartighet mot de övriga
närvarande.

»Min far, som var en bärgad man», yttrade ynglingen,
»ville att jag skulle studera och höll mig därför vid
Strengnäs gymnasium och ett år vid Uppsala akademi.»

»Ah! Jag kunde just tro det», inföll friherrinnan;
»men varför fortsatte ni inte edra studier?»

»Min far dog, och då ingen av mina minderåriga
bröder kunde mottaga och sköta hemmanet efter honom,
beslöt jag bli bonde, såsom min far varit.»

»Men föreföll det er inte hårt att nödgas slita er från
studerkammaren?»

»Visserligen i början; men slutligen insåg jag, att den
som kan bli en bra bonde har inte så illa uppfyllt sin
bestämmelse här i världen.»


»Ädelt tänkt ... men hur blev ni trädgardsmästare?»

»Jag är det inte ... jag bara vikarierar ... den förre
trädgardsmästaren dog för en manad sedan, och som jag
alltid med förkärlek omfattat botaniken, sa ...»

»Ni tycker da mycket om blommor?» avbröt honom
friherrinnan.

»Ja, hennes nad, deras studium har tillskyndat mig
manga nöjen.»

»Jag tycker ocksa mycket om blommor ... Vi skola
hjälpas at att sköta orangeriet, och jag utnämner er
genast till ordinarie trädgardsmästare.»

»Jag blir sa mycket mera tacksam, som denna
befattning väl later förena sig med tillsynen över mitt och mina
syskons hemman ... Framtiden skall utvisa om jag är
värdig den godhet och ynnest, varmed hennes nad hedrat
mig.»

»Saken är da avgjord ... Ni är utnämnd kommendant
över orangeriet och jag inviger er härmedelst i ert
ämbete», yttrade hon, i det hon smaleende räckte den
utnämnde sin hand.

Den unge mannen höll länge den fina handen i sin,
oviss om han skulle vaga föra den till sina läppar.

Det kvinnliga hjärtats naturliga godhet förnekar sig
sällan. Friherrinnan hjälpte honom ett gott stycke pa
traven, sasom det heter, och förde sin hand halva vägen
upp till dess mal. Resten av vägen drog Anders Matsson
själv försorg om, sa att hans friska läppar för en sekund
fingo gjuta sin purpur över handens liljor.

Men purpurn uppsteg jämväl över den unge mannens
kinder. Ofta är det med rodnaden som med gäspningen.
Börjar först en, börjar snart en annan. Den sköna
friherrinnan rodnade även, utan att kunna begripa orsaken
naturligtvis, ehuru ingenting bör vara naturligare, än att
en ung kvinna, hon ma vara av aldrig sa hög börd,
känner sig förvirrad, när en ung, vacker karl star framför
henne med sa friska rosor pa kinden.

Aftonen och en stor del av natten tillbragtes under

sånger, lek och dans på Rosenholms herrgård, och när
friherrinnan lade sig till vila, sände hon en hjärtlig bön till
Gud för det han givit henne mod att rycka sig ur virveln
av huvudstadens vådliga nöjen och i stället välja
landsbygdens okonstlade behag, och hon inslumrade med det
löftet att aldrig mera se skymten av Stockholms murar.

När hon följande morgon, ehuru i senaste laget
vaknade och kammarjungfrun inträdde i hennes sängkammare,
sade hon till henne:

»Innan jag somnade i natt, gjorde jag som du bad
mig om.»

»Nå, hennes nåd?» frågade kammarjungfrun med ett
skälmskt leende.

»Jag räknade alla fönsterrutorna här i sängkammaren<footnote>
Läsarinnan vet nog, att om hon räknar fönsterrutorna i det
rum, vari hon första gången tillbringar natten, så får hon
samma natt se sin blivande man.</footnote>
och drömde också ... men kan du gissa om vem?»

»Om greve H**», svarade Lisett; »gissade jag inte
rätt?»

»Varför skulle jag just drömma om honom?»

»Emedan ... emedan han såg så bedrövad ut, när
hennes nåd steg upp i vagnen för att resa från Stockholm.»

»Gjorde han det? ... Det kommer jag inte ihåg ...
Nej, det var inte om honom jag drömde.»

»Då var det bestämt om ryttmästar von F*** ... Jag
vet ingen som ser så bra ut och är så hygglig som
ryttmästaren.»

»Den jag drömde om lever inte i Stockholm»,
förklarade friherrinnan.

»Det var väl inte om ...»

»Säg ut!»

»Om salig baronen», gissade Lisett; »det vore olyckligt
det ... att drömma om de döde betyder intet gott.»

»Var lugn, bästa Lisett ... jag drömde inte om min
salig man.»


»Minsann jag då vet, hennes nåd.»

»Jo, jag drömde om den unge trädgårdsmästaren.»

»Om den unge bondgossen!» utbrast kammarjungfrun
studsande.

»Ja, just om honom ... ganska tydligt om honom, det
bedyrar jag.»

»Det är ju ett spektakel!»

»Kan väl vara ... men inte något fult spektakel, det
måste du väl medge.»

»Visserligen, hennes nåd ... men nog är det bra löjligt.»

»Det är en annan sak ... kanhända det är löjligt.»


III.

En morgon en månad därefter infann sig i stora
byggningen vår unge trädgårdsmästare, bärande en liten korg
med aprikoser och ananas.

Friherrinnan tog emot honom i sitt kabinett.

»God morgon, kära Anders!» hälsade hon honom med
en hjärtlighet, som ådagalade huru fin gränsen mellan
matmodern och denne hennes underlydande redan blivit;
»ack, vilka sköna frukter ni har åt mig i dag!»

»De äro så mogna de kunna bli här i landet», svarade
trädgårdsmästaren; »och jag kunde inte underlåta att
genast bära upp dem.»

»Alltid lika artig och förekommande, min vän!» yttrade
friherrinnan, i det hon tog emot korgen och började lägga
upp frukten på ett silverfat.

»Nå, vad skola vi ta oss före i dag?» frågade hon.

Det är att märka, att under loppet av den månad
friherrinnan vistats på Rosenholm, hon med hela sin själ
överlämnat sig åt alla de förströelser, landsbygden en
sådan årstid har att bjuda på. Till häst och fot, till lands
och sjöss hade hon svävat omkring överallt och ständigt i
sällskap med den unge trädgårdsmästaren, ty ingen kände
trakten bättre än han, ingen förstod så väl som han att
gissa till hennes önskningar och uppfylla dem och att,
när inga flera dylika funnos att gissa till och uppfylla,
hitta på nya lustbarheter. Intagen av den sköna natur,
som från parker och sjöar log emot henne, måste hon

även intagas av det öppna naturväsendet hos den unge
mannen, vilken dessutom, i egenskap av f. d. student,
ägde bildning och kunskaper vida övervägande hennes, enär
på den tiden ett stackars fruntimmer, om också av rik och
förnäm familj, vanligtvis ansågs ha lärt tillräckligt, om
hon försvarligt kunde spela en kadrill på klaveret och
hjälpligt parlera fransyska med sin kavaljer på balen.
Med ett ord, vår unge trädgårdsmästare hade redan
förstått göra sig oumbärlig för sin sköna och förnäma
härskarinna. I sitt ostörda lugn hade hon blivit barn på nytt,
och glada barn fika efter glada jämnåriga lekkamrater.

»Som sagt är, min överste-kammarjunkare, vad skola
vi ta oss för i dag?» upprepade friherrinnan.

»Något nytt nöje eller tidsfördriv förmodligen», svarade
Anders.

»Ja visst ... men så hitta på något ... ni har en
förträfflig smak, min vän.»

»Hennes nåd har givit mig tillstånd att säga allt vad
jag tänker», yttrade ynglingen.

»Ja, och jag tänker inte ta det tillbaka.»

»Nåväl ... Jag får då påminna om det löfte, ni gav
edra underhavande vid er ankomst till Rosenholm.»

»Vilket löfte?» frågade friherrinnan.

»Löftet att göra edra underhavande ...»

»Ja, ni har rätt ... jag hade glömt detta löfte»,
genmälde friherrinnan; »jag tackar er, min vän, för det ni
påminde mig därom ... Men ... men vad skall jag göra
för att befordra mina underhavandes lycka?»

»Ni börjar med att besöka godsets bönder och torpare
för att göra er bekant med deras omständigheter ...
Sedan kan ni taga någon kännedom om gårdens förvaltning
eller skötsel ... Det skadar aldrig en possessionat att ha
åtminstone lika mycken reda på sin egendom som
inspektoren ... Därigenom kommer man i tillfälle att, på
samma gång man förbättrar sin egendom, även förbättra sina
underhavandes villkor ... Jag är övertygad därom, att
alla de nöjen, hennes nåd hitintills njutit, skola bli en
obetydlighet mot nöjet att befordra de sinas väl.»


»Ack ja! Jag tror det», svarade friherrinnan med en
tår i ögat; »Gud välsigne er för det ni väckte mig till
uppfyllandet av mitt löfte, av mina plikter ... Vi skola
denna dag börja våra färder kring godset, ty ni måste
vara mig följaktlig överallt, vara min rådgivare i allt.»

»Ert eget ljusa förstånd och goda hjärta skola göra alla
rådgivare obehövliga», försäkrade bondsonen.

»Säg till, att man genast sätter för vagnen ... jag
önskar att så fort som möjligt fånga det nya nöje, ni
föreslagit mig ... Nu har jag lagt upp den sköna frukten
och tackar er, kära Anders, för den vackra gåvan»,
tilllade hon, i det hon räckte den tomma korgen åt Anders,
som med en djup bugning emottog den.

»Ni ser ganska lugn ut, fast jag ger er korgen»,
skämtade hennes nåd.

»Ja, visst är jag lugn», svarade Anders.

Friherrinnan smålog. Det betydde: det där var ingen
artighet mot mig.

Därefter tog Anders sin korg och skyndade på dörren.

Det var skada att han gjorde det. Hade han vågat
stanna kvar och betrakta sin hulda matmoders ansikte,
skulle han i den blick, hon fäste på honom, ha funnit ett
uttryck, som kunnat göra en furste lycklig.


IV.

Ytterligare en månad. Friherrinnans vagn stod
förspänd vid porten till herrgårdsbyggningen, väntande på
hennes nåd, som var bjuden på té och supé hos en av de
närboende familjerna. Själv vandrade hon av och an i
parken. Hon var i full paryr med pudrat hår, enligt den
tidens mod, och som hon nyss avlagt sorgdräkten, bar hon
en blå sidenklänning, över vilken hon vårdslöst kastat en
mantilj av vitt silkessammet.

Hennes nåd syntes ej så glad som ett förnämt
fruntimmer vanligtvis är, när hon gjort stor toalett och ämnar
deltaga i en societet, vars förnämsta prydnad hon vet sig
vara. Hennes barm hävde sig våldsamt, och
ansiktsspelet förrådde, att det glödde vulkaner under de
liljekullar.

Slutligen stannade hon och lade handen på sitt hjärta,
liksom ville hon på detta sätt dölja sitt inre tillstånd.

Hennes geheimeråd, den unge bondsonen, närmade sig.

»Välkommen! Jag har inte sett er på hela dagen»,
ropode hon emot honom.

»Jag har varit hemma hos de mina och kom först nu
till herrgården», tillkännagav han.

»Jag far bort, som ni ser», yttrade friherrinnan; »men
jag ville innan dess träffa er, ty nyss fick jag veta något,
som rör er, min vän.»

»Och får jag ödmjukast veta vad det kan vara?»


»Ni tänker gifta er, Anders! ... Ni har en fästmö.»

»Har jag en fästmö!» upprepade Anders storögd.

»Ja visst ... inspektorens äldsta dotter ... jag
gratulerar er ... Anna är en ganska vacker och hygglig flicka.»

»Och detta har man berättat för hennes nåd?»

»Ja ... Anna har själv talat om det för min
kammarjungfru ... Ännu en gång, jag gratulerar er ... Jag vill
hålla ert bröllop, jag ... det är det minsta jag kan göra
för de många och stora tjänster ni bevisat mig ... Att
jag förvärvat mig mina underhavandes kärlek, det har
jag er att tacka för ... Som sagt, jag håller bröllopet
och ger Anna en hemgift, motsvarande era förtjänster ...
Jag önskar er all den lycka ni förtjänar, Anders!»

Dessa ord föllo med en besynnerlig brådska och
häftighet.

»Men min Gud, hennes nåd!» utbrast geheimerådet;
»inte har jag friat till Anna ... inte har jag tänkt gifta
mig med henne.»

»Inte!» utropade hennes nåd, icke utan en viss ljusning
över anletsdragen; »men», tillade hon med något svagare
stämma, »hur har då Anna kunnat säga att ... säkert har
ni på något sätt låtit henne förstå att ... ja, ni har fällt
några obetänksamma ord till flickan, och det var
obetänksamt av er ... det var mycket obeskedligt av er.»

»Jag bedyrar, att jag varken givit Anna eller någon
annan människa anledning till en sådan förmodan ... Hur
skulle jag väl kunnat tänka på att fria till någon, jag
som ännu knappast kan försörja mig själv! ... Hennes
nåd kan väl inte anse mig så oförståndig?»

»Nej, nej, det gör jag inte ... jag har alltid ansett er
för en förståndig och klok man ... Emellertid är det
mycket orätt av Anna att utsprida sådana där rykten ...
det bör ni säga henne, men på ett sätt, som inte sårar den
stackars flickan ... Ni bör inte dröja med den saken,
Anders! Det är nödvändigt för hennes lugn, att hon
inte djupt insöver sig i den föreställningen ... Jag har ju rätt
däri, min vän!»


»Jag vill genast gå till henne och skingra hennes
villfarelse», förklarade ynglingen och tog ett steg för att gå
sin väg.

»Ja, gör det, men så delikat som möjligt; man bör
aldrig leka med en kvinnas hjärta ... Men hur skall
jag få mig en vacker blomma? ... Ni ser att jag är klädd
i full gala, men saknar en passande blomma.»

Anders flög som en pil till närmaste blomsterrabatt och
plundrade den på dess vackraste ros, den han därefter
räckte sin granna matmor.

Under det att hennes fina fingrar omfattade den
erbjudna blomman, tryckte hennes handlove mot ynglingens
hand med den verkan, att han, rodnande och förvirrad,
drog sig ett steg tillbaka.

»Adjö, Anders, och tack för den vackra blomman!»
ropade friherrinnan, varefter hon avlägsnade sig ur
parken, mer flygande än gående.

Knappt hade hon satt foten på porttrappan, förrän
hennes öron förnummo följande utrop:

»Vad jag är olycklig! Vad jag är olycklig!»

Friherrinnan vände sig om och igenkände inspektorens
dotter Anna, vilken nu stod framför henne med förgråtna
ögon.

»Ah, är det du, mitt barn!» sade hon; »varför gråter
du, flicka?»

»Han håller då inte av mig! Gud, vad jag är olycklig!»
snyftade flickan.

»Du har då träffat Anders?» frågade friherrinnan.

»Nej, men jag hörde, jag hörde!»

»Du stod då och lyssnade! ... Det var orätt, mitt barn!
Anders har ju inte friat till dig?»

»Nej, men jag trodde, jag trodde att ...»

»Men efter du nu vet, att han inte håller av dig, så
slå honom ur hågen ... Anders passar inte för dig, tro
mig, min flicka ... Jag skall skaffa dig en annan fästman,

som bättre anstår dig, och du kan räkna på en vacker
hemgift av mig, bara du lovar att inte gråta mera.»

Anna log verkligen genom tårarna och syntes något
lugnad. Ack, vad landsbygdens döttrar äro lyckliga, vad
de ha lätt för att bli lugna!

När friherrinnan satte sig i vagnen, glänste hennes
ansikte av högre glans än vanligt, och alla, som omgåvo
henne, glömde för hennes strålande ansikte hennes granna
toalett, vilken företrädesvis brukar väcka uppseende på
landet. Men ingen begrep, varför hon så ofta kysste den
vackra blomman hon hade i handen.


V.

Några veckor därefter hugnades Rosenholm med
storfrämmande från Stockholm, nämligen en av friherrinnans
bröder, ryttmästaren Gustav T**, samt greve H**,
kammarherre och possessionat från Östergötland, ehuru han
till det mesta vistades i huvudstaden.

Den ädla och gästfria värdinnan själv hugnades likväl
så lagom av dessa herrars besök, ty hon hade knappast en
timme varit tillsammans med dem, förrän den olycksaliga
politiken ånyo kom på tapeten och hon återigen måste
höra talas om sammansvärjningar med mera dylikt, från
vilket otyg hon nu varit befriad i mer än tvenne månader.

Visserligen gjorde däremellan greve H** den vackra
änkan sin kur, och brodern lät ganska allvarsamt systern
förstå, att han bestämt den värde greven till sin svåger;
men ehuru greven verkligen var en både rik och ståtlig
man, ryste likväl den fridälskande och för landsbygdens
behag passionerade damen för blotta tanken på att förena
sitt öde med en person, vars hand när som helst vore
färdig att färgas av en konungs blod, vartill kom en hel
hop romantiska funderingar, dem hon inom sig hade svårt
att reda.

En förmiddag, och under det de bägge gästerna, såsom
hon trodde, uppehöllo sig i skog och mark för att giva
sin blodtörst luft mot Rosenholms harar, skyndade
friherrinnan ensam ut i trädgården för att bese sitt orangeri
och språka med sin trädgårdsmästare, den hon, hindrad

av lustfärder till grannarna, på tvenne dagar icke haft
tillfälle att träffa.

Hon lade handen på orangeridörren för att öppna den,
då hon hejdades av en skarp ordväxling inifrån.

»Slyngel! Vet du inte, vem du har framför dig?»
hördes ryttmästarens skrällande röst.

»Jag trodde först att det var friherrinnans bror»,
svarade den unge trädgårdsmästarens stämma; »men det
ohövliga tilltalet gör, att jag nu tvivlar därpå.»

»Den där är mogen för sina fem och tjugu», hördes
greven anmärka.

»Säg snarare femtio», rättade ryttmästaren, »och jag
hade min själ lust att ...»

Friherrinnan hastade in i orangeriet och fann sina
gäster i hotfull ställning emot den unge mannen, som mätte
sina begge motståndare med trotsiga blickar.

»Vad är det? Vad är orsaken till denna obehagliga
tvist?» ropade friherrinnan, flyttande sina ögon från den
ene till den andre.

»Åh, det är ett lappri, fru syster», svarade ryttmästaren.
»Vi höllo bara på att lära den där figuren seder.»

»Den oförskämdaste junker jag sett», vitsordade
greven.

»Men sag då, Anders, vad har då hänt?» frågade
friherrinnan, ytterst orolig.

»Herr ryttmästaren bröt de fyra druvklasarna i innersta
rummet», berättade trädgårdsmästaren med återvunnet
lugn, »och jag vågade blott anmärka, att det var synd att
bryta dem, dels därför att de ännu inte äro mogna och
dels för det att hennes nåd särskilt anbefallt mig att vårda
dem ... Något annat har jag inte sagt, men det var
tillräckligt att förmå de bägge herrarna utfara mot mig i de
grövsta tillmälen.»

»Om du inte tiger, din slyngel», utropade ryttmästaren,
»skall jag ta mig tusan, lära dig hålla tungan!»

»Ni har ingen rättighet att vara min lärare, och ingen
kan tvinga mig att bli er elev», svarade Anders.


»Jaså, ingen kan tvinga dig!» genmälde ryttmästaren,
i det han lät sin käpp drabba ned på ynglingens skuldra.

»Fy, Gustav, fy!» ropade friherrinnan och sprang
emellan de bägge parterna.

Ynglingens kinder brunno, hans ögon flammade och
hans händer knöto sig; men hastigt lät han sina bägge
armar nedsjunka.

»Endast den omständigheten, att ni är friherrinnans
bror», sade han, »befriar er från betalning i samma slags
mynt.»

»Det är oskickligt, min bror!» förklarade friherrinnan
harmsen; »ja, ovärdigt att så behandla ...»

»Jaså, min goda syster vill spela rollen av
beskyddarinna», avbröt hennes broder.

»Jag både vill och skall spela den rollen», svarade
friherrinnan ; »det är en vackrare roll än despotens, skulle
jag tro, och jag skall aldrig tillåta att man förfördelar
någon av mitt folk och allraminst denne unge man, för
vilken jag hyser förtroende och vänskap.»

»Det måtte vara en riktig guldgosse det där», yttrade
greven, något hånande.

»Nej, herr greve, denne unge mans trohet och
redlighet kunna inte uppvägas med guld!» genmälde
friherrinnan och ville med en blick, full av det ömmaste
deltagande, trösta sin gunstling.

Men denne hade under herrskapets ordväxling
avlägsnat sig ur orangeriet och syntes icke mera till.

Herrskapet promenerade tillbaka upp till herrgården;
men värdinnan bevärdigade ej sina gäster med ett enda
ord, och när greven erbjöd henne sin arm, vägrade hon
att mottaga den.


VI.

Följande förmiddag, ungefär vid frukosttiden, inställde
sig den unge trädgårdsmästaren på herrgården.

Friherrinnan, vilken den föregående dagen haft flera
bud efter honom, tog emot honom i sitt kabinett både med
ängslan och glädje.

Hans ärende var kort, om icke just så alldeles gott
i hennes nåds tycke. Han förklarade, att han icke längre
efter vad som hänt, kunde fortfara med sin befattning
över trädgården och orangeriet, utan anhöll vördsammast
om sitt avsked.

Det blev en rörande scen. Friherrinnan bad och sökte
blidka. Hon var i den stunden icke mer Rosenholms höga
härskarinna; hon var ett barn, vars dockor man ville
borttaga, en syster, vars bror man ville beröva henne, en brud,
från vilken man ville slita hjärtats älskling. Hon grät
och stormade; men ingenting hjälpte. Den känslolöse!
För tårar i sådana ögon och tryckningar av sådana
händer kunde man väl tåla tjugu käpprapp, om det gällde.

Under det scenen var som livligast, inträdde gästerna
i kabinettet. Lik en stormvind ilade värdinnan emot de
bägge herrarna.

»Det är er, mina herrar, jag har att tacka för att jag
nu förlorar en person, som bidragit till min trevnad och
lycka på Rosenholm!» förklarade hon med vreden i
blicken och tårarna i halsen.

»Hå, jag beklagar sorgen», yttrade brodern skrattande.


Greve H** skrattade ej. Han började se djupare än
den tilltänkte svågern, ty han såg med svartsjukans ögon.

»Jag uppmanar er därför», fortfor friherrinnan, »att
giva den unge mannen all den upprättelse, han har rätt
att fordra av er!»

»Det skulle jag gärna göra, söta Helena», svarade
ryttmästaren; »men jag har inte min käpp till hands.»

»Uselt!» genmälde friherrinnan och slungade på sina
gäster en blick av outsägligt förakt; »vore han er
vederlike, skulle ni varken haft mod att skymfa honom eller
vågat neka honom upprättelse ... Men vad han nu inte är,
kan han bli», tillade hon med beslutsam stämma.

»Kanske du tänker adla honom?» gycklade brodern.

»Jag tänker så ställa till», genmälde hon, »att den, som
ni nu förakten, hädanefter skall få mer att säga på
Rosenholm än någon av er, mina herrar, och om ni inte bevisen
honom aktning i mitt hus, skall han veta förskaffa sig
den i sitt eget, ifall han anser det löna mödan.»

Gapskrattande svängde ryttmästaren om på klacken
och gick ut i salen, där det retande frukostbordet väntade.
Greven föjde honom med rynkad panna och beklämt
hjärta, ty han visste icke vad han skulle tänka om
saken.

De bägge gästerna, som slagit sig ned vid
frukostbordet, höll som bäst på att tömma ett glas portvin på
hummersallaten, när värdinnan utträdde i salen,
ledande vid handen den unge trädgårdsmästaren.

»Medan herrarna ha sina glas i hand», sade hon,
»önskade jag, att herrarna behagade dricka en
lyckönskningsskål för de tvenne trolovade, som nu ha den
äran att presentera sig för er.»

De bägge herrarna blevo rödare i ansiktet än hummern,
som blänkte på tallriken.

»Förmodligen ett skämt, min nådigaste friherrinna!»
tog greven först till ordet, i det han bjöd till att le.

»Jag skall ha den äran att vederbörligen notificera er
om bröllopet, herr greve!» svarade friherrinnan.


»Denna skandal, detta förräderi mot släkt och
anständighet!» utbrast brodern, springande upp från bordet.

»Denna skandal och detta förräderi följas varken av
samvetskval eller av vanära och schavott!» viskade
systern i broderns öra.

*

Samma förmiddag reste de bägge herrarna från
Rosenholm, sedan de likväl förut intagit sin ordentliga frukost,
ty magen tager alltid ut sin rätt, trots harmen och vreden.
Men friherrinnan och hennes trädgårdsmästare åto
ingenting den dagen; det är helt annorlunda med kärleken och
sällheten.

»Hur lyckligt att jag äntligen kunde besluta mig till
någonting så förnuftigt!» yttrade friherrinnan, under det
att hennes bagge händer övergötos av den unge mannens
kyssar och glädjetårar.

En kort tid därefter blev Anders Matsson den sköna
friherrinnan K**s avundade make, ävensom ägare och
herre till Rosenholm med underlydande lägenheter.
Patron Matsson var en av sin tids största lantbrukare och
ansågs för en av de rikaste egendomsägare i
Södermanland samt ägnade sitt uppfinningsrika huvud förnämligast
till sin hustrus och sina barns lycka, emedan han lovat sin
fru, friherrinnan Helena Matsson, att aldrig befatta sig
med politiken, utan låta konungarna vara i fred både för
handkyssningar och pistolkulor.

Vad svågern och ryttmästaren för övrigt beträffar, så
kände sig denne rätt lycklig att, efter Gustav III:s mord,
i vilket han var inblandad, kunna finna en fristad hos
den ofrälse svågern på Rosenholm. Matsson bemötte
ryttmästaren med all vänlighet, livligt erinrande sig, att
han för sin lycka hade honom att tacka, eller, kanske
rättare, hans käpp.
</chapter>

<chapter name="Estlänningen"</chapter>
ESTLÄNNINGEN

I.

Den östligaste delen av svenska kusten är den forna ön,
numera halvön Rådmansö. Havets fuktiga vindar och
solen, vars första strålar varje morgon falla på den mot
sydost sluttande halvön, frambringa gemensamt en
förvånande yppighet i furuskogar, lövlundar, blommande
ängar och gulnande åkertegar. Där bor ett kraftigt
fiskarfolk, en särskild art av rospiggar, ättlingar av de
vikingar, som kuvade och gåvo namn åt Europas stora utmark,
Ryssland. Där är det gamla herresätet Riddersholm
beläget. Mellan Riddersholm och byarna Aspnäs, Gillberga,
Räfsnäs och Gräddö sträcker sig en stor, dunkel och
morasfull skog, som gränsar till havet. Ej långt från
Koholma skär sig en smal vik in mellan trädbevuxna
klippor. Vid denna viks slut stod för något över tretton år
sedan en afton en målare och såg utåt sjön. Han såg en
stor skådebana. Vikens sidor voro kulisser, vattnet
golvbräder och himmelen fond. Skådespelarna voro dels
jordiska, vilt skummande böljor, varur stundom
svartmuskiga salar tittade upp, dels himmelska, majestätiskt
seglande moln. Stormen blåste i sitt kopparhorn och hjälten,
som dukade under för ödet, var den i sitt eget blod
sjunkande solen.

Målaren satt stum och tänkte: aldrig målar jag ett

landskap mer, och intet målat vill jag hädanefter se. När
mörkrets ridå fallit, vände han sig om för att gå till
vila, men hade glömt vägen. Han gick hit och dit mellan
hallonbuskar och furustammar. Det blev så kolmörkt att
han måste stanna. Äntligen gick månen upp och färgade
talltopparna ljust blekgröna, vilket bröt sällsamt av mot
de obelysta barrmassorna inunder. Målaren gick över
sumpiga mossar. Till slut måste han stanna på en tuva,
som gungade inunder honom; han vände sig om, gick en
stund och sjönk till knäna i gyttjan. Han arbetade sig
upp och såg sig omkring. Kring honom hoppade
förskräckta klossor, och uppe i en gammal yvig gran
glimmade ett kattlos lysmasklika ögon. Månen steg högre och
upplyste en liten fä-stig; på den framgick konstnären och
upptäckte snart en liten hage med en stuga. Han bultade
på stugans dörr. Intet svar. Han knackade på fönstret,
men allt var tyst, själva stugan tycktes sova. Han
väsnades länge förgäves. Slutligen skrek han: »Om ni
inte låter upp, slår jag sönder fönstret och kliver in, ty
jag har ej lust att vara ute i den fuktiga natten.»

Äntligen öppnades dörren, och en varelse tittade ut.
Det var ett gulblekt ansikte med kort, svart skägg och en
röd kalott. Ögonen plirade, den trubbiga näsans sidor
vidgades som på en vädrande mops, och munnen
öppnades som på en hungrig haj. »Drömmer jag?» sade
målaren. »Hör du, gubbe, vem bor här?» Underdjuret
höjde då på de buskiga ögonbrynen och vände till örat
lyssnande. Målaren talade vidare; mannen tycktes vilja
förstå, men kunde ej. Målaren, som varit på andra sidan
Östersjön, tyckte att mannens mössa såg finsk ut och sade
därför på finska språket: »Är du från Finland, din
stackare?» Gubben skakade undrande på huvudet. »Det
måtte väl inte vara en tomtegubbe heller! — Möjligen är
han från Estland», och så sade han på estniska: »Jaså,
du är visst estlänning?» Då klarnade människans anlete,
munnen log och pannan jämnades. I Ögonen
uppflammade en sådan eld av kärlek och fröjd, att målaren
fattade tycke för den sällsamme. Den fule hade blivit skön

av glädjen. Sedan den första tjusningen över
hemlandstonerna hade lagt sig i hans bröst, blev han åter skygg,
bugade sig slaviskt och sade på sitt tungomål: »Nådig
herre, skona mig!» varefter han öppnade dörren.
Målaren gick in i stugan, där en stor hund rusade upp mot
hans bröst och morrade dovt, men vid ett slags skällande
ljud av estlänningen stillade han sig och smög sig undan
i mörkret på golvet. Fram i stugan låg en gumma på en
eländig bädd. Månen lyste på hennes magra anletsdrag.
Hon lät höra ett plågsamt hostande. Estlänningen
skyndade fram och gav henne att dricka ur en lerskål,
torkade svetten från hennes panna, stoppade in det trånga
täcket om henne och puttrade några ord som, oaktat de
voro otäckt sträva, likväl hade en öm ton. Månen lyste
vemodigt på en förfallen spisel, i vars hörn innerst
tycktes lura ett mångfotat odjur, som dock vid närmare
betraktande befanns vara endast en beskedlig golvrecensent,
d. v. s. en viska. Målaren tog viskan i sin högra hand
och sopade rent ett hörn på hällen, satte sig och sade:
»Jag fryser; kan ni inte göra upp eld?» Estern svarade:
»Eld äter sömnen upp, sömn tarvar den sjuke», men
gumman väste: »Elda ni! Jag fryser!» Estlänningen gick
ut att skaffa bränsle. Då vinkade gumman åt målaren,
och han satte sig vid hennes sida. Hennes bröst hävdes,
och ett dovt gnisslande förrådde, att några ord voro på
väg till målaren. Äntligen lät det: »Herre! Han där
ute är kristen; han har i sju veckor skött mig som en
gammal änkling sitt enda barn; han har plockat lingon och
blåbär åt mig; mitt mjöl och min potatis har han lagat
åt mig endast; själv har han ätit svampar. Han har
plockat örter i skogen och lisat min vånda. Gud sände
honom säkert till mig.» Nu var estern åter inne och
sysslade i spiseln. Hans svartmuskiga ansikte blåste på
elden, och ögonen gnistrade mot lågorna, som gåvo ett
demoniskt tycke åt hans huvud. »Han är en Guds ängel»,
fortfor gumman, »och när han intet har att bestyra,
lutar han sitt huvud mot bröstet och mumlar underliga ord.
— — — — Nu kan jag ej mer — giv mig — — — — 

Jesus Krist—.» En rossling avbröt det hela ordet, hon
kastade sig något åt sidan och gav upp sin anda. Nu
levde elden upp och sprakade muntert. Estern såg en
stund på den döda, därefter drog han täcket över hennes
ansikte och föll på knä vid sängen, tyst bedjande.
Målaren tyckte att han hörde några toner från en sällsam,
ljuvlig musik, som försvann i fjärran. Han iakttog någon
stunds tystnad, ty det äventyr han råkat ut för sysselsatte
hans själ. Han hade nyss beundrat en skön natur och sett
himmelens sol gå ned i havet; nu var han vittne till
människoeländet och hade sett ett människoliv slockna.

»Du kan just säga mig vad du är för en karl», avbröt
målaren den hemska tystnaden, »och hur du kommit hit.»

»Herre!» började denne på sitt lands språk, »jag är en
född träl under baron Falkenberg på Schwartzenhaus.
Jag hade lärt mig smida, slöjda och varjehanda annat. I
Riga hörde jag talas om en socken på Dagö, som av
svenska kung Karl XI hade fått ett brev på frihet. Prästen
på ön var en gammal savolaksare från svenska tiden och
höll ihop med bönderna, som förtrycktes av sin herre,
furst Mailowsky. Han tog reda på frihetsbrevet bland
kyrkans papper, slog sig ihop med ett par duktiga
bönder och for med dem till kejsaren för att begära hans
bekräftelse. Kejsaren satte sitt namn bredvid den store
svensk-kungens, och alla socknemännen blevo fria. Detta
hände för många år sedan. Jag var en gång hos min
mormoder, vars man varit klockare. Hon läste i sin
bibel, när jag kom. När jag såg på bibeln, märkte jag ett
gulaktigt stycke skinn. Jag undersökte det och upptäckte
bokstäver; men det var ett språk som jag ej begrep; på
min fråga därom svarade gumman, att hon nyttjade det
som märke mellan gamla och nya testamentet, samt att
det var skrivet av en svensk kung. Jag fick en tanke:
det är ett frihetsbrev. Jag begärde och fick brevet av
min mormor, då jag lät henne förstå vad det kunde vara.
Därpå gjorde jag en vandring till svenske-far på Dagö,
för att rådfråga honom. Han besannade min förmodan;

även åt vår socken hade den store västerkungen givit
frihet. Då återvände jag hem, gick till vår präst och bad
honom fara till kejsaren. Men vår präst var en tysk
student, som hade blivit landsförvist från Tyskland, för
det han talat om frihet där i landet; han ville nu vara
försiktigare och gick därför till Falkenberg med brevet
för att förfråga sig. Greven skrattade, tog brevet och
sade: »Jag skall själv skaffa det till vederbörlig ort.»
Nog fick prästen ett fat vin, men vi fick aldrig någon
frihet. Vi hörde aldrig av varthän vårt frihetsbrev tog
vägen. Emellertid fäste greven alltid sina grymma
vargblickar på mig. En gång, när jag stod i smedjan, steg han av
sin ridhingst utanför och ropade ut mig och befallde mig
se åt, hur det var med skorna på bakhovarna. Jag gjorde
så, fann en bortfallen, ditsatte en ny och bugade mig för
min nådige herre. Han kastade sig i sadeln, gav mig till
betalning ett rapp över ansiktet med ridspöt och försvann.
Jag, grevens hund, måste tiga och lida, men min hund
förföljde honom skällande. Uppretad av denna och dylika
misshandlingar, vandrade jag en dag från hemmet och var
snart i Finland. Snart lyckades det mig övertala en finsk
bonde, vilken jag i en storm lyckats rädda, att sätta mig
över till Sverige, ty, tänkte jag, ett land som haft en
konung, vilken utdelat frihetsbrev, måste väl själv vara
fritt och icke förskjuta en arm satan, som flytt från
förtrycket. Finnen, jag och min hund stego i en liten båt
och nådde den svenska stranden; men knappt hade jag
satt foten i land, förrän han kastade till mig några sillar
och brödkakor samt därefter seglade bort igen, ty, såsom
sanningen var, fruktade han säkert att, i händelse hans
goda gärning blev bekant, få omak därför. I detta
främmande land mötte jag några bönder, som förbarmade sig
över mig och gåvo mig matsäck, för att leva därpå under
min väg till Stockholm, dit jag tänkte begiva mig; men
den vägvisare man givit mig för att ledsaga mig genom
skogarna till Stockholmsvägen, passade på när jag en
gång sov, tog min matsäck och gick sina färde.
Övergiven påträffade jag då denna koja och den stackars

gumman som nu dött; men vad jag nu skall taga mig till, vet
den levande Guden.

Några tårar trillade över det gulbleka ansiktet, som
under en djup suck vände sig till det ställe, där den döda
låg. Det var som hade han förlorat sitt enda stöd med
henne, vars stöd han likväl själv varit.

Målaren tillbragte natten i den föga angenäma
bostaden, och morgonsolen uppgick över trenne sovande
mänskliga varelser av vilka likväl blott tvenne uppstodo, ty den
tredje sov, som vi berättat, gravens sömn. Därefter
begav sig målaren på hemvägen, åtföljd av tvenne
följeslagare, estlänningen och hans hund.

Målaren var artist av mycken förtjänst, men rikedomen
ej hans starka sida. Många av hans konststycken hängde
infattade i rika, förgyllda ramar i de förnämas förmak;
men hans egen infattning var på långt när ej så gyllene.
Icke desto mindre tog han de värnlösa varelserna med
sig till Stockholm och underhöll dem. De stackars
flyktingarna sovo vid dörren till hans trånga kammare,
tävlande med varandra i trohet och tacksamhet. Slutligen
skaffade målaren sin utländske kammartjänare plats som
dräng vid ett bränneri å Drottningholm. Estlänningen
vandrade av med sin hund, och målaren kände i sitt öga
en tår, uppväckt av det djupa sorguttryck, som i
avskedets stund ytterligare fördystrade den fattige främlingens
redan förut mer än tillräckligt dystra ansikte.


II.

Ungefär ett halvt år hade förlidit, då vår målare, för
att njuta av vårens och sommarens behag, hyrde sig ett
rum i den s. k. Djurgårdsstaden. När han en gång
nattetid återvände till sin bostad, efter att på Franska
värdshuset, i sällskap med några kamrater och vänner, ha
tillbragt några glada timmar, höll han på att stupa över
någon större kropp, som låg utanför hans dörr. Förvånad
tog han några steg tillbaka, medan den liggande gruppen
reste på sig, vilken utgjordes av en människa och en
hund, av vilka den förre kysste målarens högra hand,
under det den senare slickade samme ägares vänstra.
Målaren igenkände sin f. d. kammartjänare, estlänningen.

»Vad ... gör du här ... din galning?» frågade målaren,
något svävande på målet.

»Slå mig, döda mig, nådig herre, men skicka mig ej
tillbaka till bränneriet», ropade estlänningen med en röst
så klagande, att den skulle ha trängt in i målarens hjärta,
så framt ej hans huvud till följd av nattens orgier något
för mycket tagit övervikten.

Samtliga de levande varelserna trevade nu fram i
kammarens skymning, under bemödande att få eld på ljus,
vilket efter många fruktlösa försök sent omsider lyckades.

»Drag ... av mig stövlarna ... hör du, ditt nöt!»
grälade målaren. Estlänningen fullgjorde denna befallning
med ena handen, på samma gång han med den andra
hindrade sin husbonde från att följa med i golvet.


»Herre min Gud, herrn är sjuk!» skrek trotjänaren, i
det han så varsamt som möjligt lade sin herre i sängen,
stoppade sängtäcket omkring honom, höll handen för hans
panna, när behovet så påkallade, satte vattenkarafinen till
hans mun och stridde manligt mot Bacchi verkningar, en
ny Titan mot Olympens gudar.

När målaren följande förmiddag öppnade sitt ena öga,
ty det andra tycktes ha svårt för att få sina fönsterluckor
uppskruvade, varseblev det över sig fyra andra ögon, på
en gång de fulaste och ömmaste i världen, nämligen
estlänningens och hundens, vilken sistnämnde sjukvårdare
höll framfötterna på sängkanten och nosade vänligt på
den vaknande sjusovaren. Målaren satte sig upp i sängen
och höll handen mot sitt brännande huvud. Det föreföll
målaren som höll någon på att riva färg i hans hjärna.

»Nådig herre, skicka mig ej tillbaka till bränneriet!»
bad estlänningen med hopknäppta händer.

»Nå, vad vill du jag skall göra med dig, din stackare!»
svarade målaren; »inte kan jag behålla dig, men som du
är så oregerlig, att du ej kan trivas hos annat folk, ser
jag mig tvungen att anmäla dig hos polisen.»

»Hos polisen!»

»Då blir du återskickad till ditt fädernesland och jag,
som hyst din älskvärda person, får enkom göra en tavla
för olagligt inhysande.»

»Hellre än nådig herrn ska betala något för min skull»,
inföll estlänningen, »går jag och anmäler mig själv, utan
att jag behöver uppge namnet på min välgörare.»

»Vänta nu, ty det är skinn om dig, fast det är bra fult,
och jag får väl hitta på någon annan utväg; men varför
rymde du från Drottningholm?»

»Jag kunde inte härda ut. Natt och dag söpo
drängarna, och då jag ej ville göra dem sällskap, misshandlade
de mig. De äro drängar så väl som jag, tänkte jag, och
då de lyfte hand mot mig, så — men det är bra
besynnerligt att svenskarna inte äro så starka som jag förut trott.»

Målaren, som med sina blickar mätte estlänningens

undersätsiga, men herkuliska kroppsgestalt, fann ingenting
besynnerligt däruti.

»När de nu inte hade lust att slå mig», fortfor
estlänningen, »så började de, när jag ville sova, avbryta min
sömn medelst bultningar i väggar och golv och på detta
sätt plåga mig, så det var mig omöjligt att längre
kvarstanna. Därför lämnade jag i går Drottningholm, och då
jag blott kände en enda människa här på jorden, som ville
mig väl, så begav jag mig hit.»

»Det är ganska bra att du ej super», sade målaren, i
det han blötte sitt huvud i vattenskålen, »och tack för du
hjälpte mig i sängen i natt, du kom alldeles som du varit
kallad. Nå, du lärer väl få dröja hos mig några dagar,
till dess jag hunnit skaffa dig ett ställe, där du slipper
stryk för det du är nykter. Husrum, det vill säga rum
vid dörren, såsom vanligt, och kost, så litet kostsam som
möjligt, kan jag väl bestå dig; men årslön — ser du, en
sådan har jag själv aldrig haft i mina dagar.»

Estlänningen gjorde ett skutt av glädje, så att han
stötte huvudet i taket, och hans hund var ej heller sen att
för sin del deltaga i figuren, till stor fara för den lilla
kammarens få möbler.

Ungefär en månad därefter hade estlänningen fått sig
plats vid ett bruk, och lika händig i att smida och slöjda,
som han var arbetsam och trogen, förvärvade han sig
snart allas förtroende, sin husbondes först och främst.
Estlänningen förstod sig även något på byggnadskonsten
och hade i sitt fädernesland arbetat däruti. Genom dessa
egenskaper i förening med ordning och flit blev han
oumbärlig för sin husbonde, brukspatronen, och som han
därjämte på lediga stunder lärt sig räkna, skriva och tala
svenska, så förvånade det ingen, när han fyra år efter
sin ankomst till bruket blev inspektor därvid. Nu i
välmaktens sköte träffades han likväl av tvenne sorger; den
ena bestod i förlusten av hans trogna hund, följeslagaren
i alla hans öden, vars kropp så många gånger varit hans
huvudgärd om natten och sprungit vid hans sida,
trösterikt viftande på svansen, när han om dagen känt sig av

Gud och människor övergiven. Den fyrfotade vännen,
överträffande så mången annan vän på två ben, dog av
ålder vid sin husbondes fot, sedan han likväl till avsked
för evigt fått slicka hans hand och än en gång se in i hans
ögon. Hans sista dödsryckning var ett viftande med
svansen. Den trogne hunden uppstoppades och fick plats
i sin husbondes sängkammare. Ofta såg bruksfolket sin
inspektor gestikulera mot den uppstoppade och hörde
honom vissla och ropa hans namn. Den andra sorgen
förorsakades honom därigenom att han ej fick reda på sin
välgörare. Målaren hade nämligen sedan längre tid
vistats utomlands och under denna tid ej låtit det ringaste
höra av sig. Den hederlige estlänningen led av att ej få
visa sin välgörare hur lycklig han var och att ej få lyfta
från sitt bröst den enda tyngd, som tryckte det, nämligen
tacksamhetens.


III.

Några år förflöto ytterligare, och vi införa läsaren i ett
litet, tarvligt möblerat rum tvenne trappor upp i ett
avlägset hus å Norrmalm. Det är vinterafton, och ett enda
talgljus upplyser kammaren. På en soffa återfinna vi vår
målare, men det glada, skämtsamma draget kring hans
mun och den levande förhoppningen i hans blick
återfinna vi ej. Han hade återkommit från sin långa resa,
varunder han visserligen sett mycket skönt, men på samma
gång sett in i sin egen förmåga och med grämelse funnit
den så fattig, i förhållande till de rikedomar han inom
konstens värld överräknat. Ekonomiska bekymmer hade
icke heller så litet bidragit att vitmåla den kind, som
några år förut glödde så friskt av levnadslust och rika
förhoppningar. Samma hand, som förut fattat penseln
med den tjusande tanken att en dag kunna slå en
Correggio, en Rafaël ur brädet, hade nu till följeslagare och
pådrivare ingen annan tanke, än att möjligtvis kunna slå
ihjäl en väntande björn, och, i stället för den väntande
madonnan med de englalika dragen, som i en förfluten tid
skymtade emot honom från himlens guldmoln, såg han nu
endast i perspektivet någon gammal medgörlig matrona,
presenterande sig från höjden av några tunnor guld och
vars: »älska dig i nöd och lust» kunde försäkra honom
att, åtminstone vad nöden beträffade, därav kunna få så
litet som möjligt. Vad lusten vidkom, så skulle väl
denna taga sig ut så gott som möjligt. Vår målare var

således, såsom läsaren finner, icke mer så intagen av sitt yrke
som förr, och hans snilles urverk skulle utan tvivel helt
och hållet ha stannat, så framt icke bekymmerns blylod
dagligen och stundligen hållit verket i rörelse.

Klockan hade slagit åtta, då dörren med en ovanlig fart
uppslogs och en äldre, välklädd man inträdde. Målaren,
som spratt upp, förskräckt av detta sena besök, hann ej
ens med blicken överfara den ankomne, förrän denne,
under det ena glädjeutropet efter det andra, fattade hans
händer och tryckte dem till sitt bröst och sina läppar.

»Är herrn rent av tokig! Vad fan vill herrn med mina
händer?» utropade målaren. »Vem är herrn? Vad
önskar herrn? Vad bety ... Skulle det vara möjligt! Skall
jag tro mina ögon! Är det ni! Verkligen ni!»

»Ja, det är jag», svarade estlänningen, som knappast
kunde andas av förtjusning, »verkligen jag; men det är
också ni, min välgörare, min räddare! — Detta fattiga
rum! Store Gud, ni lider nöd, medan jag är rik och lever
i ett överflöd, men för vilket jag likväl endast har er att
tacka — nu kan jag dö nöjd, ty jag har återfunnit er och
jag är så lycklig — så lycklig!»

Gubben nedsjönk utmattad på soffan bredvid målaren.
Det dröjde en god stund innan man kom sig så vida före,
att man å ömse sidor kunde avgiva nödiga förklaringar.
Den forne kammartjänaren hade varit lyckligare än den
förre husbonden. Han var nu egendomsägare och låg i
stora affärer, som beredde honom stora årliga inkomster,
varmed han genom den största sparsamhet och klokhet
immerfort förökade sina kapital. Resultatet av detta möte
blev pro primo, att herrarna gingo ut tillsammans och
förtärde en läcker supé, den estlänningen betalade, och till
tacksamhet varför målaren proponerade brorskål med sin
extjänare, och pro secundo, att herrarna dagen därefter
lämnade Stockholm för att begiva sig till en större
lantegendom, som ligger nio mil utom Roslagstull och den vår
artist fann vida trevligare än alla de villor och palats
tillsammantagna, han sett på Italiens jord. Följande
julafton erhöll estlänningen till julklapp en tavla,

föreställande det nattliga uppträdet på Rådmansö för åtta år
sedan. Nyårsaftonen därpå fick målaren ett skriftligen
uppsatt och behörigen dokumenterat testamente på all den
kvarlåtenskap, estlänningen kunde hava efter sin död.
Sålunda levde de båda vännerna i det intimaste förhållande
några år, till dess dödens hand sönderslet
vänskapsbandet. Men det var ungdomen och icke ålderdomen som då
skördades. Aftonen efter begravningen stod estlänningen
ensam i sin sängkammare och såg på den över sängen
hängande tavlan. Hans blick irrade länge från det ena
partiet till det andra: den döda gumman som låg där i
sängen, hunden som sträckte sig där på golvet, målaren som
satt vid spiseln. Slutligen utropade gubben med en
sönderslitande stämma, i det han sträckte sina armar mot
tavlan:

»Där — där allt vad jag älskat!»
</chapter>

<chapter name="Två vänner">
TVÅ VÄNNER

Originalens tid är förbi. Civilisationens hyvel går över
alla, borttagande alla de kantigheter som förr gjorde den
ena människan så egen och utmärkt från den andra, ty
alla vilja vara varandra så fasligt lika. Det där må nu
vara gott och väl, men det är tråkigt, emedan detta
likhetssträvande fortgår på de individuella karaktärernas
bekostnad. Den som av naturen är ämnad till jätte tränger
ihop sig för att så mycket som möjligt kunna inpassa sig
inom den för dagen givna och av modet bestämda formen,
under det att dvärgen däremot rådbråkar och utpinar sina
spensliga lemmar för att även kunna nå samma
beväringsmål. På detta sätt förkvävas det egendomliga Försynen
nedlagt i varje människosjäl och som just borde utgöra
livets egentliga rikedom. Varje annan individ som, med
åsidosättande av ifrågavarande onaturliga lagar, söker
fritt utveckla sitt inres skatter, betraktas vanligtvis som
en gengångare från råhetens förskräckliga tidevarv och
gör precis samma effekt bland nutidens dekarterade
söndagsbarn, som ett par klumpiga smorlädersstövlar bland
de fina blanklädersskorna i valsen eller polkan. Med ett
ord, apsläktet triumferar på mänsklighetens bekostnad.

En och annan gång, ehuru högst sällan, träffar man
dock sådana figurer, mot vilka civilisationens omnämnda
hyvel bräcker sitt eggjärn. Dessa tjurskallar framgå
ohjälpligt sin bana på sitt eget hårdnackade sätt,

fullkomligt döva och blinda för grinet, som kring dem
utvecklar sin myggdans. Det är tvenne dylika original, som äro
hjältarna i följande korta berättelse.

För några år sedan hade Stockholms samtliga
«källarkunder mycket att orda om tvenne äldre herrar, som
dagligen besökte några av huvudstadens källarsalar.

Båda voro f. d. åldermän, den ene i det vällovliga
hovslagareämbetet och den andre i det likaledes vällovliga
vagnvakareämbetet. Som de levat under de s. k. goda
tiderna, hade de var för sig samlat så mycken
förmögenhet, att de nedlagt sin rörelse och för återstående
dagar levde ett sorgfritt liv av räntan på det lilla kapital de
ägde.

Men vad var det som källarkunderna om dem hade att
förtälja? Jo, att man under en tid av tjugu år beständigt
sett de tvenne åldermännen tillsammans utan något annat
sällskap än varandra. Men icke nog därmed. Man hade,
som sagt är, sett dem, utan att någonsin ha hört dem
växla ett enda ord varken med andra, eller, vad som var
än besynnerligare, med varandra. Troget följdes de åt
över torg och gator med händerna bakpå ryggen, men
tysta som de murar, emellan vilka de vandrade, ja, de
hugnade icke ens varandra med en blick. Varje
eftermiddag på slaget sex stannade de framför källaren
Hamburger Börs och funderade några sekunder, varefter de
gingo in och slogo sig ned vid det närmast dörren
stående bordet. Kyparen nalkades dem genast med tvenne
små supar odestillerat brännvin, tvenne medvurstbitar,
tvenne kringlor och tvenne glas svagdricka. Kännedomen
om de säkra kundernas vanor hade gått från
källarmästare till källarmästare, från kypare till kypare, under
loppet av ett fjärdedels sekel. De intogo suparna, nöpo en
bit av medvursten och kringlan samt tömde
svagdricksglaset, varefter de på en gång uppstodo, närmade sig
disken, upptogo var sin tjocka, gammalmodiga plånbok,
betalade utan att fråga vad de voro skyldiga, och gingo
sina färde, lika stillatigande som de kommit. Nu
fortsattes vandringen uppåt Drottninggatan till Barnhuskällaren,

vilken de likaledes hugnade med vardagligt besök och där
de togo var sin lilla konjakstoddy med åtföljande
tobakspipa samt läste de tidningar man lade för dem; men när
den ene lade ifrån sig sin tidning, lade den andre på
samma gång bort sin — månne väl för att meddela varandra
vad de läst och sedan gemensamt reflektera däröver?
Ingalunda. De sågo rakt framför sig, sögo på
käppknapparna, men yttade, såsom vanligt, ej ett enda ord. Var
det vår eller sommar, bar det vanligtvis av utåt Norrtull
för att njuta av naturens skönhet på så sätt, att de togo
av på den smala vägen, som leder till livet — på
Stallmästargården, där de uppehöllo sig så länge andra toddyn
och pipan för aftonen räckte, varefter de muntert och
tystlåtet — detta senare dock övervägande — återvände
till hemmet.

De bodde i Sperlingens backe å Ladugårdslandet, men,
märkvärdigt nog, icke tillsammans, utan mitt emot
varandra över gatan, två trappor upp. När den ene satt i sitt
fönster, kunde man vara säker på, att den andre satt i
sitt; när den ene ej satt i sitt fönster, fanns den andre ej
heller i sitt; men ingen hade sett dem nicka åt varandra.
De rökte sina pipor och hade sina ögon fästa på gatan.
Fem minuter före klockan sex på eftermiddagarna stodo
de på en gång i var sin port, marscherade emot varandra
med jämna steg och fortsatte därefter sin aftonpromenad
på sätt ovan beskrivet är. Personer, vilkas nyfikenhet
retades av det originella i detta slags vänskap, hade
visserligen sökt inlåta sig i samtal med de båda vännerna,
men aldrig fått något svar och icke så mycket som en
blick en gång, vilken kunde tillkännagiva, att frågorna
ens hunnit till örhinnorna.

Vad kunde väl orsaken vara till denna påtagliga avsky
för tungans bruk, Försynens skönaste gåva? — Hade de
kanhända, såsom gifta, grälat med sina hustrur och blivit
uttröttade därav? Hade de möjligtvis såsom fäder
förslösat talförmågan i fruktlösa förmaningar till vanartiga
barn? Hade de nog av sina bullersamma minnen och, till
följd därav, intet öra för vad som numera tilldrog sig

kring dem? Dessa frågor kunna, tyvärr, icke besvaras.
Men de båda gubbarna syntes ju oskiljaktiga från
varandra, åtminstone efter klockan sex var eftermiddag, ty
ingen kan erinra sig att de någonsin besökt varandra,
oaktat det nära grannskapet. Vagnmakaren och smeden
höllo ihop, liksom hjulet och skenringen — de kunde
omöjligt existera utan varandra.

En afton väcktes å Hamburger Börs källarkundernas
uppmärksamhet och nyfikenhet av en högst oförmodad
uppenbarelse. Vagnmakaråldermannen inträdde på den
bestämda timmen, men alldeles ensam. Han satte sig vid
det vanliga bordet, och kyparen framställde den vanliga
anrättningen. Ehuru viss om att aldrig få något svar på
någon fråga, kunde dock kyparen icke nu underlåta att
fråga, var hovslagaråldermannen denna afton uppehöll
sig. Vagnmakaråldermannen teg som vanligt, men en
kort darrning i överläppen tillkännagav, att frågan
åtminstone denna gång blivit hörd. Efter en kort stund
uppsteg han och gick till disken för att betala; men då
kyparen försäkrade, att han ej kunde mottaga någon
betalning, emedan supen, medvurstbiten, kringlan och
svagdricksglaset stodo alldeles orörda på bordet, framlade
likväl vår ålderman på disken sina sex skillingar och gick.
Samma scen uppfördes samma afton på Barnhuskällaren
och väckte samma förvåning. Denna gåta blev dock löst,
ty några dagar därefter fingo de nyfikna i tidningarna
läsa underrättelsen om smedens dödliga frånfälle.

En hel månad försvann därefter, utan att man vidare
hörde något av den levande vännen. Att smeden icke
kunde ikomma, var naturligt, emedan han hade det
lagligaste förfall i världen; men vad i Guds namn kom åt
vagnmakaren? Några av de nyfikna slogo under tiden
sina lovar kring hans boning för att få någon nys om
honom, men förgäves. Vi hade så när glömt omtala, att de
två vännerna hade en gemensam städerska, en gammal
gumma med silvervitt hår och en näsa så vass, att om en
fluga i sin blinda iver vågat flyga däremot, hon säkert
blivit kluven mitt itu. Till henne vände sig de nyfikna

med förfrågningar; men de stötte, tyvärr, emot ett nytt
original, kanske större än dem vi ovan tecknat, nämligen
en gammal kvinna, som kunde tiga — tiga, så att det var
synd och skam däråt. De enda ord, man kunde locka ur
hennes för övrigt tillmurade mun, voro dessa: »Det är
bara en av dem, som vänt näsan i vädret», och som ett
slikt svar, utan ringaste variation, vid flerfaldiga
tillfällen upprepat, omöjligen kunde annat än reta gallfebern
på vetgiriga människor, så vände man sig alltid
otillfredsställd och förargad ifrån den fördömda käringen,
som vågade vara så olik sina många systrar i denna
snöda värld.

Men tiden är ej stillastående, och månaden försvann,
liksom alla de föregående. Då kom det en ny notis i
tidningarna, som omförmälde, att vagnmakaren likalades
gått all världens väg, »vilket på detta sätt släkt och
vänner tillkännagives», en tämligen onödig tillsats, ty släkt
hade han icke, och de enda vänner han haft, smeden, som
före honom gått in i evigheten, och gumman, som
tillslutit hans ögon, visste det nog ändå.

Skenringen hade en månad förut brustit. Hur kunde
då det stackars nakna hjulet längre hålla ihop!
</chapter>

<chapter name="Peter Myndes backe">
PETER MYNDES BACKE

Den 21 juli 1838 är en märklig dag i Stockholms
annaler. I Stockholms annaler blott? — Nej, i Sveriges
hävder.

Besvärstiden i det stora Crusenstolpeska målet var
tilländalupen, och den notable statsfången, som hölls
förvarad i Stadshuset, dit även hans maka och barn inflyttat,
skulle, efter vad allmänt trodde, samma dag avföras till
Vaxholms fästning, vilken var utsedd till statsfångens
blivande hem för en tid av trenne år.

Avfärden hade kunnat och bort ske denna dag, och man
måste beklaga, att så ej skedde. Stora olyckor hade
därigenom undvikits.

Ditintills hade visserligen Stockholms gator under en
hel månad dag och natt varit tummelplatsen för
våldsamma militäriska demonstrationer; men, oaktat
arresteringar och andra ofredanden hörde till ordningen för dygnet,
hade ännu helt säkert, med undantag av dåvarande
regeringen, ingen med sunt förnuft begåvad kunnat annat än
skratta åt hela spektaklet. Det var berörde styrelse
förbehållet att genom några sönderslagna fönsterrutor kunna,
liksom genom förstoringsglas, skåda förfärliga
revolutioner, till oundviklig olycka för dynasti och land. Och
likväl, satt en »hjältekonung» på Sveriges tron; likväl hade
högstdensamme under en tjuguårig regering, hugnad av
freden, haft tillfälle bedöma, huruvida svenska nationen

verkligen var av så upproriska element sammansatt, som
han ansåg den vara under dessa dagar. Men det är ej
hans historia, som här kan komma ifråga. Ej heller den
tidens. Av enklare beskaffenhet är denna berättelse.

Det var klockan tio på aftonen. På Norrbro
strömmade en mängd av folk, mest av de bättre klasserna,
herrar och damer, vilka under dessa händelserika tider
såsom åskådare och åskådarinnor övervoro scenerna på
Stockholms gator. Det faller av sig självt, att någonting
så ovanligt som dessa gigantiska militärdemonstrationer
mot barfotade hamnbusar, vilka ej voro försedda med
andra vapen än sina infernaliskt visslande läppar, skulle
erbjuda hemska uppträden och reta nyfikenheten till
förvånande grad. Också utgjordes det ojämförligt största
antalet av de utevarande av åskådande, under det att
aktörerna, med undantag naturligtvis av den beväpnade
styrkan, voro högst få.

Alla strävade åt Södermalm, ty man visste, att ett
tumult därstädes börjat, och att det följaktligen var
mycket att bekika och många roligheter att vänta.

Bland de promenerande befann sig en liten familj,
bestående av trenne personer, innerligt dyrbara för
varandra. Det var en moder med sin son och dennes fästmö.
Modern var en vördnadsvärd gestalt, hennes ansikte
syntes livat av den högsta ömhet och kärlek för de båda
unga, som följde henne. På ynglingens kind brann
tjuguårig levnadslust i förening med den sällhet, som en ren
kärlek skänker ett ofördärvat hjärta. Flickans ljuva blick
återspeglade en bild av den skönaste framtid, jämte en
mäktig övertygelse både att kunna skapa denna lyckliga
framtid och själv njuta därav.

De märkte ej bullret omkring dem; de hörde ej
slamret av i sporrsträck om varandra jagande adjutanter och
ordonnanser, som ilade förbi dem. De tänkte endast på
varandra och hade blott öron för de milda viskningar, som
över kyska läppar framburos ur kärleksfulla hjärtan.

De tre personerna stannade på en av trottoarerna, och
deras bänder voro oskiljaktiga, liksom deras hjärtan.


»Nu får inte mamma gå med längre», sade ynglingen,
»och inte heller du, Christine.»

»Inte längre!» ropade flickan; »vi få ju inte träffa
varandra på flera dagar — du har ännu långt hem, och jag
ville så gärna följa dig ännu ett gott stycke.»

»Men mamma törs inte så länge vara ute», svarade
han; »vinden blåser kylig ifrån Mälaren, och mamma är
tunnklädd.»

»Bry er inte om mej, barn», inföll modern, »väderleken
är den vackraste man kan tänka sig, det är inte kallt
alls ... Vi följa dig, Gustaf!»

»Ja, men bara till Mynttorget», bestämde Gustaf, »bara
dit ... Ack om jag haft tid att följa er tillbaka!»

»Det får du inte», sade modern; »jag är nog ledsen
för det vi uppehållit dig så länge.»

De fortsatte vägen och stodo snart på Mynttorget.
Samma scen förnyades, men med samma resultat som förra
gången. Riddarhustorget bestämdes nu till mål för den
gemensamma promenaden.

Där börjades en ny överläggning. Trängseln i hörnet
av Riddarhustorget och Stora Nygatan var ganska
betydlig, vilket gav Gustaf anledning att påminna modern och
fästmön om svårigheten för dem att gå hem allena en så
lång väg under en så orolig afton, ty de ville prompt följa
honom till Järntorget.

»Nu få ni inte envisas längre», avgjorde slutligen
modern, »utan tag nu avsked av varandra, mina barn, och
glömt inte att tusentals människor se er.»

De unga älskande, hållande varandras händer, sågo in i
varandras ögon, utan att ännu finna ord för varandra.
Den sanna kärleken talar ej med läpparna — den talar i
blicken, i tåren som pärlar därur, när skilsmässans timme
ljuder.

Var då en skilsmässa i fråga? Ja, men blott på några
veckor, ty flickans hem var på landsbygden, dit hon
följande morgon skulle återvända. Denna dag hade varit så
viktig för dem båda: dagen för deras bröllop hade blivit

bestämd. Gustaf var konstförvant och blev först myndig
vid slutet av året. Hans myndighetsdag var utsedd till
hans bröllopsdag, och som han i hemgift med sin blivande
hustru hade att påräkna ett litet kapital, ämnade han
även vid samma tid bli sin egen och hade därför
införskrivit material till ett boktryckeri, som skulle anläggas
vid en av de större gatorna i staden.

»Nå, ha ni inte slutat än?» påskyndade modern,
småleende. »Tvenne veckor äro ju ingen evighet!»

Och likväl är ingen evighet mera viss, än den som
tvenne älskande se framför sig vid blotta tanken på även den
allra kortaste skilsmässa.

»Du får ett mycket, mycket långt brev, men du skall
lova mig, Gustaf, att skriva ett dubbelt så långt till mig.
Du lovar ju det?»

»Dubbelt, säger du ... nej fyrdubbelt, så långt blir det,
Christine.»

»Vad det är rysligt ledsamt att nödgas resa från
Stockholm ... Ack, vad dessa dagar varit korta!»

»Christine, jag fruktar att hela vårt liv blir kort, ty
lyckliga dagar kunna aldrig räcka länge.»

»Så får du inte säga, Gustaf.»

»Men om de också bli korta, vad gör det, allenast vi
få leva tillsammans!»

»Lova mig att inte alls gå ut på gatorna, medan det
är så oroligt i Stockholm ... Tänk om det skulle hända
dig något!»

En trupp av Andra livgardet marscherade i detsamma
förbi med stormsteg, åtföljd av en skara sjömän och
gatpojkar under visslingar och hurrarop.

Modern nalkades de unga tu. Ännu en
avskedshälsning, några ord, några tårar — och ynglingen stod ensam,
förgäves bjudande till att genom den böljande massan
kunna skönja en flik av de tvenne älskade varelser, som
nyss lämnat honom.

Ack om de hade följt honom till Järntorget! Om även
där ett avsked dem emellan hade tagits, endast några
minuter långt ... några sekunder ... då, ack då ...»


I Peter Myndes backe utanför Stadshuset gick det
under tiden hett till.

Redan middagstiden, då det allmänt troddes att
statsfången skulle avföras och då det visserligen utan fara för
allmänna lugnets störande kunnat ske, helst om en
tillräcklig militärstyrka blivit uppställd på den lilla sträckan
mellan Stadshuset och embarkeringsstället, redan då
förde nyfikenheten, och säkerligen även önskan att för den
fångne uttrycka sitt deltagande, en stor mängd människor
till Stadshuset och Peter Myndes backe, varest en föga
stark vakt skarpladdade i folkets åsyn.

Efter två å tre timmars förlopp skingrade sig
folkskaran till största delen, men på eftermiddagen och aftonen
samlade sig åter större massor i samma trakter.

Som vanligt, var det några pojkar ur den lägsta
folkklassen som började ofoget med hurrarop och
stenkastning, denna senare icke ännu riktad mot vakten, utan
emot fönstren i Stadshuset.

Det hade varit den lättaste sak i världen att skingra
denna ringa och illa beväpnade hop; men varken
polismästaren eller ens en polisbetjänt fanns på stället för att,
medan tid ännu var, hejda oväsendet och därigenom
förekomma uppträden av allvarsammare art. Det tycktes
snarare som vederbörande myndigheter med flit hade föresatt
sig att låta oordningen stiga till möjligast högsta grad.
Denna tanke var åtminstone den allmännast gällande hos
den vid tillfället närvarande övervägande mängden av
åskådare.

I stället började vakten vid Stadshuset att då och dä
avlossa skott, visserligen ännu i luften, men tillräckliga
att uppreta folkhopen och följaktligen öka oväsendet och
angreppet på Stadshusets fönsterrutor.

Förgäves avsände vaktens befälhavare den ena
ordonnansen efter den andra till slottet, dels för att begära
förstärkning, vilken, i tid anländ, ännu utan blodsutgjutelse
hade kunnat skingra de oroliga, dels ock för att inhämta
vidare förhållningsordres, så högst maktpåliggande för

den kritiska ställning, varuti den unge löjtnant, som var
befälhavare, naturligtvis befann sig. Men oaktat tvenne
timmar förgingo, ankommo därunder varken förstärkning
eller förhållningsordres.

Statens överhuvuden voro huvudlösa i det ögonblick, då
de minst av allt bort vara det.

Emellertid växer tumultet, och det har god tid på sig
att växa. Stadshusets fönsterbågar darra för de
uppslungade gatstenarna, och varje träffad ruta beledsagas av
vilda bifallsrop. Vakten vid det närbelägna Södermalms
torg rycker fram och förenar sig med den trupp, som är
uppställd utanför Stadshuset.

En sjöman, helt säkert med många sönderslagna rutor
på sitt samvete, hoppar emot vakten. Hans grimaser äro
förfärliga, och han svänger de väldiga armarna liksom till
boxning.

Förmodligen är det genom grimaser och pantomimiska
armrörelser som ett uråldrigt rike bringas till branten av
sin undergång och en hjältekonungs tron ramlar, ty en
gardist lägger an på den fruktansvärda rebellen.

Skottet brinner av, och sjömannen, träffad i underlivet,
störtar vrålande till marken.

En människa, dödad av maktens blinda redskap mitt
framför ögonen på en upprörd folkmassa, är luntan,
kastad i krutdurken. Raseriets demoner skaka sina facklor,
och gatstenarna, hopens enda vapen, riktas mot
soldaterna.

Dessa, för svaga att emotstå de påträngande massorna,
draga sig tillbaka in i högvakten och sticka ut till försvar
genom de öppnade portarna sina bajonetter, glittrande
skyltar för ett sjunkande mod.

Klockan slog halv elva i Maria kyrktorn. Knappt hade
metallens ljud förklingat, förrän kanonlavetternas dån,
i förening med slamret av hästfötter och taktmässiga steg
av marscherande, tillkännagav, att en betydligare
militärtärstyrka både till häst och fot var i antågande.

Folkmassorna flydde och kastade sig in åt de i

grannskapet av Peter Myndes backe belägna gatorna. Den
indrivna södermalmsvakten repade mod och ryckte ut igen.
Ovanför Peter Myndes backe uppställde sig en stark
trupp av gardet.

Vår unge konstförvant, som hade sin bostad inom
Maria församling och var angelägen att så fort som möjligt
komma till sitt lugna hem ifrån dessa bullersamma
tilldragelser, trängde sig genom folkmassan och sprang in
på Mariagatan, som vimlade av flyende, vilka ropade: »de
skjuta, de skjuta!»

Gustaf, uppskrämd av dessa utrop, påskyndade sina
steg.

Då smattrade en gevärssalva ifrån Peter Myndes backe,
så mycket mer obehövlig, som folket redan av alla krafter
hastade ifrån tummelplatsen och denna utan motstånd
blivit av trupperna intagen.

En av de många kulorna, som vinande flögo emot Maria
kyrkomurar, trängde in i ynglingens hjärna, detta
fridsälla hem för många ljusa och glada tankar, och
tjuguårigt, oskyldigt blod sprutade över gatans stenar. Den
skuldfria anden, omgiven och hägnad av jollrande
kärleksgudars fina, skära vingar, rycktes av dödens
skoningslösa ängel ur sin tjusande syskonring.

Oväsendet har upphört, skarorna skingra sig, och
julinatten sveper sin daggiga mantel kring nejder, befuktade
av medborgerligt blod.

Modern och bruden hade hunnit till Gustaf Adolfs torg,
när den mördande handgevärssalvan skrällde genom
staden. De ryste till därvid och fortsatte ännu
skyndsammare sin väg; men de växlade ej ett enda ord med
varandra. De kände sig båda så förstämda, så underliga till
mods, utan att kunna förklara orsaken. Var det
kanhända någon aning, som med sin svarta vinge vidrört deras
själar? Ville de inte oroa varandra med något
meddelande därav? Hemkomna, sökte de vilan; men vilan
flyktade för hemska drömmars plågande flock.


Morgondagens sol uppgick. Med ansikten, förbiekta av
nattvak och smärtsam oro, mötte flickan och gumman
varandra. Båda tycktes ha mycket att omtala för varandra,
båda kände sig i stort behov av tröst; men tungan vågade
icke framföra hjärtats dystra aning.

Då kommer ett bud från den saknade ynglingens hem
och frågar efter honom, då ... då ...

Följande söndag nedlades i Maria kyrkogård den
stupade ynglingens stoft under det omkringstående folkets
tårar. Skola vi räkna dem, som götos i den gamla
moderns ensliga boning? — Behöva vi skildra en mors
och en fästmös förtvivlan!
</chapter>

<chapter name="En gurmands sorgliga ändalykt">
EN GURMANDS SORGLIGA
ÄNDALYKT

Hjälten i denna berättelse var icke uppfödd i den
vällevnad, som slutligen blev hans fördärv; han var helt
enkelt torparson, hade som gosse kommit till Stockholm
och där ingått i snickarlära. Skicklig i sitt yrke och
ordentlig i sitt levnadssätt, blev han som gesäll mycket
eftersökt av snickarmästare i huvudstaden, men föredrog att
arbeta för sig själv och hade överflöd på kunder. Han
gifte sig med en rask och duglig kvinna, som var köksa
med titel av kokerska på ett av Stockholms förnämsta
utvärdshus; med ett ord, allt tycktes gå honom väl i händer.
Dagligen ute på arbete, hemkom han först om aftonen,
alltid med pengar på fickan. Hustrun var likaledes hela
dagen borta i sitt kök på utvärdshuset och förde varje
kväll med sig hem ett skrin, fullt med mat- och
dryckesvaror, lämningar efter kalasmiddagar och supéer, så att
någon utgift för livsmedel inom det hushållet aldrig kom
i fråga. Och denna fördel, så sällsynt i denna
jämmerdalen, skulle dock slutligen bli till nackdel för vår snickare.

Han blev nämligen en riktig läckergom och föraktade
snart den vanliga husmanskosten. Hans smak förfinades
till den grad, att han ansåg hjärpen för intet mot
rapphönan; tjäder och orre bevärdigade han knappast med en
blick. Om oxstek var aldrig värt att tala; han ansåg
den för grov, liksom han ansåg kalv- och lammkött för
omoget, och åt därför aldrig därav, så framt det icke

serverades med stuvade kräftstjärtar. Det grämde honom
mycket, när hustrun bjöd honom på höns utan
champignoner. I början kunde han icke med gåsleverpastejen och
petade bort tryffeln, vars förträfflighet han ännu icke lärt
fatta; men slutligen blev han så hemmastadd även med
denna läckerhet, att han trätte på hustrun, ifall man
alltför mycket hushållat på tryffeln. Förgäves sökte hustrun
lura honom på sköldpaddsoppa. Han kunde redan av
blotta lukten bedöma om den var äkta eller oäkta, vilket
senare han oftast fann vara fallet och varöver han också
lika ofta beskärmade sig. Mycket nogräknad även i
desserter, ansåg han vanlig krokankonfekt för den sämsta, men
satte däremot så mycket större värde på ananas-smultron,
helst om de serverades vintertiden.

Sak samma med vinerna. Han ansåg sauterne endast
till för att dricka på fisk och begrep aldrig hur man kunde
nyttja annat än champagne på köttet. De röda vinerna
kunde han däremot icke tåla: han ansåg dem befordra
njursten och endast föranleda till Karlsbader, för vilket
han, liksom för vatten i allmänhet, hyste den största
avsky. Korteligen, han hade blivit en gurmand av första
ordningen. Såsom diplomat skulle han bestämt ha gjort
lycka.

Emellertid medförde denna förfinade smak den för
honom menliga följden, att han förlorade lusten för arbete
och kunde tillbringa hela dagar i sin säng med det
välsignade skrinet framför sig. I likhet med andra
gurmander, tänkte han endast på hur han lättast skulle kunna
smälta vad han förtärde, vilket han ansåg bäst kunna ske
genom sömn, och som han hört och jämväl själv erfarit,
att huvudsallad befordrade sömn och nattro, så åt han
kopiöst även därav.

Så stodo sakerna, då, vare sig genom bättre tillsyn på
det där värdshuset eller av andra orsaker, hustruns skrin
började bli allt tarvligare och tommare. Snart hade hon
ingenting annat än ostkanter och torra bitar salt kött att
bjuda sin man på, varor dem han alltid funnit hårdsmälta
och skadliga för hälsan. Han överhopade henne med

förebråelse, beskyllde henne för otrohet, trodde att hon, eller
rättare sagt, hennes skrin gick till andra, innan hon eller
det kom till honom, misstänkte henne för att genom
undanhållandet av nödiga livsmedel, vilja taga livet av
honom, och slutligen blev han så svår, att hustrun nödgades
så gott som rymma huset.

En dag under en nyårshelg beslöt han uppsöka hustrun,
som han icke sett på flera dagar. Han begav sig till
utvärdshuset och tog — vilket ej må förtänkas honom —
genast vägen till köket, dit han rusade in nästan som en
förtvivlad. Han kom just lagom för att se sin hustru
lägga upp en större stekt kalkon, varav den ljuvligaste
doft trängde till hans näsa. Vad var naturligare än att
tro det hans trolösa maka ville genast tysta munnen på
honom, och på det enda sätt som var möjligt, eller genom
en större portion av det slags stek, den han jämväl räknat
bland sina favoriträtter och vilken nu skulle hålla honom
skadeslös för många dagars försakelser och lidanden!
Utan att ge sig tid att, såsom hövligheten först fordrat,
önska god fortsättning på det nya året, kastade han sig
ögonblickligen över kalkonen. Men hela kökspersonalen,
hans egen hustru i spetsen, rusade till att för att rädda
en stek, som man skäligen icke ansåg böra angå
snickeriarbetare, och nu uppstod ett tumult med den följd
att värden själv, tillkallad av oväsendet, kastade ut
snickaren på gården.

Ute på gården tog sig snickaren det orådet före att
förebrå värden hans visade ogästvänlighet, förehöll honom den
dåliga mat och de lika dåliga dricksvaror han den senare
tiden låtit komma sig till last, klandrade honom bland
annat för det han skar upp torrt och segt fårkött i
stället för hamburgerbringa, samt upptuktade honom i
synnerhet för hans ostkanter och salta norrlandssmör, när det
fanns roquefort och kärnfärskt smör att tillgå i nästan
alla bättre bodar.

»Jag tror du har genomgått hela matsedeln, din
gluper!» yttrade värdshusvärden storögd och med skäl
förargad över alla dessa mer eller mindre välförtjänta

förebråelser; »men», tillade han, tagande ett steg närmare,
»en rätt har likväl rakat din mun förbi, märker jag.»

»Och vad skulle det vara för en rätt?» frågade
snickaren med ett visst förakt, ty nu fann han sig inne på ett
fält, där han kunde mäta sig med vem som helst.

»Jo du, det är ett slags buljong, min gosse lilla!»

»Kanske hönsbuljong med ris?» genmälde snickaren;
»en ljusblå buljong! Bara sjövatten och smakar som ett
slag vid örat.»

»Nej du», förklarade värden, »det är rammelbuljong
med hassel, du, och den smakar som två slag vid örat.».

Den kraftiga förrätt, varom nu var fråga, tillagas, som
man vet, både med händer och fötter, alldeles som
kommissbrödet i kronobagerierna, och om man väl kan finna
många, som gärna vilja servera den, finner man svårligen
någon, som vid dylik anrättning gärna vill vara gäst, eller
i den stackars snickarens kläder.

Serverad med icke mindre än fyra förläggarslevar på
en gång och följaktligen snart vorden tvärmätt, flydde
snickaren hals över huvud från gården, med full
föresats att aldrig återkomma för att tacka för kalaset.

Den föresatsen höll han, ty följande morgon fanns han
död vid stranden, drunknad på två alnars vatten med
ansiktet vänt mot värdshuset, ännu i döden förebrående det
dess nya variation på buljong — den enda han från det
hållet icke kunnat smälta. 
</chapter>

<chapter name="Sufflörens triumf">
SUFFLÖRENS TRIUMF

  Konstnärsnamnet Pfeiffer var icke stort.  Men det har
funnits en tid, då detta namn nästan dagligen syntes på
kungl. teaterns affischer och då han, som bar det, nästan
varje afton beträdde dess lyriska scen.  Han uppträdde
först på en större sällskapsteater.  Hans tenor, som där
väckte de största förhoppningar, ansågs böra bli av stort
värde för kungl. operan.  Men såsom det vanligen går:
över de små anspråken, blir man under de stora.  Pfeiffer, 
mycket i intet, något i allt, blev framför allt nyttig.  
Själv aldrig stor, blev det honom någon gång beskärt att
dubblera de stora.  Hindrades någon av de första
sångarna att uppträda, vips var det Pfeiffer, som skulle
instudera och utföra huvudpartiet, och han stod alltid
beredd därtill.  Sålunda har han varit Telasco i »Ferdinand
Cortéz», Lorenzo i »Fra Diavolo» o. s. v. och, om vi minnas 
rätt, en gång varit framme som »Fra Diavolo» själv.

  Då var det hans triumfaftnar, nota bene innan ridån
gick upp.  Han arbetade i sitt anletes svett, sjöng så att
sminket flöt bort i bäckar; men det var lättare för honom
att ta tvåstrukna c än en enda applåd.  Också rasade han,
återkommen bakom kulisserna, rasade mot den otacksamma 
publiken, anseende sig ett offer för den största
orättvisa i världen, vilket likväl icke hindrade honom från
att i allt övrigt vara den humanaste och hederligaste
människa mot hela världen.  Det var endast lyckan han 
rasade mot, endast med henne den stackars svanen hade en
gås oplockad.

  Äntligen trött vid en fruktlös kamp, lämnade han
teatern och fick, jämte sin lilla pension, en plats vid
skogsbevakningen längst upp i Norrland.  Där dröjde han
länge, men trivdes icke väl.  Säkerligen fann han
Norrlands vinter kallare än själva Stockholmska publiken.  
Och vad är dessutom norrskenets prakt för en gammal
aktör, van vid rampen, och teaterkronan?  Vad är väl den
omätliga barrskogen där uppe med sina trakthuggningar
och vindfällen mot den skog, som ena aftonen fälles ner
för att lika lätt uppställas den andra?  Och även den
tarvligaste Fra Diavolo passar illa till skogvaktare.

  En vacker dag återkommer han till sin gamla teater,
men finner blott ett enda rum ledigt, det är sufflörluckan.  
Han kryper ner i den.  Han har dock den tillfredsställelsen 
att varje kväll få vända ryggen åt den publik, som så
likgiltigt behandlat honom; han har, som sufflör i sin
hand alla dessa firade sångare och sångerskor, dessa
storheter, som få för mycket av just det, varav han alltid
fått för litet.  En enda blunder å hans sida, en enda pris
snus i otid vore nog för att bringa dem alla ur koncepterna.  
Så hade den stackars Pfeiffer ändå sina triumfer.  
En skönare återstod.

  En afton — just då Vilhelm Tell skulle börja — sade
kungliga teaterns direktör småleende till Pfeiffer, när
denne beredde sig att krypa ned i sitt underjordiska
ämbetsrum:

  »Som herr Pfeiffer vet, ge vi Fra Diavolo i morgon.  
Om herr Dahlgren sjuknar, får ni bereda er på Lorenzos
parti.»

  »Det har jag på mina fem fingrar», svarade Pfeiffer,
»och är alltid beredd.  Men det blir väl min lott att dö i
min sufflörlucka.»

  Vilhelm Tell började, och man hade hunnit till slutet
av andra akten, då de, som befunno sig på scenen, märkte
att den eljest så vakne och uppmärksamme sufflören
en stund lutade huvudet mot sidan av luckan, därefter 
hastigt försvann och syntes icke mer.  Efter aktens slut
skyndade man ner under golvet och fann den gamle
sufflören död, träffad av slag.  Så fick han dö i sin
sufflörlucka.

  Under mellanakten inträder med en viss högtidlighet
maskinisten på scenen och ger ett tecken.  En fallucka
öppnas i teatergolvet, och upp ur djupet, under de
omkringståendes vördnadsfulla tystnad, höjes småningom
sufflörens livlösa gestalt.  Aldrig i livstiden hade han så
festligt blivit emottagen.

  »Hit med en bår!» befaller efter en lång paus maskinisten.

  »Vad för en!» frågas.

  »Richard den andres.»

  »Den är för kort.»

  »Wallensteins då?»

  »Den är lagom lång.»

  »Hit med Wallensteins!»

  Man kommer in med Wallensteins bår.  På båren
lägges den avsomnade, och så bäres gamle Pfeiffer från
teatern för första gången i triumf, ty nog är det en triumf
att få bäras bort med det enhälliga erkännandet av gamla
kamrater och vänner, att man under hela sitt liv varit
en god människa, en redlig kamrat och därtill en, som
aldrig väckt någons avund.

  Lyckan, som Pfeiffer i livstiden så ofta klagat över,
smålog dock mot honom i hans sista stund, smålog såsom
hon endast småler åt sina få utvalda.  Ty att dö på sin
post vid Rossinis sköna musik, vid Vilhelm Tells härliga
frihetskörer, nog är det avundsvärt att så få dö.  Gärna
kröpe vi ner i sufflörluckan för att få det.

</chapter>
<chapter name="Skattsökaren">
SKATTSÖKAREN

I min ungdom reste sig vid Mälarstranden och foten
av Skinnarviksbergen å Södermalm i Stockholm ett
mindre stenhus, omgivet av en trädgårdstäppa. Huset, med
blott en bottenvåning, räknade visserligen, att döma av de
starka murarna, en hög ålder, men såg ut för att kunna
bära lika många år, ehuru förfallet, till följd av behövlig,
men länge utebliven reparation.

Huset ägdes av en f. d. registrator i något av rikets
kollegier vid namn Eldberg, gammal ungkarl och
enstöring, som samlat pengar, dem han troget höll på, efter vad
det berättades.

Närmast sjön stod en liten paviljong av trä, synbarligen
lika gammal som stenhuset och nästan nedrutten, men
dess dörr och enda fönster hade, så långt man kunde
minnas tillbaka, varit tillstängda och till yttermera visso
några bräder spikade över det senare, så att intet
mänskligt öga kunde titta in. Ett gammalt rykte gick, att det
spökade där inne, och ingen, icke ens registratorn själv,
närmade sig detta ruckel utan att betrakta det med skygga
blickar. Man hade ofta tillrått registratorn att nedriva
rucklet, som genom sitt vanrykte gjorde både honom och
grannarna obehag och icke inbragte det ringaste; men
som han fruktade att spökena, vilka lika ogärna som andra
äro husvilla, då skulle flytta in i huset, vände han dövörat
till, något som han bittert fick ångra.


En julnatt drömde han, att han var inne i lusthuset,
där han, till sin stora överraskning, fann samlade sin mor,
som dött för tjugu år sedan, och sin mormor, som avlidit
tjugu år före henne, samt en hel mängd andra och vida
mer bedagade kvinnliga ascendenter, dem han måhända
hört talas om, men helt begripligen icke förr varit i
sällskap med. De gamla fruarna, uppsträckta i sina
helgdagstoaletter, olika från olika tidevarv, sutto kring
kaffebordet, som måtte ha varit lika i alla tider, och drucko på bit,
såsom det brukades, innan man började misshushålla med
sockret. De talade mycket om mycket, trots allt vad man
påstår om gravens eviga tystnad; men det som mest
tycktes ligga de hedersgummorna om hjärtat var en skatt på
Gud vete icke hur många hundra tusen riksdaler, vilken
skulle ligga förvarad under grundmuren till stenhuset.

Samma dröm hade registratorn nyårsnatten, och
sedermera, vakande eller sovande, drömde han om ingenting
annat än om sina ärbara och hederliga oldmödrar och om
den ännu hederligare skatten. Han blev underlig till
mods, betraktade med allt dystrare blickar sitt gamla
stenhus och fann slutligen, att det var alldeles för dyrbar
grund för ett stenhus med bara bottenvåning.

Vilka strider registratorn utkämpat inom sig, innan han
fattat sitt beslut, känner man ej; men icke litet
förvånade blevo grannarna, när en dag arbetsfolk började
nedriva den gamla stenbyggningen. Det hette visserligen,
att registratorn ämnade bygga ett nytt och större hus;
men varför begagnade han sig icke av de gamla murarna,
som kunnat bära minst fyra våningar? Och varför lät
han, sedan murarna nedrivits, bända upp den ena
grundstenen efter den andra? Alla ansågo honom för förryckt,
och de som icke trodde på drömmar, hade nog rätt däri.

Vad som slutligen och till det yttersta stegrade
grannarnas och arbetsfolkets nyfikenhet, det var att så ofta
en grundsten upptogs, och vilket aldrig fick ske utan i
registratorns närvaro, den gamle mannen då med rastlös och
feberaktig iver brukade undersöka det ställe där
grundstenen legat och därefter alltid syntes så bedrövad och

hjärtängslig, liksom hade han på det grymmaste blivit
sviken i sin förväntan.

Äntligen upptogs den sista grundstenen. Registratorn,
blek och med stora svettdroppar i ansiktet, famlar med
händer och fötter på marken; men när han ingenting
finner, uppger han ett ångestrop och rusar som en vansinnig
bland sten- och grushögarna. Efter en kort stund ser
man honom återkomma blossande röd och bärande ett litet
skrin av simplaste träslag, vilket han genast öppnar och
börjar undersöka. I skrinet ligga några spikar och en
brännvinstumlare av tenn, omlindad med ett lösryckt blad
ur en gammal långkatekes. Registratorn rycker åt sig
bladet. Man ser honom ögna därpå och hör honom med
gnisslande tänder mumla följande avbrutna ord:

»<i>Arbetsamhet befordrar hälsa och välstånd,</i> hm, hm!
Jag förgås! ... <i>bidrager till tröst och sinnesstyrka under
motgången</i> ... Det här var då allt! Ingenting, ingenting
annat! ... Död och avgrund, jag är ruinerad, förlorad!»

Därefter kastar han från sig skrinet, vilket en av
arbetarna igenkänner såsom sin tillhörighet och som denne
nyss ställt ifrån sig på en av de där olycksaliga
grundstenarna, men den vida olyckligare registratorn fått syn
på och tagit för den utlovade skatten.

Längre fram på dagen eller vid den tiden, då
arbetsfolket var borta för att äta middag, såg en polisbetjänt,
som händelsevis befann sig i närheten av ruinerna, en
gammal herre kläda av sig vid stranden, liksom för att
bada. Polisbetjänten, synbarligen förnöjd, lät honom
hållas, till dess han fått av sig sista plagget och satt ena
foten i vattnet. Men då rusade rättvisans tjänare fram och
grep den gamle herrn på bar gärning.

»Herrn badar, fast det är förbjudet att bada här vid fem
riksdalers vite!» ropade polisbetjänten med dundrande
röst.

»Lämna mig!» ropade den gamle med förtvivlan; »jag
tänker inte bada, jag tänker ... dränka mig, ta livet av
mig»!

»Ta livet av er? Lumpen förevändning, herre!» röt 
polisbetjänten; »man klär inte av sig, när man vill
dränka, sig, herre! En gammal man klä’ av sig splitter
naken och det mitt för ögonen på hela staden, herre!
Såra anständigheten vid edra år, herre! Fy tusan, herre!
Hit med fem riksdaler eller parerar ni polisen i morgon
förmiddag klockan tio ... Ert namn, herre?»

Ingenting halp. Registratorn, ty det var han, måste
först erlägga plikten och sedan kläda på sig igen.
Huruvida registratorn förnyade sitt försök att lämna denna
världen och i sådant fall genom vilka mer eller mindre
kostsamma medel han räddades, känner man ej. Men
han levde flera år därefter, ännu mera enstöring är förr,
men fullt övertygad om att »gamla nuckor» äro lika litet
trovärdiga efter döden som före den.

</chapter>
<chapter name="Två unga änkor">
TVÅ UNGA ÄNKOR

En fru yttrade en gång till oss följande: »Hade jag en
dotter att gifta bort, skulle jag, om ingenting annat hjälpte,
resa från brunn till brunn, från bad till bad till dess jag
lyckades.» Det andra könet gör långt ifrån något
undantag. »Res till en brunn eller ett bad!» hörde vi en
läkare tillråda en ung man, som höll på att bli hypokonder
för dåliga affärer, och vi känna flera än en, som av sina
borgenärer blivit påkostad resa till brunnar och bad. Vi
nämna detta endast för att visa, att vida mer inbegripes i
ordet hälsa än som hör till medicinen, och att det
följaktligen icke blott är reumatism och bleksot, som befolka
hälsoorternas salonger och parker.

En sommar uppehöll sig vid en av våra förnämsta
badorter en husarofficer, löjtnant Christian v. K., en ståtlig
ung karl, som genast blev alla damers favorit, och vi
undra icke därpå. »En ung man till häst och en flicka i
dansen äro livets första skönhetstyper», heter det, och
med bästa vilja kan man ej bestrida det. Ikläd nu den
unge ryttaren en rikt broderad uniform, och han blir
farligare i freden än i kriget. Von K. hade blott att välja,
och han tycktes ha gjort sitt val. Den som syntes säker
om priset var en ung änka efter en affärsman i södra
Sverige, vilken gjort i brännvin med sådan framgång, att
han, efter vad som berättades, lämnat ungefär 300,000
riksdaler efter sig. Fru T. var dessutom till sitt yttre en

ganska täck och intagande varelse samt barnlös till på
köpet. En ung, vacker, rik och barnlös änka! Kan man
tänka sig något pikantare? Fru T. och löjtnant v. K.
ansågos av alla för ett förlovat par, ehuru förlovningen
icke ännu var eklaterad och inga lyckönskningar
följaktligen emottogos. Det var också rätt. Man bör aldrig
eklatera en förlovning under det man vistas vid en
hälso-ort, ty det stör allmän trevnad och kan menligt
inverka på de övrigas hälsa.

Bland de mindre bemärkta badgästerna fanns även en
infanterilöjtnant vid ett lantregemente, Gustaf B.,
visserligen ung, men till det yttre en ganska vanlig
människa. Som han icke genomgått Karlberg, var han på
sin höjd en ganska medelmåttig dansör, vilket gjorde
honom föga användbar i dansen. Men han var något
musikalisk och fick spela dansmusik, när det behövdes, och
som han hade någon fallenhet för det teatraliska, så var
han självskriven sufflör vid societetsspektaklerna.
För övrigt ansågs han för en stilla och beskedlig ung man,
som var med om allt utan att skjuta sig framför i något.
Liksom bandet i blomsterkransen, syntes han nyttig, men
utan synnerligt värde för resten.

Infanteriuniformen är också för mycket förenklad.
Sedan man borttagit epåletterna, vilket så betydligt
förminskat axelbredden, kan man knappast skilja officerare
från underofficerare. Konungen, landets ståtligaste
kavallerist, har verkligen varit för styvfaderlig mot de
stackars officerarna vid indelta infanteriet. Det är nästan
bara det välsignade mörkblå klädet och nästan intet guld.
Nödgas man nu därtill bära den s. k. bersaglierihatten
med de breda bårderna och hönsfjädrarna, ser man ju
nästan ut som en fågelskrämma. Vem vill bli officer på
sådana villkor? Vem vill bli en fasa för fågelsläktet,
vartill en och annan vill hänföra våra glänsande
paradisfåglar i amazonhatt och krinolin?

Möjligt är att vår infanterilöjtnant också hade ett
fördelaktigare parti i kikaren; men officerarna vid indelta

infanteriet ha inga obilliga anspråk. De våga sig sällan
på 100,000; hälften är redan mycket för dem, men under
fjärdedelen kunna de knappast gå, ty det är just jämnt
vad som behöves för att lägga ned i arrendet av någon
större lantegendom, deras vanliga tillflykt. Men vår
beskedlige infanterilöjtnants utsikter voro mulnare än
vanligt. Han skulle, i brist på bättre, ha nöjt sig med enkla
tiotalet, men hade förgäves gapat efter det. Det är
följden av att spela dansmusik, när man borde dansa, och att
sufflera, när man borde agera.

En förmiddag begav sig vår olycklige infanterilöjtnant
på väg till den gemensamma promenadplatsen; men när
han skulle gå förbi den paviljong, fru T. bebodde,
stannade han, ty han fann den unga änkan sittande i
verandan, men vid det mest svårmodiga lynne. Hennes ögon
buro spår av tårar, och hennes barm hävde sig våldsamt
under det gröna taftet. Löjtnanten närmade sig, hälsade
och frågade naturligtvis hur det stod till?

Fru T. dröjde en stund med svaret; men slutligen och
liksom fattad av en lycklig ingivelse, reste hon sig och
frågade med feberaktig iver:

»Vart ärnar löjtnanten sig?»

»Till promenaden», svarade denne.

»Vill ni göra mig sällskap dit? Vill ni bli min
kavaljer?»

»Med största nöje.»

»Gott, så kom! Bjud mig er arm!»

»Men löjtnant v. K.?» invände infanteristen, i det han
varsamt såg sig omkring.

»Vad har jag med honom att göra!»

Vår löjtnant, anande att det kommit smolk i mjölken
mellan de älskande, bjöd den unga änkan sin arm och
gjorde sig så älskvärd som möjligt. När de kommit på
promenadplatsen, där alla badgästerna redan voro i
rörelse, visade sig fru T. ytterst glad och språksam och
vände ofta med en viss förtrolighet sitt ansikte mot sin

kavaljer, liksom hade hon de behagligaste saker att säga
honom. Men hennes rörelser och ord voro så
osammanhängande, att vår löjtnant utan svårighet märkte, att
hennes tankar under hela tiden voro på helt annat håll och
bestämt mer hos kavalleriet än infanteriet.

Det dröjde icke länge, förrän de i en av alléerna mötte
löjtnant v. K. i sällskap likaledes med ett ungt, vackert
fruntimmer. Löjtnant v. K. hälsade artigt, men med illa
dold förlägenhet, på fru T., men fru T. syntes i denna
stund så inbegripen i samtal med infanteristen, att hon
knappast besvarade husarofficerens hälsning. När de
bägge paren gått förbi varandra, frågade fru T. med
låtsad vårdslöshet:

»Ni känner väl det fruntimmer, som löjtnant v. K.
promenerar med?»

»Jag är inte presenterad för henne än, men hon kom
ju först i går.»

»Men ni har väl hört talas om henne?»

»Det enda jag hört, är att hon heter W. och är ifrån
Norrland, där hennes man i livstiden varit sågverksägare.»

»Tycker ni hon är vacker?»

»Åh, som folket är mest», förklarade han försiktigtvis.

»Man säger, att hon skall vara ofantligt rik, att hon
har ända till en halv million», yttrade fru T.

»Kors har hon det?»

»Ni tycks inte vara lika väl underrättad som ... som
andra ... Men låt oss gå hem ... det är fasligt varmt ...
man kan riktigt kvävas i denna olidliga hetta!»

Man lämnade promenadplatsen, men fru T., så livlig
nyss, yttrade under hemvägen ej ett enda ord och
bevärdigade sin kavaljer knappast med en enda blick. När hon
uppnått sin paviljong, yttrade hon med ett tillskruvat
småleende:

»Vill ni vara min kavaljer på eftermiddagen med, så
är ni mycket välkommen.»

Vår löjtnant tackade på det förbindligaste och lovade

att även på eftermiddagen ha den äran, varefter han
avlägsnade sig.

»Det tycks nästan, som om den sköna ville begagna
mig till ett slags bulvan», anmärkte löjtnanten för sig
själv; »antingen vill hon genom visad uppmärksamhet
mot min person reta v. K:s svartsjuka, eller också vill
hon låta världen förstå, att det är hon som brutit med
honom, i fall det verkligen gått ända därhän. Lika
mycket, jag ser inte att jag kan förlora det ringaste på hur
det än är. Von K. har bestämt kastat sig på en annan
bog, och det ser ut som om salig sågverksägaren i
livstiden gjort bättre affärer än salig brännvinspatronen.
Jag skall emellertid icke underlåta att infinna mig hos
den övergivna och trösta henne så gott jag kan. Det
stärker i alla fall ens kredit att få promenera med
trehundratusen riksdaler under armen. Mindre summor har
jag gått med.»

Löjtnant Gustaf B. fortfor att någon tid vara fru T:s
följeslagare och hon att visa honom all tillgivenhet, så
ofta de voro i sällskap med andra. Men när de voro för
sig själva, iakttog hon samma kalla förbehållsamhet,
vilket likväl föga bekymrade vår beskedlige löjtnant, ty hans
förhoppningar voro, såsom vi veta, av det anspråkslösa
slaget. Men en eftermiddag, när han efter vanligheten
gjorde sin uppvaktning hos fru T., fann han till sin stora
överraskning löjtnant v. K. sittande bredvid fru T. i
verandan under det livligaste samtal. Han hälsade, men
man tycktes icke märka honom. Han hälsade med något
högre stämma.

»Åh, det är ni, min bäste löjtnant», yttrade äntligen
den unga änkan med ovanligt strålande ansikte, »men i
dag har jag inte tid ... ursäkta!»

Då hon icke bad honom stanna kvar, fortsatte han sin
väg. Men han hade icke tagit många steg, förrän han
mötte en av mina närmare bekanta, en hovrättsnotarie G.,
som även hörde till badgästerna.

»Kavalleriet har återvunnit terrängen och infanteriet

retirerar», ropade denne emot honom; »det skall vara i
fredstid som sådant kan hända ... Din näsa är lång som
en bajonett, kära bror!»

»Det är kungligt att få lång näsa nu för tiden»,
tröstade sig vår infanterist; »men det skulle vara roligt att
veta vad som egentligen befordrat
regementsförändringen.»

»Von K. är född affärsman», förklarade notarien: »han
korresponderar både med norden och södern. I går fick
han brev från norden med den underrättelsen, att det icke
står så alldeles väl till med fru W:s halva million, ty för
det första lär hennes man icke efterlämnat mer än hälften
av denna summa, och för det andra finnes det en liten
dotter som delar arvet. Halva millionen har följaktligen
blivit betydligt reducerad, och som v. K. icke tycker om
reduktioner, har han återvänt till sin förra flamma. Hela
societeten talar därom, vi ha samtalsämne minst för
fjorton dagar, och som du är en av hjältarna, kan du räkna
på fjorton dagars odödlighet.»

Vår löjtnant, föga smickrad av denna odödlighet,
följde sin vän till badsalongen, där han genast blev föremål
för allmän munterhet; men som han varken var sorgsen
eller ens förlägen, utan med det bästa lynne i världen
syntes »låna sig för driften», så förlorade den snart sin udd,
åtminstone vad honom beträffade. Senare på aftonen
träffade han av en tillfällighet fru W., den nu i sin tur
övergivna änkan.

»Var har ni er dam i dag?» frågade hon.

»Hon är upptagen», svarade han, »Och ni?»

»Jag är ledig.»

»Ni säger detta med den lugnaste min i världen.»

»Vill kanske trösta mig också?» frågade fru W.
skrattande.

»Det är min skyldighet.»

»Ni är den konstigaste människa jag någonsin sett.»

»Jag börjar stiga i värdet, märker jag.»

Under några av de följande dagarna visade sig

löjtnant v. K. ånyo i fru T:s sällskap, ägnande henne sin
hela uppmärksamhet, utan att det ringaste fråga efter fru
W. eller vad de övriga pratade om honom. Men en dag
syntes han ytterst tankspridd och orolig på promenaden.
Han tycktes ånyo undvika fru T. och slå sina lovar åter
i riktning mot fru W.

»Hör du!» viskade notarien G. till infanterilöjtnanten,
»infanteriet kan när som helst rycka fram igen.
Kavalleriet har i dag fått brev från södern med obehagliga
underrättelser. Fru T:s salig man, brännvinspatronen, lär
visserligen en gång i sina dar haft trehundratusen, men
kort före sin död förlorat nästan alltsammans på den
förfärliga krisen. Fru T. är reducerad till tretti tusen, en
nolla mindre, som du finner. Man kan genast märka det
på v. K:s rörelse. Trägnare vänder sig icke magneten
mot norden än v. K. mot den högre summan. Det är
ändå hundratjugufem tusen, jämte rättighet att bli
förmyndare för en styvdotter med samma kapital.»

Det dröjde icke länge, förrän man såg v. K. slå sig
ned på en bänk vid sidan av fru W. och börja med henne
det livligaste samtal, men som slutade därmed att v. K.
häftigt reste sig och lämnade promenadplatsen med ett
ansikte, växlande mellan harm och förödmjukelse. I
detsamma närmade sig fru W. vår infanterilöjtnant.

»Herr löjtnant», sade hon, »jag har tillåtit mig ett
skämt på er bekostnad, men ni förlåter mig säkert.»

»Jag förlåter allt, men får jag veta skämtet?»

»Det förstås. Löjtnant v. K., som tagit mig till nåder
igen, gjorde mig nyss en formlig kärleksförklaring, men
jag sade honom att han kom för sent, emedan jag var
förlovad.»

»Förlovad! Med vem?»

»Med er ... Jag visste inte vem jag i hast skulle
nämna, ty jag ville genast ge den gunstig herrn en
minnesbeta, som han kanske inte så lätt glömmer. Men ni blir
väl inte ond? ... Ni förlåter väl det lilla skämtet? ...»

»Jag skulle förlåta, även om det varit allvar», svarade
vår löjtnant.


Dagen därpå lämnade v. K. badorten. Han reste till
en brunn i stället. Kanske fann han det bättre för sin
hälsa att dricka brunn än att bada. Salta bad äro icke
alltid så nyttiga som man föreställer sig.

Ofta slutar skämt med allvar, och så gick det även med
den unga änkans från norden. Innan badterminen
upphörde, var hon verkligen förlovad med den beskedlige och
anspråkslöse löjtnant B., som sålunda, emot allas
förmodan, gjorde det bästa partiet vid badet. Vad nu beträffar
änkan från södern, berättas det som säkert, att notarien
G. gör henne sin kur, och möjligt är att hon väljer den
civila banan, sedan hon haft sådan otur på den militära.
</chapter>

<chapter name="En liten historia om konversationen">
EN LITEN HISTORIA OM KONVERSATIONEN

»Bättre tiga än illa tala!» Detta uråldriga ordspråk,
som aldrig borde bli urmodigt, är ett av de första vi i
vår barndom lära oss och likväl ett av dem vi först
glömma. Man sjunger icke, när man ej har röst. Varför då
tala, när man ingenting har att säga! Och likväl, huru
många finnas ej, som, för att icke låta konversationen
falla, äro färdiga att till vad pris som helst liva och
underhålla den! Allt synes vara tillåtet för detta ändamål. 
Man går ända därhän att blottställa sig själv, yppa
sina innerligaste förhållanden, förråda sina och andras
viktigaste hemligheter, och om man icke har några
hemligheter att yppa, så diktar man helt enkelt, uppfinner om
det behövs tjugu osanningar. Den hotande faran skall
gälla som ursäkt: konversationen höll på att dö.

Jag vet en fru, tillhörande den förnämare och
förmögnare samhällsklassen och som riktigt gjort till sin
uppgift att hålla målron vid makt, det månde vara hemma 
hos henne själv eller hos andra, och utan att vara det
ringaste nogräknad om medlen. Hon har en dotter, en
god flicka med talande ögon, men stum som en fisk.
Modern var alldeles tröstlös över ett äpple, som fallit så långt
från trädet. En dag sade hon till henne:

»Men, min kära Clementine, tänker du då i evighet tiga
som muren? Kan jag då aldrig få ett ord ur din mun?»

»Men jag har ju ingenting att säga, goda mamma!»


»Din toka! Har man ingenting, så hittar man på, alltid
finner man något.»

»Men vad skall jag då säga?» frågade flickan med tårar
i ögonen.

»Vad som helst, bara du inte sitter som en marmorbild. 
Du kan ju berätta ...»

»Vad skall jag då berätta?»

»Lika gott vad. Du kan ju berätta till exempel att ...
att en omnibus höll på att köra sönder vår vagn; att man
stulit från dig din nya, dyrbara schal; att ... att du sett
två karlar slåss på gatan och den ena bortbäras som död;
att ... nog av, allt vad du i ögonblicket får tag uti, bara
det blir något, ty fortfor du som hitintills, kan jag ju
aldrig föra dig med mig ut i världen ... Jag riktigt skäms
för att ha en sådan gås till dotter.»

Detta samtal fördes under en promenad i vagn. Det
gällde dessutom en visit hos en änkefriherrinna, som
likalades är mycket begiven på nyheter och säkerligen
aldrig haft någon konversations död på sitt samvete.
Vagnen höll utanför friherrinnans hus, och vårt besökande
herrskap blev på det hjärtligaste emottaget.

»Men vad du är blek, mitt barn!» yttrade värdinnan
till Clementine; »har du varit sjuk?»

Modern kastade på dottern en blick, som tycktes säga:
»Tala, olyckliga!»

»Nej, goda tant», svarade dottern, »men jag är ännu
så rädd, ty ...»

»Ty ... vad är det du var rädd för?»

»Jo, det var nära att ... att vår vagn stjälpt på gatan»,
upplyste Clementine, bemödande sig att vara värdig sin
mor.

»Stjälpt? Men hur gick det till?»

»Jo», fullföljde Clementine, »det var ... det var en
omnibus, som körde mot vår vagn.»

»Var? Var?»

»På Carl XIII:s torg, nära ... nära statyn.»

»Carl XIII:s torg? Nära statyn? Får man då åka
över Carl XIII:s torg?» frågade ivrigt värdinnan.


»Clementine menar Gustaf Adolfs torg», hjälpte
modern; »det var nära Gustaf Adolfs staty det skedde.»

»Men det var för väl att ingen värre olycka hände»,
lyckönskade friherrinnan.

»Men i går råkade vi ut för en elak människa, som
stal min nya, dyrbara schal», berättade Clementine, något
modigare efter sitt första försök.

»Din schal! Men, min Gud, ni har väl angivit saken
för polisen? Vänta, jag vill genast skriva några ord till
polismästaren, som jag personligen känner.» 

»Åh, goda tant, det lönar visst inte mödan för sådant
lappri», menade Clementine.

»Vad! Kallar du en dyrbar schal för lappri?»
utropade tanten.

»Clementine menar, att min man redan anmält saken
för polisen», hjälpte ånyo den aldrig rådlösa modern.

»Nå, vad nytt eljest?» frågade den vetgiriga värdinnan,
sedan hon något lugnat sig för den förlorade schalen.

Modern kastade ånyo en uppmanande blick på sin
dotter.

»Jo», fortsatte denna sin debut, »under färden hit sågo
vi två bättre personer slåss på gatan, och den ene bars
bort som död.»

»Bars bort som död! Men det är ju alldeles förskräckliga 
saker de här!» utropade värdinnan; »en människa
ihjälslagen! Och till råga på olyckan en bättre
människa! ... Men vem var då den olycklige?»

»Jag tyckte jag kände igen honom», svarade
Clementine.

»Du kände honom? O himmel! Men vem var han?»

»Det var ... jo, det var ryttmästar von F**, svarade
Clementine.

»Ryttmästar von F**!» skrek värdinnan till. »Ah ...»

Och därpå föll värdinnan i vanmakt samt i de svåraste
konvulsioner. Det blev en hisklig uppståndelse i huset.
Man tömde över friherrinnan alla hennes toalettflaskor
och måste slutligen skicka efter läkare.


Modern grep sin dotter hårt om armen och förde
henne med sig ned till vagnen.

»Du är då rent av från förståndet, olycksbarn!» yttrade
modern under hemvägen; »hur kunde det falla dig in att
nämna ryttmästar von F**, som umgås hos friherrinnan
och det på den mest förtroliga fot!»

»Inte visste jag det», svarade den olyckliga Clementine,
som hade nämnt ryttmästaren därför att hon under
promenaden händelsevis råkat få se honom på gatan.

»Men när man umgås i stora världen, borde man väl
veta allt», menade modern. »Jo, du har ställt vackert till,
du, och den ena dumheten var inte lik den andra. Säga,
att man kör emot på Karl XIII:s torg, när hela världen
vet att man aldrig åker över det torget! ... Säga att en
dyrbar schal är ett lappri!»

»Men hon ville ju skriva till polismästaren», invände
Clementine.

»Och du, din toka, tror verkligen, att hon skulle ha
gjort det! Sådant där säger man bara av artighet ... Jag
önskade att vi aldrig farit ut i dag!»

»Mamma finner då att det är bäst jag aldrig säger
något.»

»Hädanefter råder jag dig att aldrig öppna din mun!»
förklarade äntligen modern.

Samma råd borde man även ge dem, som, för att anses
angenäma och underhållande i sin konversation, icke sky
att beljuga sina motståndare och förråda sina vänner.
Man borde dag ut och dag in tuta i deras öron det
gamla goda österländska ordspråket: »Ordet är silver,
men tystnaden är guld».
</chapter>

<chapter name="En firad och eftersökt gäst">
EN FIRAD OCH EFTERSÖKT GÄST

För icke länge sedan ankom till en av Norrlands
kuststäder en resande herre. Han tog in på
gästgivaregården och i de två bästa rummen. Han ryckte på axlarna
när man först bjöd honom blott ett. En väldig
reskoffert med granna mässingsbeslag bars upp efter honom.
Det dröjde en god stund innan han hann göra toalett;
men när han äntligen visade sig på gatan, beundrades han
allmänt för sin dyrbara garderob och sitt ståtliga
utseende. Han var kanske något för blek, men man kan väl
icke vara annat, när man kommer från stora världen,
från Stockholm. Man blir blek av de där eviga
middagarna och supéerna; de där spelpartierna långt inpå
nätterna göra också sitt till. Men vad vill man göra, när man
varit så eftersökt som han? Man måste leva med, om
man ägnat sig åt det större affärslivet, och det var just
det den resande hade gjort. Han var representant för
en större firma i Stockholm, hade rest själv för att en
gång se det härliga Norrland, om vars norrsken om
vintern och ljusa nätter om sommaren han så mycket hört
talas. Han fick ej se norrskenet, emedan det var
sommartiden han kom. Men för att icke synas resa för nöjet
blott, något som icke rätt väl anstår den större
affärsmannen, var hans avsikt att under genomresan avsluta
åtskilliga affärer i virke, några skeppslaster kanske, i fall man
bleve ense om priset, något som icke borde bli svårt, helst

man betalade kontant. Korteligen, nyttan var förenad
med nöjet.

Det var givet, att en större affärsman, som på detta
sätt uppträdde, snart skulle väcka det största uppseende,
och redan samma dag han kom hade stadens köpmän en
större aftontillställning för honom, där det gick hett till
under sköldarna. Köpmannen från huvudstaden var,
ehuru en av börsens furstar, dock icke en av dem som
ser småstadskrämaren över axeln. Han drack brorskål
med en av de förmögnaste och mest ansedda, och ehuru
han icke gick lika långt vad de övriga beträffade, intog
han icke desto mindre alla genom detta sätt att vara,
som man endast förvärvar sig på Stora sällskapet i
Stockholm. Hans skål dracks, himlen vete hur många gånger,
och det knäcktes lika många halsar på champagnebuteljer
som det fanns halsar att tömma dem. Hela sällskapet
följde honom hem till gästgivaregården, och utanför hans
fönster uppstämde fyra unga brädhandlare en serenad till
hans ära. Den högtärade gästen hade den artigheten att
bjuda alla sina nya vänner upp till sig på en sängfösare,
varvid man fick tillfälle att beundra de dyrbaraste
toalettpjäser, alla av silver, och kontrollerade, det förstås.
Skulle väl chefen för en större handelsfirma fara land och
rike kring med nysilver! Sedan man fått sina
sängfösare och det i flera omgångar, begav sig en var hem till
sitt, görande med benen det vanliga korstecknet, vilket
anses för en lämning från den katolska tiden och som,
trots Uppsala mötes beslut, bibehåller sig envist ännu i dag.

Följande morgon samlade sig sällskapet för att ånyo
begiva sig till gästgivaregården, där de ämnade överraska
sin högtärade gäst på sängen och därefter taga honom
med sig på en större frukost hos borgmästaren, vilken,
aftonen förut hindrad att göra bekantskap med lejonet
från Stockholm, nu önskade se honom hos sig. Men just
som de skulle gå in genom porten till gästgivaregården
körde ut därigenom en vanlig bondvagn med parhästar.
Några personer sutto däri, och bland dem igenkände man
genast länsmannen.


»Vad! Vad nu!» ropade en av sällskapet. »Vad är
det för en som sitter bredvid länsman?»

»Himmel, han liknar», ropade en annan, »han liknar ...
nej, det är inte möjligt, inte möjligt ...»

»Ack, det är inte blott möjligt, utan säkert!» svarade
den som satt bredvid länsmannen och vilken, till allas
fasa, icke var någon annan än den högtärade gästen från
gårdagen. »Jag måste resa, mina hedersvänner! Så är
det, när man är så eftersökt som jag, jag sa' ju hur
eftersökt jag var. Det får vara så länge med de där
trä-affärerna. Jag gör i järn i stället. Se här, go vänner,
en bit på prov, se, se bara! Det ska inte vara vanliga
fingrar för en sådan ring.»

Därvid sträckte han fram sina händer, som voro
korslagda över varandra, men hårt sammanknipta vid
handlovarna medelst en järnring.

»Ännu en gång, tack för i går!» ropade han, rörande
livligt på fingerspetsarna. »Tack för i går! Jag kan inte
trycka era händer. Men kom hit i stället och tryck mina!
Kom, bror Ekström, bror Lindgren, bror Berg, bror
Ström! Hårt att resa utan att ha med sig några
suvenirer från er. Adjö hedersknyfflar! Kommer ni till
Stockholm, så glöm inte bort Långholmen! Jag flyttar
dit, det är så vackert om sommaren, man bor som i ett
slott, har till och med högvakt vid porten. Adjö, adjö,
jag skall skicka er min fotografi och ...»

Mera hördes ej, ty vagnen rullade bort och försvann.
Men man hade hört nog, och var det någon i sällskapet
som för tillfället gick i bakrus efter gårdagsaftonen, så
nog blev han spiknykter igen. Men aldrig glömmer man
i den staden den firade och eftersökte gästen från
huvudstaden, den store affärsmannen som ville göra i trä
och järn, fast han, efter vad man fick veta, hela sitt liv
endast gjort i korta varor.
</chapter>

<chapter name="Herr Nathanael">
HERR NATHANAEL

I en trädgårdsegendom på Södermalm bodde för några
och trettio år sedan en aktningsvärd, medelålders ungkarl,
som kallades herr Nathanael. Vad han i sina yngre år
egentligen varit, är ej bekant. Man visste blott att han,
så länge man känt honom, haft mycken smak för
fornlämningar och i synnerhet vurmat för naturhistoriska
alster. Utom en mängd urmodiga krukor, gamla stövlar
och indiska gudar m. m., hade han i sina rum diverse
råtthundar, kattor, papegojor med mera dylikt. Fönstren
voro förmörkade av en massa skräp, som låg uppradat
eller hängde däromkring. Det var fullt med uppstoppade
fåglar, men även levande funnos till överflöd. Djur
ropade på djur, fågel på fågel, en hök grälade på kattorna,
aporna knöto nävarna åt varandra, papegojorna käbblade
med staren, den ena sjungande: »Bevare Gud vår kung»,
den andra någon profanare visa, kanske rebellsånger. I
trädgården voro uppställda varjehanda mer eller mindre
klumpiga bilder av sten eller trä, och där fanns även en
dam med vattendjur och dito plantor av sällsyntare slag.
Överallt såg man burar med utländska höns uti, men
knappast ett ätbart ägg. Själva köksspiseln var så
belamrad med kuriosa, att det icke fanns plats för en
vanlig kokpanna, vilket bestämt var ännu kuriösare.

Herr Nathanael, ägaren till denna härlighet, tycktes ha
föresatt sig att bli gammal så tidigt som möjligt. Vid

trettio års ålder lade han sig till flanelltröja, och samma dag
han fyllde trettiofem år skaffade han sig en gråspräcklig
peruk, fast han hade tillräckligt med eget mörkt hår. Vid
fyrtio år ansåg han det vara i sin ordning att gå i päls
även sommartiden.

Intet fruntimmer hade någonsin tänkt på honom såsom
älskare; den mest omtänksamma moder kunde omöjligen i
en sådan personage föreställt sig en måg. Han såg ut för
att stelna till en bild, att själv ställas upp bland den
övriga samlingen.

Och likväl — ty det finns ingen gräns för paradoxerna
i livet — fann han nöje i umgänget med människor, tog
gärna emot fruntimmer och förde dem med gammaldags
artighet omkring för att bese hans kuriosa, och när hans
gamla tant — ty han hade även en sådan — hade
främmande hemma hos sig, var han hos henne, deltog i
samtalet om teater och annat som hör till den vardagliga
konversationen. Vid sådana tillfällen kunde han vara den
muntraste varelse i världen. Som han nu därtill var av
det mildaste sinnelag och hade det bästa hjärta, så
mottogs han överallt som en god onkel. Flickor anförtrodde
honom sina små hemligheter, alltid obesvärade i hans
sällskap, därför att det föreföll dem, som hade han själv
varken hand eller hjärta att bortgiva.

Man kan således lätt föreställa sig den överraskning
och förvåning som grepo alla hans bekanta, när de en
vacker dag fingo höra, att herr Nathanael ämnade gifta
sig. Ett energiskt fruntimmer, som en gång besökt hans
trädgård, hade hållit vad om att hon skulle, såsom hon
själv yttrade, »göra människa av en lärd stofil». Vilka
medel hon därtill använde, känner man ej; men inom
loppet av tvenne månader var hon verkligen fru Nathanael.
Herr Nathanael blev genast så bestormad av sina nya
känslor, att han kastade av sig peruken, flanelltröjan
jämte pälsen och lade sig i stället till nankinsbyxor och
svart halsduk. Det var redan en stor förändring.

Dagen efter bröllopet kommer han hem, efter att några
timmar ha varit ute i staden, då han till sin stora

bestörtning finner det vanliga sällskapsrummet fritt från de
vanliga sällskapsdjuren. Kattorna voro utkörda, råtthunden
förvisad ner i källaren och aporna utsläppta i trädgården.
Han står en stund mållös, men vänder slutligen sitt
bedrövade ansikte mot sin fru och vill veta meningen med
allt detta.

»Jo, meningen är att jag inte vill bo tillsammans med
råtthundar, kattor och apor», upplyser den unga frun;
»jag har inte lust att bo som i Noaks ark, och för resten
får jag en gång för alla förklara, att en man inte får
lägga sig i något som hör till den inre förvaltningen.»

Nathanael suckade och sade ej ett ord, men ehuru själv
tröstlös, gick han ut för att trösta den stackars
råtthunden och de övriga offren för den timade
regementsförändringen.

Dagen därpå och efter att ha gjort den vanliga
promenad, som han för motions skull dagligen brukade taga,
kommer han ånyo hem och finner, vad? Jo, alla de gamla
bilderna och krukorna nedvräkta i dammen bland hans
dyrbara zoophyter. Ny häpnad och bestörtning.

»Men vad vill då det här säga, min fru?» utbrister han.
»Du har förstört den vackraste kaprifolie och femton
okända varieteter av cellariesläktet, hörande till zoophyta,
utom de raraste sjöväxter. Vad betyder allt detta?»

»Det betyder, att jag vill ha ljust i rummen», svarar
frun, »och för att få ljust där har jag gjort fönstren rena
och befriat dem från allt det skräp som legat där, jag tror
nästan sedan världens begynnelse. Och vad dammen
beträffar, måste den fyllas igen. Den är ju full av de
otäckaste kryp.»

»Otäckaste kryp!» upprepar mannen med stirrande
ögon; »den beundrades ju av alla som studera
zoophytologi, såsom en samling utan motstycke, och jag har
skicka många exemplar därav till Vetenskapsakademien, som
lovordat mig därför och infört mitt namn i sina
årsberättelser. Mina zoophyta hade kunnat göra mig odödlig.»

Därefter höll han en föreläsning över nyttan av
naturalhistoriska studier och lade sin hustru på hjärtat

nödvändigheten av att respektera dem, i fall hon ville
befordra hans trevnad i hemmet. Den unga frun lovade
att göra för naturalhistorien vad hon ansåg erforderligt,
men icke en bit mera. Hon satte tio gånger mera värde,
försäkrade hon, på en god rädisa än på sin mans alla
vattenplantor, vilka förpestade trädgården med sin fräna
lukt, och vad insekterna beträffade, påstod hon sitt
åliggande som en god och renlig husmoder vara att snarare
jaga bort dem än draga dem på sig.

Mannen suckade. Tredje dagen hemkommen efter sin
vanliga vandring, finner han, o himmel! hela sin rika
snäcksamling nedkastad i brunnen.

»Är det meningen att fylla igen brunnen också?» frågar
han, nästan med gråten i halsen.

»Dricksvattnet blir bättre när man kastar ostronskal i
brunnen», försäkrar frun.

»Var det ostronskal det här?» frågar mannen med sin
vanliga jämmerton.

»Det var sämre än ostronskal, det vet jag nog», svarar
frun, »men det fick gå i brist på bättre. Emellertid ser
du, min gubbe, att jag inte är så oäven i
naturalhistorien, och det skall nog bli bra, bara du inte stör mig i
mina forskningar.»

Hela den dagen satt mannen vid brunnen och tittade i
den; men som den var mycket djup, så såg han ingenting
i den, icke ens sin bedrövade bild, vilket varit någon tröst.

Ingen dag gick förbi att icke den stackars
naturforskaren måste bevittna någon ny scen av förödelse. Än
såg han en marmozetta med sin unga familj jagas på
porten för att lik en tiggerska med sina ungar ströva
omkring i den vida världen; än såg han en myrslok fly för
en antänd halmknippa, som husmodern obarmhärtigt
kastat efter flyktingen; än såg han frön av den största
sällsynthet strös ut på marken och upplockas av så simpla
djur som sparvar och steglitsor.

Han fann nu att han genom att gifta sig begått ett
stort misstag, fruktade att hans lyckliga dagar tagit slut,
och han begrät sitt sorgliga öde.


Så hade det fortgått ett helt år, då han en natt väcktes
av ett ljud, som han, trots sina studier i naturalhistorien,
icke kunde bestämma till vad species det hörde.
Slutligen kom han underfund med att det kom från något som
nan förut icke haft bland sina samlingar, nämligen från
en liten späd varelse, hans förstfödde son.

Han stod en stund spetsande öronen och med
tillbakahållen andedräkt. Därefter skyndade han att själv bära
ut en låda insekter för att ge rum åt en vagga.

»Nå», viskade hans hustru i hans öra, »tror du att det
finns ett så vackert exemplar bland Vetenskapsakademiens
alla samlingar? Tro mig, min vän, det där är bästa och
säkraste sättet att få sitt namn odödligt här i världen.»

Herr Nathanael nickade medgivande och såg för
innerligt belåten ut.

»Jo jo, min gubbe», fortfor frun, »det vore bättre om
du och de andra tokarna till naturforskare mer tänkte på
sådant där, än att uppstoppa vilda djur och lägga
missfoster i spritflaskor.»

Nathanael började äntligen finna, att de saker, åt
vilka han förr ägnat sin kärlek, endast voro tomma surrogat
för de ömma föremål han nu hade att leva för.
Familjen ökades med flera barn, och herr Nathanael blev allt
mer övertygad därom, att han först begynte leva.

Han började nu odla köksväxter i sin stora trädgård
och utbytte till och med sina utländska Gallinaceae mot
vanliga hederliga höns, och så blev han omsider själv
från ett torkat species ur naturalhistorien förvandlad
till en lycklig och gagnande familjefader. Ja, han fick en
sådan leda för naturalhistorien, att han icke ens deltog
i det första skandinaviska naturforskaremötet, som i
början av 40-talet hölls i Stockholm.

<poem>
Han gav odödligheten hin
för dödlighetens fröjd,
</poem>
såsom det heter i visan.
</chapter>

<chapter name="Kärlek och paraply">
KÄRLEK OCH PARAPLY

En dag överraskades jag på gatan av en regnskur, och
som jag vid tillfället befann mig utanför ett hus, varuti
en av mina bekanta, expeditionssekreteraren Grildelius,
gammal, torr ungkarl, bodde, så gick jag upp till honom
för att låna ett paraply. Det var vid tiden för
mantalsskrivningen, och jag fann min gamle vän sysselsatt med
att uppteckna sitt tjänstefolks födelseår.

»Nå, hur gammal är mamsell i år?» hörde jag honom
fråga sin hushållerska, som varit hos honom i tio år och
kunde vara något över fyrtio år gammal.

»Jag är född den 19 december 1830», svarade
hushållerskan.

»Jaså», svarade expeditionssekreteraren; »men i fjol
var mamsell född år 1829 och året förut 1828. Mamsell
blir för varje år ett år yngre, och fortgår det länge på
det sättet, får jag väl köpa in mamsell på Stora Barnhuset.»

Hushållerskan lämnade rummet mycket fnurrig och
med en väldig knyck på huvudet.

»Du är dig lik, kära bror!» sade jag, skrattande, »och
som vanligt föga älskvärd mot det täcka könet ... Men
hör på, du måste låna mig ett paraply; det är, som du ser,
ett hiskligt väder.»

»Paraply? Jag har aldrig begagnat paraply i mina
dar», svarade expeditionssekreteraren.

»Aldrig?»


»Jo, det var sant, en enda gång i mitt liv och,
märkvärdigt nog, den enda gång jag varit älskvärd mot det
täcka könet. Jag har inte alltid varit stekt och inlagd
i ättika, såsom du kanske föreställer dig. En gång har
även jag varit färsk och sprittande i vattenbrynet. Vill
du ha denna kosteliga historia, så tag den i stället för
paraplyet»; och under det regnet piskade fönsterrutorna,
berättade expeditionssekreteraren följande:

»En dag — det var, som jag tror, för tjugu år sedan
— råkade jag, som du i dag, ut för det stridaste regn
med åska till på köpet, och jag var, som alltid, utan
paraply. Jag har aldrig kunnat med ett plagg, som man
oftast har med sig när det inte behövs och icke har när
det behövs, så framt man icke dagligen vill bära det,
d. v. s. dagligen vara sitt paraplys betjänt, och när
regnet upphört och man slår ihop sitt paraply, släpar man
ju med sig vart man går en hel flod vatten i ett stycke
taft. Med ett ord, jag var utan paraply och tog min
tillflykt in i en portgång för att vänta på bättre tider. Ofta
stack jag ut mitt huvud genom porten för att betrakta
himlen. Man ser knappast oftare mot himlen än när det
är mulet eller regnar och naturligtvis alltid med
missnöje. Regnet kan vara bra, vara välgörande för jorden,
det medgives; men varför just regna i den stund man är
ute? Varför icke så gärna kort förut eller kort efter?
Och om det nödvändigt skall regna, varför just vräka
ner såtals, så att gatorna strömma som floder? Vad
nytta gör väl regnet, när det rinner bort lika fort som
det kommer? Det är ju ett slags misshushållning i
naturen, som icke så alldeles väl harmonierar med den vishet
som tillägges allt som kommer ovanifrån. Ungefär så
tänker man i dylika fall. Men blir det klart och
vackert, vem bryr sig då vidare om himlen? Då är det som
det skall vara, tycker man, så framt det inte även däri
går till överdrift, blir så att en människa kan smälta
bort av hetta, vilket är lika obehagligt. Kunde det bli
vått utan regn och torrt utan sol, nog vore det mycket
bättre.


»Vid ett tillfälle, då jag stack ut huvudet och tittade
uppåt, blev jag i ett öppet fönster i första våningen varse
ett par de vackraste fruntimmersögon, som med en viss
oro, ja med ömhet — så tyckte jag åtminstone — sågo
ner till mig. Jag tittade oupphörligen ut och upp, och
alltid mötte jag samma förtjusande ögon, samma
oemotståndliga uttryck av oro och ömhet. För första gången
i mitt liv klack det till i mitt hjärta, jag kände mig
genomglödgad, så våt jag än var, jag såg varken regnet
eller blixten, jag såg endast de där ögonen, antingen jag
blickade upp eller ner.

»Efter någon stund nedkom en nätt jungfru med det
vackraste sidenparaply, hälsade från sin härskarinna, bad
mig begagna det och återskicka det när jag kommit hem.
För första gången betraktade jag med blida blickar ett
paraply, uppspände det och lämnade portgången.
Utkommen på gatan, såg jag ånyo upp mot fönstret och hälsade
med en mjukhet i ryggen, som jag väl aldrig tilltrott
mig om. Med en solglans, för vilken jag tyckte att
molnen och regnet skingrades, besvarade förtjuserskan i
fönstret min hälsning, smålog och viftade med näsduken
så ofta jag vände mig om.

»Hemkommen, alldeles yr i huvudet, kysste jag otaliga
gånger det våta paraplyet, så att jag måste ha sett ut om
munnen som en brunnsgäst på morgonkvisten. Efter en
kort stund upphörde regnet. Jag klädde mig till visit och
begav mig ut igen med paraplyet under armen, väl torkat
och hopviket. Det dröjde icke många minuter förrän jag
befann mig i en prydlig sal öga mot öga med den huldaste
av kvinnliga varelser. Jag återlämnade paraplyet under
en störtflod av de mest svulstiga fraser. Himlen vete var
jag tog den ifrån!

»'För all del, min bäste herre!' avbröt mig den sköna,
'men varför så många onödiga komplimanger för ett
simpelt paraply!'

»'Inte just för paraplyet', yttrade jag, 'utan för den
artighet, den välvilja, den hängivenhet, den ömhet, den ...'

»'Hängivenhet och ömhet! Var tar ni allt det där ifrån?

Jag känner ju er inte det ringaste; ni är för mig den
likgiltigaste sak i världen.'

»'Likgiltigaste sak i världen!' upprepade jag något
stucken; 'men, min nådiga, man sticker inte beständigt ut
huvudet genom fönstret när det regnar för att se efter en
person som är en likgiltig; man röjer inte denna
nyfikenhet, denna oro, denna ...'

»'Oro? ... Jo visst var jag något orolig, det medger
jag, men ni skall få veta varför, efter ni är så enträgen.
Ser ni, min herre, jag väntade en person upp till mig, och
jag fruktade att han inte skulle komma, när han såg
någon i porten ... Ni ville aldrig gå, ni besvärade ...
Begriper ni nu?'

»'Således skickade ni ner paraplyet ...'

»'För att ni skulle gå, kan ni fatta det?'

»'Och detta ljuva småleende i fönstret, dessa
oupphörliga viftningar med näsduken?'

»'I pur glädje för det jag äntligen blev av med er. Det
var en fasligt envis och inbilsk människa!'

»Jag var ej sen att rekommendera mig. Du finner
således, min bror, att jag icke alltid varit lika kall för det
täcka könet, som du och andra tro. En gång har jag känt
kärlek och en gång burit paraply, men bägge delarna vid
samma tillfälle och för allra sista gången. Men nu
håller det upp, ser jag. Ursäkta, jag har bråttom! Går du
upp i Stora sällskapet i afton, så träffas vi. Vet du, jag
börjar riktigt få tur på femkorts kille.»
</chapter>

<chapter name="Ett hemsk minne">
ETT HEMSKT MINNE

En eftermiddag i början av september 1861 hade jag
tagit plats på ett av de säten, som äro utställda på var
sin sida om porten till hotell Victoria, där jag tagit in
under de få dagar jag uppehöll mig i Hamburg. Väderleken 
var härlig, icke en vindpust krusade den lilla
Alstersjön; men ingen överdriven hetta tryckte dem, som
promenerade fram och tillbaka på den bekanta
»Jungfernstieg». Jag såg folk av varjehanda nationer, och
många ansikten från fäderneslandet nickade välbekant
emot mig. Några voro på hemresa, andra skulle, liksom
jag, längre söderut. Bäst jag så satt, föllo mina blickar
på en äldre man ungefär av min ålder, ty hans ansikte
föreföll mig bekant. Även han tycktes känna mig, men
avlägsnade sig med raskare steg. Jag skyndade efter,
upphann och tilltalade honom på svenska.

Jag såg tydligen att han förstod vad jag sade, men han
förklarade på tyska, att han icke gjorde det, varefter han,
låtsande den fullkomligaste obekantskap med mig, hastade 
bort, mer springande än gående. Jag stirrade efter
honom, men först sedan jag förlorat honom ur sikte,
erinrade jag mig vem han var, ävensom att jag tio år förut
under en resa till Paris mött honom i Köln med samma
följd som i Hamburg. Men vid dessa tillfällen framstod
för mig ett hemskt minne, daterande sig från äldre tid.

År 1840 på en munter ungkarlstillställning gjorde jag 

bekantskap med en ung köpman S**, som ofta drack mig
till och slutligen proponerade brorskål. Brorskålar gå
som en dans i Sverige. Efter muntrationens slut följde
han mig till min port, ty han hade samma väg som jag.
Då vi skulle skiljas, yttrade han:

»Du måste komma hem till mig en dag. Min hustru är
mycket musikalisk, och hon skall bli förtjust i dina visor.»

Jag lovade komma. Den tiden hade jag en verklig uppsjö 
på visor. Men jag glömde detta löfte. Kanske hade
jag icke gjort det, om jag förut sett bror S**s fru. Dock,
jag fick tids nog se henne. Det hade varit bättre om jag
icke gjort det; det vore då ett obehagligt minne mindre.

Någon tid hade förflutit, då jag på Regeringsgatan mötte 
S**. Jag tryckte hans hand och bad om ursäkt för det
jag icke hållit mitt löfte.

»Annars bor jag där», pekade han på ett hus i närheten;
»vill du gå upp och dricka ett glas, så välkommen!»

Jag fördes genom en våning, dyrbart möblerad; allt
tillkännagav ett nysatt bo. I förmaket mötte vi ett mycket
ungt, vackert fruntimmer, men det låg i de sköna anletsdragen 
någonting änsgligt och dystert, som bjärt stack
av mot det övriga.

»Det är min hustru», presenterade mannen, tämligen
vårdslöst; »säg till att man bär in punsch i mitt rum»,
tillade han genast, varefter han gick vidare, och jag
följde honom naturligtvis, ehuru jag helst sett att jag fått
dröja i förmaket.

»Du har en ståtlig fru», yttrade jag, sedan vi slagit oss
ned i värdens rum.

»Storståtlig!» mumlade han med besynnerlig tonvikt.

»Hon är helt ung; har du länge varit gift?»

»Det är sex månader, tror jag.»

»Aha, således smekmånaden», anmärkte jag.

»Smekmånaden, ja visst», mumlade han ånyo, men med
samma obehagliga tonvikt.

Mer talades ej om värdinnan, och icke heller blev det
fråga om att sjunga visor. Efter någon stund tog jag 

avsked och gick, utan att få återse värdinnan, vilket hade till
följd att jag förlorade all lust att förnya besöket.

En dag — det var knappast fjorton dagar därefter — 
blev jag icke litet häpen, när jag vid genomögnandet av
dödsannonserna i en tidning fick se, att grosshandlaren
S**s »ömt älskade maka» stilla avlidit i en ålder av nitton
år och några månader. Det gör alltid ett nedslående
intryck, när en ung människa, som man personligen känt,
nedstiger i graven, men jag greps så mycket djupare
därav, som jag då erinrade mig, att jag endast några dagar
före detta dödsfall sett och hälsat på den unga frun ute
på gatan. Hon hade då varit i sällskap med en ung herre,
men som icke var hennes man, och jag hade särskilt lagt
märke till, att hon vid detta tillfälle visat ett ansikte vida
mer glatt och strålande, än när jag såg henne tillsammans
med mannen.

Kort därefter sammanträffade jag med änklingen och
skyndade att beklaga honom för den djupa, oersättliga
förlust han lidit. Han förklarade sig tacksam för mitt
deltagande; men jag trodde mig märka, att han var mer
orolig än lidande, mer ängslig än sorgsen, och ju mer jag,
med anledning därav fixerade honom, desto skyggare
syntes han. Min blick besvärade honom på det högsta;
också undvek han mig alltid, när vi sedermera någon gång
händelsevis möttes.

Snart hörde jag, att S** hastigt realiserat sin
förmögenhet och lämnat landet, utan att någon av hans närmare
bekanta visste vart han begivit sig. Hemska rykten
började löpa kring om honom och hans förhållande till sin
avlidna hustru, men försvunno snart spårlöst i virveln av
de händelser, som inom ett större samhälle alltid hopa sig
på varandra.

Det var samme S** jag mötte i Köln och Hamburg. Att
han även vid dessa tillfällen tycktes vilja undfly mig,
bevisar att han ännu förföljdes av något, som man icke kan
undfly, det onda samvetet. De flesta brott, liksom de flesta
dygder, känner ej världen, och ändå är vad den känner
tillfyllest, åtminstone vad de förra beträffar.
</chapter>

<chapter name="Ett omnibusäventyr">
ETT OMNIBUSÄVENTYR

Nyligen kom till Stockholm en ung Uppsalamagister för
att något uppfriska sig. Det var mycket här i huvudstaden 
som anslog honom och icke minst våra omnibusar,
varuti man så bekvämt kan färdas från den ena stadsdelen 
till den andra. Det roade vår magister att i dem
fara fram och tillbaka, antingen det bar till Kungsholmen,
Kungsbacken eller Ladugårdslandet. Han såg folk av alla
klasser och åldrar stiga ur och i och reflekterade över vad
han såg. Det var ett sätt att studera folklivet och vinna
erfarenhet för något så billigt som omnibuspoletter.

En eftermiddag i skymningen steg han upp i
Ladugårdslands-omnibusen under dess tur till Slussen och fann före
sig i vagnen blott en person. Vår magister var ej så
närsynt, att han icke genast märkte, att det var en ung,
vacker och välklädd dam, och, trots sina klassiska studier,
var han så klok, att han tog plats mitt emot henne. Dock
var han för blygsam att börja ett samtal. Den unga sköna
började i stället.

»Sådan ryslig vinter!» yttrade hon, »och så fasligt
gropigt på gatorna! ... Hur lyckligt att man har en
ångnibus att stiga in i!»

Vår magister kände ett styng i sitt latinska öra.

»Om förlåtelse, det heter inte ångnibus, ty det går inte
med ånga», upplyste magistern, »utan heter omnibus, som
är ett latinskt ord och betyder: åt eller för alla.»


»Heter det så?» frågade den sköna på det vänligaste;
»ack, vad vi fruntimmer äro okunniga! Tack emellertid
för er godhet att rätta mig, hädanefter skall jag nog taga
mig till vara.»

Under det hon yttrade detta, kände magistern sin hand
tryckas av en annan hand, som var för innerligt liten,
mjuk och fin samt utan handske, vilket var så mycket
ljuvare.

»Utan de här ång ... omnibusarna, ville jag säga»,
fortfor damen, »skulle en ung flicka aldrig våga sig ensam
ut när det blir mörkt. Nu har jag varit till Fredrikshof
på besök hos min morbror öfverstelöjtnanten och far nu
till Slussen, där min farbror översten bor ... Inte skulle
jag annars kunna det.»

Vår magister kände sig obeskrivligt lycklig över att den
sköna fortfarande lät sin hand vila i hans, fast hon hade
en överstelöjtnant till morbror och en överste till
farbror. Vid ett tillfälle, då omnibusen for ned i en av de
där obehagliga groparna, kom magisterns ansikte att stöta
emot hennes, men långt ifrån att bli vad man kallar stött
därav, smålog hon rätt hjärtligt, varav magistern drog den
slutsatsen, att även gropiga gator kunna ha sitt oändliga
behag med sig. Samtalet fortfor att vara livligt. När
omnibusen uppnått hörnet av Regeringsgatan och
Herkules backe, befallde den sköna kusken att stanna.

»Jag erinrar mig», sade hon till magistern, »att jag
även borde besöka en vän till mina föräldrar, generalen,
som jag var på bal hos i förrgår och som bor i det här
hörnet.»

»Hur sorgligt!» suckade den lärde; »man sammanträffar 
med personer, som man aldrig kan glömma, och man
skiljes för att evigt sakna dem!»

»Varför just det?» frågade den hulda; »även jag har
ett dyrbart minne av er ... Med nästa ång ... omnibus,
som kommer från Ladugårdslandet, fortsätter jag min
väg till Slussen», tillade hon och hoppade ur vagnen med
en grace värdig den, som illustrerar en generals baler.

Invaggad i de ljuvaste drömmar, åkte vår lycklige 

magister ända fram till Slussen, där han ämnade stiga ur,
för att ila till mötes nästa omnibus, som väntades från
Ladugårdslandet. Vid det bestämda hörnet skulle han
avvakta den sköna anförvanten till så många förnämiteter
och fortsätta en bekantskap, vilken så gott som ifrån skyn 
fallit över den hänryckte lärde. Men vid det han satte
foten på fotsteget, kom han att föra handen till en liten
bröstficka som han hade utanpå sin rock och i vilken han
efter sitt uppstigande i vagnen hade stoppat sin
portmonnä för att ha den till hands, när nästa polett skulle
lämnas. Denna ficka fann han nu alldeles tom. Han
letade i andra fickor, letade överallt, men förgäves. Han
meddelade kusken och gossen, som sitter bakpå, sina
bekymmer. Bägge ryckte på axlarna, misstänkande att
portmonnän blivit stulen under färden, och de fritogo icke
ens den unga damen, som magistern uppgav sig ha talat
med, enär det icke vore första gången herrar blivit i
omnibusar bestulna av dylika damer.

Ett förfärligt ljus uppgick för den lärde. Han erinrade
sig, att han vid ett tillfälle i sin lycksalighet tryckt den
skönas hand till sitt bröst och sålunda själv visat henne
raka vägen till bröstfickan. Men hur kunde han väl också
föreställa sig, att en så liten hand kunde ha så långa
fingrar! »Även jag har ett dyrbart minne av er», hade hon
vid avskedet yttrat, den avgrundsanden! Men den gången
talade hon sanning, ty minnet bestod av minst femtio
riksdaler kontant, utom den splitternya portmonnän och
ett litet plån med reseanteckningar, gjorda mellan Uppsala
och Stockholm, kanske ovärderliga. Den stackars
magistern angav saken för polisen, men återbekom varken
det ena eller det andra. Det enda som någorlunda
tröstade honom var, att den där kvinnan uselt prononcerade
latin, ty han hade alltid varit av den tanken, att en
människa, som icke kan latin, svårligen kan vara annat än ett
sämre väsen.
</chapter>

<chapter name="En gradpasserare">
EN GRADPASSERARE

Mången torde ännu erinra sig den utmärkte och år 1839
avlidne tenorsångaren Sällström, på sin tid kungliga
teaterns primo amoroso, Fra Diavolos och Don Juans
oefterhärmlige representant, skådespelaren med den hänförande
stämman och de »mördande blickarne», såsom han själv
brukade yttra om sig, och detta med skäl, om man skall
tro det täckare könet. Och varför skulle man icke kunna
göra det? Hade vi tillhört nämnda kön, himlen vete om
vi icke tyckt detsamma! Det finnes knappast något så
pikant som en teatersångare med näktergalar i sin strupe
och ögon av brinnande kol. Av mycket svagare toner kan
man förtrollas, vid mycket mindre eld fjärilen sveda sina
vingar. Lägger man därtill förste tenorens vanliga lott
att utföra de viktigaste älskar-rollerna, så ... vem tänker
då på den sanningen, att den, som älskar oftast, älskar
minst?

Sällström dog i sin bästa ålder och kort efter sedan han
förlorat sin härliga röst. När näktergalen förlorat sina
toner, vad har han väl annat att göra än lägga sig och dö!
Det är hårt redan att höra andra sjunga, när man icke
kan svara på samma tungomål. Men hör man därtill
andra sjunga vad man själv en gång sjungit och tillvinna
sig det bifall man själv icke gärna kan få, då är det ännu
hårdare. Också känna vi knappast något olycksöde så
svårt att bära som en sångares eller sångerskas, när de

sjungit ut sig. Må man därför icke missunna dem det
bifall de röna, de kransar de plocka! Hela stormar av
applåder, hela rabatter av blommor kunna icke hålla dem
skadeslösa för en enda förlorad ton.

Sällström slapp åtminstone den sorgen att länge
överleva sig själv, ty livet följde, såsom nyss nämndes, tätt
på rösten. Han efterlämnade en talrik familj, av vilken
den äldsta dottern någon tid var en omtyckt sångerska
vid kungliga teatern. Den äldste sonen, vilken liksom sina
syskon tidigt och på egen hand måste ut i världen,
vistades på landsbygden såsom informator. Han hade icke
faderns röst, men var i hög grad musikalisk och skicklig på
piano. Han hade faderns »mördande blickar», men icke
den ringaste lust till mord. Hans ögon spelade lika
oskyldigt och behagligt som hans händer. Också blev han
värderad och avhållen av alla, som sågo honom.

När en informator kommer i ett hus, där det finns
giftasvuxna döttrar, så vet man hur det går, i synnerhet
om informatorn är musikalisk. Förlästa magistrar äro
aldrig musikaliska och följaktligen icke heller farliga.
För dem kan man vara tämligen lugn, men annars blir det
ofta nog en liten roman, platonisk, det förstås, mellan
läraren och discipeln, men som vanligtvis får ett tvärt slut,
ofta innan man hunnit genomgå den diatoniska skalan.

»Jag gav den junkern respass innan han kom till den
kromatiska skalan», yttrade en gång till oss en patron om
sin dotters musiklärare.

Den kromatiska skalan är också en bild av livets
svårigheter.

»De där quatre-mains», yttrade en gång en annan
patron, »måtte vara uppfunna av musiklärare endast för
att krångla bort kvinnfolken.»

»Men det är mycket nyttigt för tanken», försäkrade vi.

»Säg snarare för pauserna», svarade patronen; »jag har
aldrig hört så många pauser som i quatre-mains.»

Unge Sällström fick plats som musikinformator hos en
ansedd och förmögen egendomsägare på landet, vars
dotter, en intagande varelse, han gav lektioner på piano.

Men nog hade han givit flera än ett hundra lektioner,
innan den blygsamme unge mannen vågade fram med sitt
hjärtas allegro vivace, i vilket hans elev lika livligt
instämde. Vad deras unga hjärtan länge känt, det hade
tonernas harmonier lika länge förklarat, fast den väntade
pausen något dröjde.

Sällström, lyckligare än de flesta informatorer, vann
även föräldararnas samtycke. Att vara skicklig pianist
kunde icke vara något fel i deras ögon, ehuru det något
länge varit och ännu är det i mångas, i synnerhet då man
friar till deras döttrar. Men att gifta sig på
informatorsyrket går likväl icke genast an. Tacka Gud man har plats
för informatorns tarvliga kappsäck, när han kommer
sättande på sin »rapphöna». Kommer han nu därtill med
hustru och kanske med barn, så blir det en förskräcklig
musik. Det fanns en tid, då vilken som helst ansågs
duglig till lantbrukare, pianospelare icke ens undantagna;
men sedan lantbruket blivit ett slags vetenskap, vartill
fordras både lust och studier, går icke heller detta rätt
väl i spann, även om årsväxten är aldrig så god eller
priset på egendomarna stiger, vilket senare numera icke är
att förmoda.

Däremot fanns det ett annat vida bättre yrke, för vilket
nästan varje ung man har lust, och de unga damerna det
icke minst, nämligen militäryrket. När man väl blivit
underlöjtnant och fått en kunglig fullmakt, är man ändå en
man i staten och åtnjuter ett visst anseende. Lönen räcker
knappast till uniformen, men man har gott om tid och
tiden räcker till för allt. Man bevistar mötena under
sommarmånaderna, hjälper sina svärföräldrar med att
räkna sädesskylarna om hösten, spelar quatre-mains med
sin unga hustru om vintern, med eller utan pauser, gör
vårtiden en tur med henne till huvudstaden för att
tillsammans höra en opera av någon mästare, som man
redan hemma gjort bekantskap med. Kort och gott, allt
skall nog bli bra och allt är också bra i hoppets värld, där
inga skilda årstider finnas till, där allt är evig vår och evig
dager.


Sällström hade gjort ett möte som fanjunkare och
begav sig i slutet av augusti till Stockholm för att vidare
passera graderna vid gardet. Skilsmässan mellan
älskande är alltid bitter, och klart är att så är. Man har ju
tillsammans blott <i>ett</i> hjärta, och när detta så där delas
mitt itu, måste ju bägge hälfterna blöda. Det är som om
man anade en förblödning, och ofta slår aningen in.

En morgon i början av september företog sig kolera
morbus, vårt tidevarvs hemskaste valkyria, en mönstring
med gardet. Hon gick likgiltigt förbi hela led av
skäggiga bussar, till dess hon tvärt stannade framför en ung
gradpasserare, vilken stod på flygeln med hälsan på kind
och lyckan i ögat. Hon valde honom och bäddade
ögonblickligen brudsängen i gardets begravningsplats.

Det är, som läsaren finner, en vanlig roman ur livet,
men de vanliga äro långt ifrån alltid de gladaste. Icke
i alla romaner få de älskande varandra. Så händer det
i diktens, och i verklighetens händer det kanske oftare
ändå. Men icke vilja vi skildra den djupa natt, som föll
ned över så mycket ljust och förhoppningsfullt i den
sörjande brudens hjärta. Men hjärtats natt, liksom
jordens, har nog sitt lilla stjärnefäste den också — sin lilla
Venusstjärna, som strålar kväll och morgon. Vem vet
vilka strålar hon sprider, vad språk hon talar till en
bedrövad själ! Vem vet om hon icke tröstande försäkrar,
att livets verklighet icke har något, som i renhet och
glans svarar mot den kärlekens dröm man en gång haft i
ungdomens och oskuldens dagar!
</chapter>

<chapter name="Alltihopa">
ALLTIHOPA

För några år sedan bodde på sin egendom helt nära
Stockholm en gammal kamrer, ganska förmögen och lika
mycket snål, egenskaper som, efter vad man känner,
ofta följas åt, ehuru icke alltid till ömsesidig
tillfredsställelse, ty, som man vet, bedrar snålheten själva visdomen.
Kamrern, gammal ungkarl och fullkomlig enstöring,
besökte sällan någon och mottog besök av ingen. En dag
fick han brev från en ungdomsbekant och f. d. kamrat
i Stockholm, vilken bad honom komma till sig och vistas
åtta dagar eller längre i hans hus. Kamrern gjorde ett
överslag av kostnaden, och sedan han funnit att utgifterna
för resan till och från huvudstaden mer än tillräckligt
skulle betäckas av åtta dagars fritt vivre därstädes samt
till och med bespetsast sig på något överskott, beslöt han
resa och reste verkligen, efter att länge och väl ha
förmanat sin hushållerska att under hans frånvaro iakttaga
den största hushållning eller, med andra ord, spara på
foder både för människor och djur.

Hushållerskan, en rask kvinna i sina bästa år, såg med
synnerligt nöje sin snåle husbonde resa och började sin
hushållning på egen hand med att genast slakta det
fetaste dilammet i ladugården och bjuda främmande.
Grannarna, som aldrig tillförene hugnats med inbjudning från
kamrerns egendom, uraktläto ej att infinna sig till
aftonen, och hushållerskan gjorde ypperligt »les honneurs»,

biträdd av sin fästman, en hygglig fanjunkare vid
Upplands regemente. Glädjen stod högt i tak, man dansade,
spelade kort, lekte pantlekar, ty det var just vid jultiden,
och slog sig slutligen ned vid det välförsedda matbordet
under allmän belåtenhet.

Men vår kamrer var långt ifrån belåten med sin resa.
Anländ middagstiden till Stockholm, håller han med sin
häst utanför sin gamle kamrats hus, stiger ur släden och
in genom porten, men blir icke litet förbluffad, när han får
höra, att värden i huset aftonen förut plötsligen avlidit.
Svärjande i sitt sinne över en vän som bjuder folk till
sig och lägger sig att dö, innan gästen kommer, stiger
kamrern i sin släde och beger sig genast på
hemvägen.

»Har han levat så länge, hade han alltför väl kunnat
leva åtta dagar till», mumlade den stackars kamrern,
dragande den ena sucken efter den andra vid tanken på de
onödiga utgifterna för resan och funderande efter om han
icke borde till sin väns sterbhus inlämna ordentligen
specificerad räkning på den.

Sent på aftonen återkommen till sin gård, höll han
utanför ladugårdsbyggnaden, ty han trodde sig upptäcka
en blodmassa i snön. Då han omöjligen kunde föreställa
sig, att man slaktat under hans frånvaro, något som
knappast inträffat, när han själv var hemma, tog han det för
näsblod.

»Faslig näsa att blöda», mumlade han, undrande vems
näsa det kunde vara, som hade råd att bestå så mycket,
och närmade sig huvudbyggnaden. Men han hade icke
tagit många steg, förrän han med ett rop av förskräckelse
stannade. En riktig flod av ljus strömmade ur varje
fönster.

»Spökar det eller är elden lös i huset!» skrek han till
och påskyndade sina steg. Uppnående dörren till salen,
tyckte han sig höra röster inifrån och lade örat till för
att lyssna. Han hörde en främmande karlröst proponera
en skål för värdinnan och önska henne lycka till det

äktenskap hon ärnade ingå med vicevärden, den manhaftige
fanjunkaren Holm.

Kamrern stötte upp dörren och rusade in i matsalen.
Hans utseende var förfärligt, hans blodsprängda ögon
flyttade sig från den ena gästen till den andra. Hade de
ätit upp hans dilamm, så såg han ut, som ville han i sin
ordning sluka dem allesammans. Slutligen stannade hans
blickar vid den icke mindre bestörta hushållerskan. Man
såg kamrern flera gånger öppna mun för att tala, men han
tycktes icke kunna få fram några ord. Äntligen fick han
fram följande:

»Människa! Avgrundsande! Ni ruinerar mig, ni
förstör alltihopa ... Alltihopa!»

Därefter nedföll han till golvet och bars sanslös upp
på sitt rum. Man gjorde allt för att få honom till sans
igen och det lyckades, men tala kunde han icke. Blott
när hans blick föll på hushållerskan, stönade han med
mycken ansträngning fram ordet: »Alltihopa!
Alltihopa!»

Gästerna hade snart avlägsnat sig, och efter några
timmar inställde sig både läkare och präst. Patienten
tycktes igenkänna dem bägge, men fortfor att vara mållös.
Men när hushållerskan visade sig vid sängen, då
förvredos hans anletsdrag och han mumlade ånyo med
gnisslande tänder sitt »alltihopa, alltihopa!»

»Vad menar han med alltihopa?» frågade prästen.

»Jo», svarade hushållerskan, fattad av en lycklig idé,
»det har alltid varit kamrerns mening, att jag skulle få
vad han, lämnar efter sig ... Det är ju så, goda herr
kamrer», tillade hon, vändande sig till patienten, »det är ju
så, att jag skulle få allt vad kamrern lämnar efter sig
i löst och fast?»

Man såg att den sjuke ganska väl förstod vad
hushållerskan sade, ävensom att han gjorde de mest
förtvivlade ansträngningar för att svara, men något annat ord än
»alltihopa» kom icke från hans läppar.

»Alltihopa», fortfor hushållerskan, »jag får då

alltihopa? Herrarna äro mina vittnen på, att kamrern med varm
hand ger mig alltihopa.»

»Alltihopa», upprepade ånyo den döende med
förtvivlan i sitt ansikte. Några timmar därefter var han död.

Som det icke fanns någon testamentarisk handling bland
kamrerns efterlämnade papper och icke heller någon
närmare eller avlägsnare släkting uppträdde med anspråk på
arv efter honom, så anammade hushållerskan verkligen
hela kvarlåtenskapen på grund av det enstaka ordet,
vilket uttyddes till förmån för henne såsom den döendes
yttersta vilja.
</chapter>

<chapter name="Musikläraren och hans hund">
MUSIKLÄRAREN OCH HANS HUND

Det är en mycket enkel historia. En och annan
stockholmsbo torde ännu erinra sig en musiklärare vid namn
Sundberg, vilken ofta syntes på huvudstadens gator,
åtföljd av en liten hund, den han gjort bekantskap med ute
på gatan vid ett tillfälle då de bägge voro husvilla. Bägge
voro ingens slav och ingens herre, men bägge hade
förgäves sökt skydd mot natten och kylan. De funno blott
varandra, lika nödställda, hungriga och förfrusna; men
de måste ändå ha funnit mer än de väntat, ty från den
stunden följdes de troget åt och skitdes först av
döden.

Dock hade det icke alltid varit så svårt för Sundberg.
Vid några och tjugu års ålder kommen till Stockholm och
elev av musikaliska akademien, gav han lektioner både på
piano och fiol. Han var då nästan en sprätt, gick
sommartiden i svart frack och vita byxor, var väl borstad
från hatten till stövlarna, hade alltid ett småleende på sitt
runda, rödletta och vackert bildade ansikte, gjorde alltid
en stor sväng med högra handen när han hälsade och sade
sitt »mjukaste tjänare», det han vanligtvis upprepade två
gånger, utan avseende på hög eller låg.

Sundberg gav lektioner både på fiol och piano för
tjugufyra skilling i timmen, aldrig över, ofta under. Hans
anspråkslöshet, i förening med hans beskedliga och

städade väsen för övrigt, gjorde att han anlitades av större
och mer ansedda musiklärare för att ackompanjera deras
elever. På detta sätt kom han in i ett rikt hus, där det
fanns en vacker dotter, som tyckte mycket om Sundbergs
sätt att ackompanjera. Antingen hon spelade rätt eller
galet, följde alltid Sundbergs fiol troget med, och den
älskvärda eleven smålog därvid så sött mot honom. Vad
som egentligen tillkom hans fiol, tog Sundberg åt sig själv,
och en vacker dag lade han ifrån sig fiolen, föll på knä
och friade till den förtjusande pianospelerskan.

Den unga damen såg först något förvånad på sin nye
tillbedjare, men utbrast snart i ett skratt, som utkallade
hennes mor och några tanter, vilka voro på besök.
Sundberg, som fortfarande låg på sina knän, fortsatte sitt
frieri inför modern, bedyrande att om han blott ökade
priset för sina lektioner med en tolvskilling, skulle han utan
svårighet kunna föda en hustru, helst även hon genom sin
talang på piano kunde bidraga till det gemensamma
hushållet.

Men icke ens detta vädjande till den dyrkades talang
hjälpte. Den stackars Sundberg utskrattades av alla, tog
sin fiol under arrrien, gjorde sin vanliga stora sväng med
handen, sade sitt »mjukaste tjänare», fast något
vemodigare än förr, och gick. Att bedragas i sin kärlek är hårt,
men förlöjligas i den är sjufalt hårdare. Några milda
ord, även när de avslå en begäran, kunna trösta, kanske
läka; men när hånskratt besvarar den bön, som stiger ur
ett varmt och älskande bröst, då verkar det lika störande,
som om det ljöde i ett tempel. Flera än en helgonbild,
flera än en själens prydnader löpa fara att störta därvid.
Men den arme musikläraren var det från den stunden för
alltid förbi — icke med hans beskedlighet och fromhet,
men med hans omtanke för sig och sin framtid.

Sundberg upphörde att ge lektioner och sålde sin fiol
— denna fiol, som han »så bedrövligt spelat», efter vad
han själv en gång yttrade. För övrigt besvärade han
ingen varken med att begära något eller med förtroendet

av sina egna bekymmer och lidanden. Hans ansikte
var lika leende som förr, han gjorde sin stora sväng och
sade sitt »mjukaste tjänare» med samma färdighet som
förr, även när han i brist på hatt eller skodon gick
barhuvud eller barfota. Jag mötte honom en höstdag på
Nybron. Han gick då i strumplästen, fast han svärtat
sina fötter, så att de på avstånd liknade skor. Men på
huvudet bar han en gammal trekantig officershatt av den
höga fasonen, den han säkerligen för gott pris kommit
över i något sämre klädstånd. Bredvid honom sprang
hans trogna hund, än med stolthet skådande upp på sin
husbondes martialiska huvudbonad och än visande
tänderna åt den föga vördnadsvärda stab av gatpojkar, som
skrattande och hurrande följde hans herre.

»Mjukaste tjänare!» hälsade Sundberg på mig, i det
han, blottande sitt huvud, förde sin trekantiga hatt med
en konungs värdighet; »mjukaste tjänare!»

Men Sundberg skulle ha kunnat gå på guldstycken och
även sårat sina fötter på dem, utan att det fallit honom in
att upptaga en enda för att därmed stilla sin hunger eller
skaffa sig ett plagg mot kölden. På detta sätt strövade
han omkring på Stockholms gator i flera år, förskaffande
sig sitt knappa uppehälle med att stämma piano, förgylla
någon gammal spegelram eller bona ett bord, ty han var
ganska händig i dylika saker.

Ofta kunde han begiva sig flera mil från Stockholm för
rätt lönlösa arbeten, ty han var aldrig rädd om fjäten
och hade, såsom nämnt, icke heller några skor att vara
rädd om. Sak samma naturligtvis med hans trogna
fyrfotade vän och följeslagare. Vilade han sig någon gång
vid vägkanten, tog han plats mitt emot denne sin vän och
började språka med honom, det vete icke himlen vad han
då språkade om. Men ofta kommo honom då tårarna i
ögonen, och den fyrfotade vännen, vars ögon även tycktes
fuktiga, viftade ivrigt på svansen, tröstande och lugnande
på sitt sätt, varefter de fortsatte sin väg med lättare fot
och lynne.


En ovanligt mörk och ruskig höstafton företog han i
sitt vanliga sällskap en vandring utom en av Stockholms
tullar. Han stannade utanför en villa, belägen ungefär en
fjärdedels mil från staden. Denna villa var för tillfället
upplyst, dansmusik och glada röster ljödo från den ut i
kvällen. Fönstergardinerna voro nedfällda; men
Sundberg, utan att det ringaste bekymra sig om regndusket
omkring honom, stod orörlig och betraktade
skuggfigurerna, som innanför tecknade sig på de tunna ljusa
gardinerna, och så ofta bland dem framskymtade skuggbilden
av en kvinnas smärta och svävande gestalt, tycktes hans
ögon lysa genom mörkret, och han lockade till sig sin
hund, liksom ville han visa denne vad han själv såg.
Sedan han några timmar stått på detta ställe, stördes han
av flera vagnar, som körde in på gården för att avhämta
villans glada gäster, och han begav sig på återvägen till
staden.

Den ena vagnen efter den andra hämtade och for; men
när den sista hunnit ett gott stycke av stora landsvägen,
möttes den av en liten hund, som under de sorgligaste
tjut hoppade upp mot hästarna, liksom för att hindra
deras lopp. Detta väckte kuskens uppmärksamhet och vid
skenet av vagnslyktorna tyckte sig denne upptäcka en
större kropp, som låg framför hästfötterna. Han höll och
bad betjänten, som satt bredvid honom, hoppa av för att
se vad det kunde vara. Betjänten lämnade kuskbocken
och upplyste snart, att på vägen låg en människa, kring
vilken den lilla hunden fortfarande sprang med sitt
kvidande läte.

Herrskapet i vagnen, en medelålders herre och en ung
fru, steg även ur vagnen och närmade sig stället. Man
lyste med vagnslyktorna på den fallne, vilken, badande
i sitt blod, befanns vara död och, efter vad man
förmodade, blivit överkörd av någon bland de vagnar som kört
förut. Den unga frun böjde sig ned över den dödes
ansikte, på vilket i detsamma de bägge lyktornas förenade
sken föll.


»Store Gud!» skrek hon till, i det hon häftigt reste sig
upp och fattade sin man vid armen; »jag känner igen detta
ansikte! ... Det är 'hans ... Den stackars fiolspelarens ...
Den arme, den beklagansvärde!» tillade hon under det
djupaste deltagande och med tårar i sina ögon.

Dessa deltagande ord och dessa tårar från samma
läppar och samma ögon några år förut, och den stackars
musikläraren hade säkerligen icke dött på landsvägen
utan annat sällskap i sina sista stunder än en stackars
klagande hund.
</chapter>

<chapter name="Natur och konst">
NATUR OCH KONST

Det var en dag sommartiden år 1845. Jag befann mig
ombord å en ångbåt på lustfärd till det slott, där en av
mina bekanta från skoltiden, hovintendenten Viktor
Ekström, levde och regerade. Han hade vid flera tillfällen
bjudit mig ut till sig, och jag var nyfiken att se hur han
hade det, framför allt att få göra bekantskap med hans
fru, exgrevinnan.<footnote>
Se tredje delen av »Bilder ur verkligheten»: <i>En
skådespelares äventyr.</i></footnote>

Man hade mycket talat om detta giftermål, vilket av
alla betraktades såsom ett briljant parti å hans sida, men
av många som en mésalliance å hennes. De som icke
taga känslor eller böjelser i övervägande döma
vanligtvis så. Ångbåten var överfylld av passagerare, så att
där man satt, där satt man. Jag tittade efter bekanta
ansikten, men fann blott ett, och detta tillhörde en vid
Mindre teatern anställd skådespelare med namn
Björkman, vilken länge tillhört landsortsteatern, där han med
framgång utfört stora roller. Dock ansågs han ej för
någon särdeles framstående talang i Stockholm, där han
i små omständigheter för några år sedan avled.

Kommen i land med de andra passagerarna, strövade
jag minst en timme omkring i slottsparken, innan jag tog

vägen till hovintendentens bostad, belägen några hundra
famnar från slottet. Vid det jag satte foten på första
steget till den trappa, som leder upp till hovintendentens
port, mötte jag ett ungt fruntimmer i vacker
sommardräkt och med de ädlaste anletsdrag. Då det för övrigt
låg i hela hennes hållning det slags värdighet, som röjer
vårdad uppfostran jämte vana att umgås på spetsen av
samhället, anade jag att det var Ekströms fru jag hade
för mina ögon.

Jag bugade mig, nämnde mitt namn och frågade efter
hovintendenten.

»Min man talar ofta om er», svarade exgrevinnan,
betraktande mig med en viss nyfikenhet, »och vi ha länge
hoppats få se er hos oss. Han är för närvarande icke
inne, men kommer otvivelaktigt snart. Var emellertid
god och stig in; ni träffar där inne en annan av min
mans vänner, som troligtvis kommit med samma båt som
ni. Men ni måste tillåta mig att blott för en enda gång
vara oartig värdinna. Jag har bud från slottet, måste
ovillkorligen dit, men är snart åter.»

Därefter bad hon mig stiga in. Inkommen i en
prydlig våning, påträffade jag i hovintendentens skrivrum min
medpassagerare på ångbåten, Björkman, vilken makligt
sträckte sig på en soffa, blossande på en cigarr och med
ett bord framför sig, rikt på förfriskningar av
varjehanda slag. Även jag slog mig ned i soffan, språkade
med Björkman och glömde icke heller förfriskningarna.

Snart visade sig Ekström, men han kom inrusande i
rummet, liksom hade han haft de tre furierna hack i häl.
Jag hade ämnat mottaga honom med utropet: »Du
lycklige, du avundsvärde!» Men orden dogo på min tunga.
Ekström var blek, hans ögon rullade vilt, och, utan att
ge sig tid att hälsa på oss, kastade han sig ned på en
stol med bägge händerna för pannan. Jag hade aldrig
föreställt mig, att Ekström, som alltid förefallit mig
vara en av de lugnaste människor i världen, någonsin
kunde råka i sådant tillstånd.


»Vad står på?» ropade Björkman och jag på en gång.

»Det ar förfärligt!» utbrast Ekström; »hon har kommit
hit för att bereda min undergång! Hon hotar döda mig,
döda min hustru! Men vad frågar jag efter mig själv!
Men min hustru, min ädla, förträffliga hustru! Hellre
tusende dödar för mig, än det ringaste moln på hennes
panna! ... Lyckligtvis är hon inte hemma nu, men hon
kommer, och då ... då !»

»Men om vem talar du?» frågade jag.

»Himmel! Där är hon igen, där utanför!» ropade
Ekström med en blick på fönstret; »hon skall tränga sig
in! Hur skall detta sluta!»

Björkman och jag hastade till fönstret och, tittande
genom de halvöppna gröna jalusierna, upptäckte vi ett
fruntimmer utanför i en präktig toalett, något fetlagd och
med rätt vackert, ehuru för tillfället mycket upprört
ansikte, icke egentligen ungt, men vid den s. k. oegentliga
åldern hos en kvinna, eller över trettio år. Hon syntes
liksom överlägga med sig själv, antingen hon borde gå in i
huset eller fortsätta sin väg. Hon tycktes bestämma sig
för det förra.

»Jag känner bestämt igen henne», yttrade Björkman,
»hon var med på ångbåten hit ... Åh, nu har jag henne,
det är din gamla flamma, kära Ekström, det är hennes nåd
generalskan von L**! Det är Medea. Stackars Jason!»

Jag kände ännu helt dunkelt Ekströms förhållande till
detta fruntimmer. Men jag erfor den djupaste oro både
för hans och i synnerhet för hans hustrus skull, vilken
varje ögonblick kunde återkomma.

»Men hon måtte väl låta tala med sig», förmodade jag;
»vill du, skall jag genast gå ut till henne för att avvända
skandalen?»

»Förr låter tigrinnan tala vid sig än en svartsjuk,
hämndfull kvinna!» pustade värden. »Ifrån att ha visat
mig den mest iskalla likgiltighet, för att ej säga förakt,
har hon alltsedan min förlovning förföljt mig med de
galnaste biljetter, och nu kommer hon själv, glömsk av

sin värdighet som kvinna. Det är ju den förfärligaste
belägenhet man kan tänka sig!»

»Jag vet råd!» försäkrade Björkman; »jag for hit
egentligen för att gratulera dig till din stora lycka, men
som denna synes problematisk, inskränker jag mig till
mitt andra ärende, nämligen att vigilera hos dig trettio
eller fyrtio riksdaler, helst femtio, på åtta dagar eller nio,
helst på obestämd tid. Ge vad du kan och jag jagar
Medea ner i havet, om hon också sprutar eld ur alla porer!»

»Se här, här!» ropade Ekström och gav honom en
sedel, som jag tror, på femtio; »men vad ämnar du göra?»

»Spela förtvivlad älskare», svarade Björkman, i det han
strök upp håret och började vända ut och in på ögonen;
»jag skall döda min trolösa älskarinna, döda alla mina
rivaler, döda fan och hans mor, men ur den högre
dramen blir det.»

Därvid satte han hatten på skulten och rusade ut.
Ekström och jag togo plats vid fönstret och sågo mellan
jalusierna, som hindrade de utevarande från att se oss,
en den kostligaste syn.

Generalskan hade närmat sig porttrappan, då hon
möttes och hejdades av Björkman, vilken nästan på huvudet
störtade utför trappan. Vi hörde ej ett ord av dialogen,
men det mimiska och plastiska undgick oss ej. Björkman
utvecklade hela det ofantliga förråd av de stora tragiska
gester som gjort hans lycka i landsorten. Han svängde
som en förtvivlad med bägge armarna, han stötte,
liksom med en dolk, än åt sitt eget bröst, än åt hennes. Vi
sågo generalskan blekna, studsa och taga det ena steget
baklänges efter det andra. Men när den förtvivlade
älskaren gjorde min av att vilja fatta den förtvivlade
älskarinnan om livet, liksom för att med henne kasta sig i
diket vid vägen, vilket för tillfället fick gälla för en
brusande ström, då tog damen, trots sin något matronlika
korpulens, till flykten och Björkman efter henne med
halsen långt framsträckt och armarna mot höjden.

Det tycktes bära av som åt ångbåten, under en

oavbruten munterhet från vår sida, och Ekström var räddad.
Kort därefter och just i grevens tid återkom grevinnan.
Jag tillbragte de angenämaste stunder i detta älskliga hem,
till dess ringklockans ljud från ångbåten manade mig till
uppbrott.

Åter ombord möttes jag av Björkman.

»Nå?» frågade jag.

»Medea har krupit ned i salongen», underrättade han
triumferande, »hon såg i mig djävulen eller sig själv, och
konsten har besegrat naturen.»
</chapter>

<chapter name="Vådan av att vara skådespelare på landsvägen">
<h1>VÅDAN AV ATT VARA SKÅDESPELARE
PÅ LANDSVÄGEN</h1>

Mången i landsorten torde ännu erinra sig den
kringresande skådespelaren Hall, även kallad teaterdirektör,
ehuru hela hans trupp för det mesta inskränkte sig till
hans egen person. Han var liten till växten och icke
heller mycket stor som aktör. Hans mun var något sned
och hans ögon vindade, vilket ej rätt väl anstod en père
noble, en konstart som han ansåg sig bäst passande för,
åtminstone på äldre dagar, ty i sin ungdom skall han,
märkvärdigt nog, ha varit ypperlig som älskare. Han lär,
efter vad han själv och andra omförmälde, en afton efter
sitt uppträdande i en mindre stad såsom Don Carlos, ha
blivit av stadens fruntimmer dragen hem i vagn,
nerbäddad bland blommor. Stadens borgmästarinna, som
mottagit honom vid hans port, hade ur ett hennes man
tillhörigt horn, silverbeslaget och för tillfället fyllt med
mumma, druckit hans skål och hållit ett tal på vers, som han
naturligtvis alltid var färdig att recitera, men varav vi
endast minnas följande:

<poem>»Ja, systrar, till en högtid er förenen
för första älskaren på svenska scenen!
Du ädle, tag emot vår hyllning nu!
Lär våra män att älska så som du!</poem>

Det bör likväl läggas till, att Hall på den tiden
varken var snedmynt eller vindögd, utan tvärtom en ganska 
vacker ung man, ända till den händelse, varom nu är
fråga:

Hall befann sig en vinterafton på väg till Vadstena, där
han stämt möte med sin lilla trupp för att giva spektakler.
Bredvid honom i släden satt skjutsbonden, en ung, reslig
östgöte. Hall, som i Vadstena bland annat ämnade
uppföra »Victor eller skogsbarnet», en rövarepjäs, vilken den
tiden gjorde furore även på kungliga scenen, skulle själv
utföra rövaranförarens parti, och då detta var lika långt
som maktpåliggande, ansåg sig Hall icke bättre kunna
fördriva tiden under resan än med att repetera sin roll.
Han började därför med sitt vanliga patos:

»Jag har fattat mitt beslut, du måste dö!»

Skjutsbonden spratt till i släden.

»Om också tusen liv du hade, skall du dö», fortfor
rövaranföraren, »och plikta för de eder, som du brutit!»

Bonden hoppade ånyo till och började kallsvettas.

»Min dolk är slipad, mitt gevär är laddat, och hundra
tappra män i denna skog blott väntar på min vink.»

Bonden tog ett skutt ur släden; men Hall, som var i
taget, märkte det icke, utan, livad av konstens genius,
fortfor med allt högre stämma:

<poem>Tro ej att rövarns klinga blivit slö.
Vid alla ugglors tjut, du måste dö!</poem>

Bonden höll med släden, smög sig bakom Hall, kastade
ett rep om denne, drog till av alla krafter, och innan Hall
hann öppna munnen, var han bakbunden och oförmögen
att röra sig ur stället. Förklaringar, eder och böner
hjälpte ej. Bonden stod bakpå och körde sin häst, utan
att yttra ett ord; men vid varje försök av Hall att komma
lös, drog han allt hårdare till repet. På detta sätt
färdades man, till dess man inpå natten kom fram till
Vadstena. Bonden körde direkt till dårhuset, bultade sig in
och berättade med andan i halsen att han förde med sig
en galning. Olyckan ville, att en dåre samma afton hade
rymt, och dårhusvaktmästaren, som, yrvaken och kanske 
drucken, säkerligen trodde, att Hall var den förrymde,
stängde in vår skådespelare i en cell, satte tvångströja
på honom och lämnade honom sedan allena.

Halls beskrivning över denna natt var fasansfull.
Hörande de vildaste skrän från alla sidor, kände han sig själv
gripen av den förfärligaste yrsel. Han stötte huvudet
mot väggen, vrålade och rasade som de andra. Först den
följande dagen yppades misstaget, och Hall återfick
naturligtvis friheten. Men det största missöde, som
någonsin kan drabba en primo amoroso, hade drabbat den
stackars Hall. Han hade stirrat i mörkret, så att han
blivit vindögd, och skrikit, så att hans mun råkat något på
sned.

»Ack, vad har icke en konstnär att kämpa mot dumheten
och okunnigheten!» yttrade Hall, så ofta han talade om
händelsen i Vadstena; »och nog har <i>jag</i>», tillade han,
pekande på sina ögon och sin mun, »ja, nog har <i>jag</i> lidit
för konsten!»

SLUT
</chapter>


<chapter name="Förlagets reklam">
Det egna biblioteket har sedan gamla tider ansetts som ett av
hemmets allra värdefullaste prydnader. Förr var det emellertid endast ett
fåtal förunnat äga denna skatt, enär böckerna då betingade sådana
priser, att den minsta boksamling representerade en liten förmögenhet.

Det är andra tider nu. Priset lägger icke längre hinder i vägen för
att icke även den minst bemedlade skall kunna komma i besittning av
en egen boksamling.

Åhlén & Åkerlunds 25-öres-bokserie

<i>Romaner av Sveriges mest berömda författare</i>

är något i svenska bokhandelns historia enastående. För ett pris av
endast 25 öre pr volym eller ungefär 10-delen av vad förut beräknats,
kan envar förskaffa sig det förnämsta, som våra stora författare skänkt.
Men icke nog härmed.

Den egna boksamlingen blir helgjuten först i samband med
bokhyllan. Med glädje och tacksamhet skall därför varje bokvän liksom hela
den bokköpande allmänheten hälsa vårt meddelande om, att var och en
som under 1914 uttager samtliga i serien ingående volymer med
tillhörande pärmar och som iakttager nedan gjorda bestämmelser erhåller vår
stora

<b>gratispremie</b>

en i massiv ek utförd bokhylla.

Bland de böcker, som skola uttagas, är ett 50-tal reresenterande
sådana författare som Aug. Strindberg, Verner von Heidenstam, Aug.
Blanche, E. Flygare-Carlén, M. S. Schwartz, Selma Lagerlöf, Topelius,
Gustaf af Geijerstam m. fl. Redan dessa namn böra göra var och en
angelägen om att förskaffa sig serien. Huru mycket större anledning
finnes emellertid icke nu, då denna storslagna premie därjämte erhålles.

Bestämmelser att iakttaga för dem, som önska gratis erhålla vår stora
premie

<b>En i massiv ek utförd bokhylla.</b>

Denna storslagna premie erhålles gratis

1:o. av var och en, som bevisligen uttagit alla volymer i serien
<i>25-öres-böcker av berömda svenska författare,</i> som under år 1913 utkommit
och uttaga alla som <i>under 1914 skola utkomma,</i>

2:o. <i>av var och en, som genom abonnemang eller lösnummerköp
uttager alla volymer med tillhörande pärmar till fabrikskostnadspris, som
under 1914 utkomma i serien 25-öres-böcker av berömda svenska författare,</i>

Dessa pärmar till seriens beräknade 78 volymer, komma att betinga ett
pris av högst 12 kr.

Det enda, Ni har att iakttaga, är att samla denna och alla de följande
premiekuponger, som under året åtfölja böckerna. En dylik kupong
återfinnes i varje 1-dels bok samt i andra delen av varje 2-dels bok.

På tid, som sedan närmare bestämmes, skola dessa kuponger tillställas
förlaget antingen direkt eller genom Eder bokförsäljare, då bokhllan
omgående gratis erhålles. Varje person, som insänder samtliga kuponger,
äger följaktligen att på uppgivna villkor erhålla den stora gratispremien.

Obs.!  <i>Bokhyllan kan även erhållas enbart, utan samband med
25-öres-böckerna och kostar då kr. 25:—.</i>

<img></img>

<h2>Denna eleganta
I MASSIV EK UTFÖRDA BOKHYLLA</h2>

betingade ett värde av
25 à 30 Kronor
utdelas som

GRATISPREMIE

till var och en som uttager
samtliga under år 1914
utkommande volymer i
serien 25 öres BÖCKER av
BERÖMDA SVENSKA
FÖRFATTARE

Erhålles
i enlighet med
premiekupongens bestämmelser 
efter insända af nedanstående och i
kommande böcker befintliga premiekuponger.

<h2>PREMIEKUPONG 30</h2>

ÅHLEN & ÅKERLUNDS 25 öres BÖCKER
av BERÖMDA SVENSKA FÖRFATTARE

Gäller i enlighet med de bestämmelser
som äro meddelade för erhållande av en

I MASSIV EK UTFÖRD BOKHYLLA
alldeles grats.

Göteborg den 1 januari 1914.
ÅHLÉN & ÅKERLUNDS FÖRLAG

RENSKRIVAREN



ÅHLÉN &
ÅKERLUNDS
25 öres BÖCKER
af BERÖMDA
SVENSKA
FÖRFATTARE

Av serien har hittills under 
1914 utkommit följande
volymer:

<b>ETT KÖPMANSHUS I
SKÄRGÅRDEN</b> (4 vol.)
av <i>Emilie Flygare-Carlén</i>

<b>BOKEN OM LILLEBROR</b>
(2 vol.) av <i>Gustaf af 
Geijerstam</i>

<b>JÄRNBÄRAREN</b> av <i>August
Blanche</i>

<b>GULD OCH NAMN</b> (2 vol.)
av <i>Marie S. Schwartz</i>

<b>VERNAS ROSOR</b> av
<i>Zacharias Topelius</i>

<b>ÖDETS LEK</b> (3 vol.) av
<i>Herman Bjursten</i>

<b>PASSIONERNA</b> av <i>Marie
Sophie Schwartz</i>

<b>FÖRMYNDAREN</b> (2 vol.)
av <i>Emilie Flygare-Carlén</i>

<b>ASTRID</b> av <i>Selma Lagerlöf</i>

<b>LITEN KARIN</b> (2 vol.) av
<i>Marie Sophie Schwartz</i>

<b>ETT LYCKLIGT PARTI</b> av
<i>Emilie Flygare-Carlén</i>

<b>SONEN AV SÖDER OCH
NORD</b> (3 vol.) av <i>August
Blanche</i>

<b>GERTRUDS
FRAMTIDSDRÖMMAR</b> av <i>Marie S.
Schwartz</i>

<b>VINDSKUPORNA</b> (2 vol.) 
av <i>Emilie Flygare-Carlén</i>

<b>DROTTNING OMMA</b> av
<i>Verner von Heidenstam</i>

<b>POSITIVSPELARENS SON</b>
(2 vol.) av <i>Marie Sophie
Schwartz</i>

<b>RENSKRIVAREN</b> av <i>August
Blanche</i>

Inom kort utkomma:

15 maj 
<b>PROFESSORN OCH HANS
SKYDDSLINGAR</b> (2 v.)
av <i>Emilie Flygare-Carlén</i>

22 maj
<b>VASAARVET</b> av <i>August
Strindberg</i>

29 maj
<b>EN FÅFÄNG MANS
HUSTRU</b> (2 vol.) av <i>Marie
Sophie Schwartz</i>

5 juni
<b>UNGDOMSDRÖMMAR</b> av
<i>Zacharias Topelius</i>

12 juni
<b>ETT ÅR</b> (2 vol.) av <i>Emilie
Flygare-Carlén</i>

19 juni
<b>ETT HÄMNDENS OFFER</b>
av <i>Marie S. Schwartz</i>

26 juni
<b>KLOCKAREN I
DANDERYD</b> (2 vol.) av <i>August
Blanche</i>

3 juli
<b>BRUDEN PÅ OMBERG</b> av
<i>Emilie Flygare-Carlén</i>

<i>Observera och beakta!</i> Endast Åhlén & Åkerlunds och
Nordiska Förlagets 25-öres-böcker äro tryckta på träfritt
papper.

EHRNFRIED NYBERGS BOKTRYCKERI, STOCKHOLM 1914
</chapter>

