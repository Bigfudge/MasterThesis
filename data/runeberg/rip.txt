<i>Rip vaknar upp. »Det är inte möjligt».
tänkte han. »att jag har sofvit här hela
natten . . . . Ack, den flaskan, den otäcka
flaskan! Hvad skall jag hitta på till
ursäkt för fru van Winkle?»</i>
<h1>RIP VAN WINKLE</h1>

<h2><small><small><small>AF</small></small></small></h2>

<h2><small>WASHINGTON IRVING</small></h2>

<img></img>

<h2><small><small><small>ÖFVERSÄTTNING AF</small> ELISABETH CARLSON</small></small></h2>


<h2><small><small><small><i>MED ILLUSTRATIONER AF</i></small></small></small></h2>

<h2><small><i>ARTHUR RACKHAM, A. R. W. S.</i></small></h2>

<img></img>

<h2><small><small><small><i>STOCKHOLM</i></small></small></small></h2>
<h2><small><small><small><sc>P. A. NORSTEDT & SÖNER FÖRLAG</sc></small></small></small></h2>

<table o>
<td c>STOCKHOLM<br><small>KUNGL. BOKTRYCKERIET. P. A. NORSTEDT & SÖNER</small><br>1905
</table>
<chapter name="Inledning">
<img></img>
<h2><small>INLEDNING.</small></h2>

<sc>Följande</sc> saga har blifvit funnen bland
Diedrich Knickerbockers efterlämnade
papper. Han var en gammal herre
från New York, som mycket
intresserade sig för provinsens holländska
historia och för seder och bruk bland
de ursprungliga nybyggarnes
afkomlingar. Sina historiska forskningar
gjorde han emellertid mindre i böcker
än bland människorna, ty de förra äro
sorgligt knapphändiga i fråga om hans
älsklingsämnen, hvaremot de gamla
byamännen och ännu mer deras hustrur
befunnos äga en rikedom på dessa för
verklig historia så ovärderliga sägner
och sagor. Så snart han påträffade en
genuint holländsk familj, som lefde
tillbakadraget i sin hemtrefliga landtgård
med det låga taket under en lummig
sykomor, betraktade han den därför
som en liten åldrig bok med knäppen
och studerade den ifrigt som en bokmal.

Resultatet af alla dessa forskningar
blef en historia om provinsen under de
holländska styresmännens tid, hvilken
han gaf ut för några år sedan.
Åsikterna ha varit delade beträffande det
litterära värdet af hans arbete, hvilket,
om jag skall säga sanningen, ej är ett
grand mer än det allra nödvändigaste.
Dess hufvudsakliga förtjänst är en
ytterlig noggrannhet, en egenskap som
visserligen i början något betviflades
men sedan blifvit till fullo ådagalagd;
nu är det införlifvadt med alla historiska
samlingar såsom varande en källskrift
af oomtvistligt värde.

Den gamle herrn dog kort efter
sedan boken kommit ut; och nu, sedan
han är död och borta, kan det ej
synnerligen skada hans minne, om jag
säger, att han kunde användt sin tid
mycket bättre på mera behöfliga
arbeten. Men han var nu en gång sådan,
att han ville rida sin fåle på egna
vägar; och fast den emellanåt sparkade
upp dammet i ögonen på hans grannar
och sårade en och annans känslor, så
är det »mera i sorg än i vrede», som
hans misstag och dårskaper nu
ihågkommas, och man börjar misstänka,
att han aldrig hade för afsikt att såra
eller kränka. Men hur mycket eller
litet hans minne än må gälla inför
kritiken, säkert är, att det hålles kärt af
många människor, hos hvilka det är
godt att stå väl anskrifven, särskildt
af en del finbagare, som gått så långt,
att de stämplat hans bild på sina
nyårskakor och därmed förskaffat honom
utsikten till odödlighet, ungefär som
genom prägeln på en Waterloo-medalj
eller en Drottning Annas tvåstyfver.

<img></img>
</chapter>
<chapter name="Rip van Winkle">

<h2><small>RIP VAN WINKLE</small></h2>

<sc><big><big><big>D</big></big></big>en</sc> som gjort en färd uppför
Hudsonfloden kommer säkert
ihåg Kaatskillbergen. De äro
en lösryckt gren af Apalachernas stora
familj och synas i väster om floden,
där de resa sig till en väldig höjd
och dominera den omgifvande nejden.
Hvarje ny årstid, hvarje väderskifte, ja
hvarje timme på dagen förlänar åt
dessa berg nya trolska färgskiftningar
och former, och de anses af alla
kvinnfolk, från när och fjärran, som ofelbara
barometrar. När det är klart och
stadigt väder, äro de höljda i blått och
purpur och afteckna sina djärfva
konturer mot den klara aftonhimmeln;
men ibland, då det öfriga landskapet
är molnfritt, draga de en hätta af
gråa dunster öfver sina toppar, hvilka
af den nedgående solens sista strålar
öfvergjutas med en skimrande glöd
lik en gloria.

Vid foten af dessa sagoberg har den
resande kanske lagt märke till den lätta
röken, som ringlar sig upp från en by,
hvars spåntak skymta fram mellan
träden, just där höglandets blåa toner
öfvergå till det närmare liggande
landskapets gröna färg. Det är en liten,
mycket, mycket gammal by, som
grundlagts af några af de tidigaste
holländska nybyggarne i provinsen, alldeles i
början af den hedervärde Stuyvesants
regemente — frid öfver hans minne! —
och ännu för ett eller annat år sedan
såg man några af de ursprungliga
nybyggena — gafvelhus af små, från
Holland medtagna gula tegel, med
gallerfönster och väderflöjel på taket.

Just i den byn och i ett af de nämnda
husen — hvilket, om jag skall vara fullt
sanningsenlig, var ytterligt förfallet —
bodde för många år sedan, medan
landet ännu var en brittisk provins,
en enfaldig och beskedlig man, som
hette Rip van Winkle. Han var ättling
af de van Winklar, som på Petter
Stuyvesants ridderliga tid spelat en så tapper
roll och som varit denne följaktiga vid
belägringen af Port Christina. Han
hade emellertid föga ärft af sina
förfäders krigarlynne. Jag har redan
nämnt, att han var enfaldig och
beskedlig; därtill var han en god granne
och en lydig äkta man, som stod
grundligt under toffeln. Kanske var det
denna senare omständighet han hade
att tacka för detta milda sinne, som
tillvann honom en så allmän
popularitet, ty de män, som visa sig som mest
tjänstaktiga och medgörliga, äro ofta
de som hemma äro under en argbiggas
tuktan. Deras lynne har förmodligen
blifvit böjligt och smidigt i de husliga
pröfningarnas brinnande ugn; ingen
predikan i världen går upp emot en
sparlakansläxa, när det gäller att lära
någon tålamodets och
undergifvenhetens dygder. En trätgirig hustru
kan därför i vissa afseenden betraktas
nästan som en välsignelse; i så fall var
Rip van Winkle trefaldt välsignad.

Säkert är, att han stod mycket väl
hos alla byns kvinnor, hvilka, som
vanligt är bland det täcka könet, togo
hans parti i alla husliga tvister; och
när de under sina pratstunder om
aftnarna afhandlade de där ämnena, lade
de ofelbart all skuld på fru van Winkle.
Och barnen i byn skreko af glädje,
bara han kom i deras närhet. Han
var med om deras lekar, han gjorde
leksaker åt dem, han lärde dem att
springa med pappersdrakar och leka
med marmorkulor, och han berättade
långa historier om spöken och
trollpackor och indianer. Och var han ute
på språng i byn, så hade han alltid en
hop barn omkring sig, som hängde
honom i rockskörten, klängde på hans
rygg och alldeles ostraffadt spelade
honom tusende spratt. Och det fanns
inte en hund i hela trakten, som skällde
på honom.

Rips stora karaktärsfel var en
oöfvervinnelig motvilja mot allt slags nyttigt
arbete. Det kunde icke komma sig af
bristande ihärdighet och tålamod; ty
han kunde sitta dagen lång på en våt
klippa med ett metspö så långt och så
tungt som en tatarisk lans och fiska
utan att knota, om han också ej blef
uppmuntrad med ett enda napp. Han
kunde med sin fågelbössa på axeln
traska i timtal genom skogar och
mossar, uppför höjder och ned i dalar —
för att skjuta några ekorrar eller
skogsdufvor. Aldrig nekade han en granne
att hjälpa honom med äfven det
styfvaste arbete, och vid alla landtliga
fester, då man kom tillsammans för att
skala majs eller bygga stengärdsgårdar,
var han bland männen den främste i
hela grannskapet Dessutom brukade
byns kvinnor låta honom uträtta deras
ärenden och hjälpa dem med
hvarjehanda små göromål, som deras mindre
tjänstaktiga män inte ville besvära sig
med. Med ett ord, Rip var färdig att
sköta alla sysslor utom sin egen; men
att göra nytta hemma och hålla sin
gård i ordning — det var honom
omöjligt.

Ja, han förklarade det lönlöst att
arbeta på sin egen gård, det var alldeles
förhäxadt, det där lilla jordstycket,
allting gick på tok där — och gjorde
det, utan att han rådde för det Hans
staket voro alltid fallfärdiga; hans ko
gick antingen vilse eller in i kållandet;
ogräset växte alltid fortare på hans fält
än någon annanstädes; regnet var
särskildt angeläget om att störta ned, just
när han hade göra utomhus, så att,
fastän hans fäderneärfda gods under
hans vård hade smält ihop tunnland
efter tunnland, tills det knappt återstod
mer än en liten lapp med majs och
potatis på, så var det den mest
vanskötta gården i hela trakten. Och hans
barn voro så trasiga och så vilda, som
om de inte hade några föräldrar. Sonen
Rip, en afbild af honom själf, lofvade
att jämte sin fars gamla kläder också
ärfva hans vanor. Man såg honom för
det mesta lik en fölunge hänga sin mor
i hälarna, utstyrd i ett par af faderns
aflagda vidbyxor, som han hade mycket
bestyr med att hålla upp, liksom en fin
dam håller upp sitt släp i regnigt väder.

Rip van Winkle hörde emellertid till
de lyckliga dödliga, som med sitt
besynnerliga men fogliga lynne taga
världen lätt, äta hvitt eller svart bröd,
beroende på hvilket som kostar minsta
omtanke och möda, och som hellre
svälta på en tioöring än arbeta för tjugu
kronor. Om han fått vara i fred, skulle
han ha slagit dank hela sitt lif och känt
sig fullkomligt nöjd; men hans hustru
tutade honom jämt i öronen, hur lat
och slarfvig han var och hur han lät
de sina bli utfattiga. Morgon, middag
och kväll var hennes tunga oaflåtligen
i gång, och hvad han än sade eller
gjorde, så framkallade det en ström af
huslig vältalighet. Rip hade bara ett
sätt att svara, när han blef så där
uppläxad, och det hade genom träget bruk
blifvit en vana. Han ryckte på axlarna,
skakade på hufvudet, såg upp men
sade ingenting. Detta hade dock alltid
till följd ett nytt ordflöde från hustrun,
så att han var glad att få smita undan
och hålla sig utanför husknuten — den
enda sidan af huset, som i själfva verket
en stackars kujonerad äkta man kan
kalla sin.

Rips ende anhängare i hemmet var
hans hund Ulf, som var lika mycket
kujonerad som husbonden; ty fru van
Winkle betraktade dem som likadana
latmaskar båda två och såg snedt på
Ulf såsom varande orsaken till att hans
herre så ofta var ute på villande stig.
I alla förhållanden, som anstodo en
hederlig hund, var han modig som
trots något djur, som genomströfvade
skogarna; men hvilket mod kan väl
bestå inför en kvinnotungas aldrig
upphörande gräsligheter? Som Ulf kom
inom dörren, var morskheten borta:
med svansen släpande på marken eller
indragen mellan benen, en djupt
olycklig min och månget sneglande ögonkast
på fru van Winkle smög han omkring
i rummet, färdig att vid första rörelse
med sopkvasten eller skopan rusa på
dörren under jämmerligt tjutande.

Det blef svårare och svårare tider
för Rip van Winkle under loppet af
deras äktenskapliga lif; ett kärft lynne
veknar ej med åren, och en skarp tunga
är det enda eggjärn som blir hvassare
af att ständigt vara i bruk. Länge
nog plägade han, när han drifvits ut
från hemmet, trösta sig med att besöka
ett slags ständig klubb af vise, filosofer
och andra af byns lättingar, hvilken höll
sina sammanträden på en bänk utanför
ett litet värdshus, på hvars skylt man
såg ett rödblommigt porträtt af Hans
Majestät konung Georg den tredje.
Här kunde de om sommaren sitta och
slöa hela Guds långa dag, hålla på med
byskvaller eller berätta ändlösa,
långtrådiga historier om ingenting. Men
det skulle varit pengar värdt för en
statsman att ha hört de djupsinniga
diskussioner, som ibland utspunno sig,
när de händelsevis kommit öfver en
gammal tidning, som af någon resande
i förbifarten blifvit kvarlämnad. Hur
högtidligt de då lyssnade till innehållet,
som med släpande röst upplästes af
Derrick van Bummel, skolläraren, en
duktig och kunnig liten karl, som icke
lät sig förbluffas af ens de allra längsta
ord som finnas i lexikonet; och med
hvilken vishet de afhandlade politiska
händelser, som ägt rum några månader
förut!

Denna juntas åsikter behärskades
helt och hållet af Nikolaus Vedder,
en af byns patriarker och ägare af
värdshuset, utanför hvars dörr han satt
från morgon till kväll utan att flytta sig
mer än nätt och jämt så mycket, att
han undvek solen och höll sig i skuggan
af ett stort träd — hvarför också
grannarne på hans rörelser kunde läsa hvad
tiden led lika säkert som på en solvisare.
Han hördes visserligen sällan tala utan
rökte sin pipa oafbrutet. Men hans
anhängare — ty hvarje stor man har sina
anhängare — förstodo honom
fullkomligt och visste, hur de skulle få reda
på hans åsikter. När något af det som
lästes eller berättades misshagade
honom, sågs han röka väldeligen och
skicka ut korta, täta, ursinniga bloss.
Men när han var belåten, insöp han
röken långsamt och stilla och blåste
ut den i lätta, fridsamma moln; någon
gång tog han pipan från munnen och
lät den doftande röken ringla fram
omkring näsan, under det han helt
allvarsam nickade till tecken på att han
skänkte sitt fulla gillande.

Till och med från denna trygga
hamn blef den olycklige Rip slutligen
utjagad af sin grälsjuka hustru, som
plötsligt slog ned midt i den lugna
församlingen och utöste hånfulla ord
öfver deltagarne; inte ens Nikolaus
Vedders höga person var fredad för
denna förskräckliga megäras djärfva
tunga utan fick rent af mottaga
beskyllningar för att uppmuntra hennes
man i hans lättjefulla vanor.

Stackars Rip var till sist nästan
drifven till förtviflan; och hans enda
utväg att undgå arbetet i jorden och sin
hustrus beskärmanden var att med
bössan i hand vandra till skogs. Ibland
slog han sig ned vid foten af ett träd
och delade med sig af innehållet i
ränseln till Ulf, med hvilken han
sympatiserade såsom med en
olyckskamrat. »Stackars Ulf», sade han då,
»din matmor låter dig minsann lefva
ett riktigt hundlif; men bry dig inte
om det, min gosse, så länge jag lefver,
skall du inte sakna en vän som står
på din sida!» Ulf viftade med svansen
och blickade bekymrad in i sin herres
ögon; om hundar kunna känna
medlidande, så tror jag sannerligen, att han
af hela sitt hjärta besvarade den känslan.

På ett af dessa långa ströftåg hade
Rip en vacker höstdag utan att märka
det klättrat upp till en af de högsta
delarna af Kaatskillbergen. Han var
ute på sin favoritjakt, att skjuta
ekorrar, och de stilla, ödsliga nejderna hade
genljudit och åter genljudit af skotten
från hans bössa. Flämtande och
uttröttad kastade han sig sent på
eftermiddagen ned på en grön, med
fjällväxter öfvervuxen klippafsats, som sköt
ut öfver ett bråddjup. Mellan de
glesnande träden kunde han se ut öfver
hela låglandet, som miltals utgjordes
af skog. På afstånd såg han, djupt,
djupt under sig, den ståtliga Hudson,
stilla men majestätisk i sitt lopp, med
reflexen af en purpursky eller seglet
af en långsamt framskridande bark
hvilande vid dess glasskimrande barm,
såg den till sist försvinna i de blånande
fjällvidderna.

På den andra sidan blickade han
ned i en djup klyfta, vild, ödslig och
skroflig, hvars botten var fylld af
block och stenar, som rasat ned från
de öfverhängande klipporna, och blott
svagt belyst af ett skimmer från den
nedgående solens strålar. En god
stund låg Rip och njöt af denna syn,
det led mot aftonen, bergen begynte
kasta sina långa blåa skuggor ut öfver
dalarna; han såg att det skulle bli
mörkt, långt innan han kunde hinna
ned till byn, och han drog en tung
suck vid tanken på det gräsliga möte
som väntade honom med fru van
Winkle.

Just som han skulle börja
nedstigandet, hörde han på något afstånd en
skallande röst: »Rip van Winkle! Rip
van Winkle!» Han såg sig omkring
men kunde icke upptäcka något annat
än en kråka på sin ensliga färd öfver
fjällen. Han tänkte, att det var bara
inbillning, och vände sig om igen för att
gå utför berget, då han än en gång
fick höra samma rop ljuda genom den
stilla aftonluften: »Rip van Winkle!
Rip van Winkle!» hvarvid Ulf med
håren på ända och ett doft morrande
smög sig intill sin herre och ängsligt
tittade ned åt klyftan. Rip kände sig
gripen af en obestämd fruktan; han
kastade ängsliga blickar åt samma håll
och fick då se en underlig figur komma
långsamt knogande uppför klipporna,
böjd under bördan af något som han
bar på sin rygg. Helt förvånad öfver
att se någon mänsklig varelse på
denna öde och otillgängliga plats, tänkte
han emellertid, att det var någon af
bygdens folk, som behöfde hans hjälp,
och skyndade sig därför ned.

Vid närmare påseende förvånades
han ännu mer öfver främlingens
besynnerliga utseende. Det var en liten,
bredaxlad gubbe med tjockt, yfvigt hår
och gråsprängdt skägg. Hans dräkt
var enligt gammalholländskt snitt —
en klädesjacka med läderskärp om
lifvet, flera par byxor, de yttersta
oerhördt vida, prydda med knapprader
utefter sidorna och hoprynkade vid
knäna. På axeln bar han en väldig
kagge, som tycktes vara fylld med
någon vätska, och gjorde tecken åt
Rip, att han skulle komma och hjälpa
honom med bördan. Ehuru en smula
misstänksam och rädd för den nya
bekantskapen, efterkom Rip denna
önskan med sin vanliga glädtighet;
så turade de om att bära och klättrade
upp genom ett slags trång ränna,
tydligen den uttorkade bädden af en
fjällbäck. Under uppstigandet hörde
Rip alltemellanåt ett långt utdraget
dånande, likt åskans mullrande på
afstånd, rulla fram ur en djup ravin
eller snarare rämna mellan höga
klippor, mot hvilken deras knaggliga stig
ledde. Han stannade ett ögonblick,
men så tänkte han, att det var ett
smattrande regn, en af de häftiga
men hastigt öfvergående åskskurar,
som äro så vanliga uppe bland
bergen, och gick vidare. Genom
ravinen kommo de till en håla, liksom
en liten amfiteater, omgifven af
bråddjup, öfver hvilkas lodräta branter
träden sköto ut sina grenar, så att man
endast kunde uppfånga en och
annan skymt af det blåa himlahvalfvet
och den strålande aftonrodnaden.
Under hela tiden hade Rip och hans
följeslagare knogat på utan att säga
något; ty ehuru den förre högeligen
förundrade sig öfver att det kunde
vara någon mening i att bära en
brännvinskagge upp i dessa vilda
berg, så var det likväl någonting
besynnerligt och ofattligt hos den
okände, som injagade skräck och förbjöd
all förtrolighet.

Väl inne på amfiteatern möttes de
af nya märkliga ting. På en jämn
fläck i midten var ett sällskap
underliga kurrar, som slogo käglor. De
voro klädda efter ett besynnerligt
utländskt mod; somliga hade kort rock,
andra tröja med en lång knif i bältet,
och de flesta hade väldiga byxor
liknande dem hans ledsagare bar. Deras
ansikten voro också egendomliga: en
hade stort skägg, bredt ansikte och
små grisögon; på en annan bestod hela
ansiktet nästan bara af näsa, öfver
hvilken syntes en hvit sockertoppshatt,
prydd med en liten röd tuppfjäder.
Alla hade de skägg, af olika färg och
form. En af dem tycktes vara
befälhafvare. Det var en tjock och fet
gammal herre med ett väderbitet
ansikte; han hade väst och rock med
snörmakerier på, bredt bälte och
gehäng, högkullig hatt med plym, röda
strumpor och högklackade skor med
rosetter. Hela gruppen påminde Rip
om figurerna på en gammal flamländsk
målning, som fanns i förmaket hos
Dominie van Shaick, byns präst, och
som kommit öfver från Holland i
nybyggets första tider.

Det allra konstigaste med dem tyckte
Rip var, att fastän de tydligen roade
sig, så var det med ett oföränderligt
allvarligt ansiktsuttryck och under en
rent af mystisk tystnad — aldrig
någonsin hade han sett ett lekande sällskap
så melankoliskt Det enda afbrottet
i den rådande tystnaden var klotens
rullande, som gaf eko bland bergen,
så att det lät som brakande åskknallar.

När Rip och hans följeslagare
nalkades, upphörde de plötsligt med sitt
spel och stirrade på honom med en
blick så stel som en marmorbilds och
ett uttryck så matt och så besynnerligt,
att hans hjärta stannade och benen
skakade så att knäna slogo ihop. Hans
följeslagare tömde nu kaggens innehåll
på stora flaskor och vinkade åt honom,
att han skulle bjuda omkring åt det
öfriga sällskapet. Han lydde med
fruktan och bäfvan; de drucko däraf i stora
klunkar under djup tystnad och
återvände sedan till sitt spel.

Småningom stillade sig Rips oro och
fasa. Han till och med vågade —
när intet öga var fästadt på honom
— att smaka på drycken, som
föreföll att vara en utmärkt holländsk
genever. Han var af naturen en törstig
själ och kände sig snart frestad att
dricka en gång till. Den ena klunken
tog den andra, och han förnyade så
ofta sina besök hos flaskan, att han
till sist blef alldeles redlös, det
svindlade för ögonen på honom, hufvudet
sjönk ned, och han föll i en djup sömn.

När han vaknade, befann han sig
på den gröna afsats, där han först
varseblifvit den gamle mannen i klyftan.
Han gnuggade sig i ögonen — det
var morgon och strålande solsken.
Fåglarna hoppade och kvittrade bland
buskarna, och örnen kretsade stolt
öfver hans hufvud, högt uppe i den
rena fjälluften. »Det är då säkert»,
tänkte Rip, »att jag inte har sofvit
här hela natten.» Han återkallade i
minnet händelserna före hans
insomnande. Den underlige mannen med
brännvinskaggen — bergsklyftan —
den vilda klipphålan — de dystra
kägelspelarne — flaskan — »Ack,
den flaskan, den otäcka flaskan!» tänkte
Rip. »Hvad skall jag hitta på till
ursäkt för fru van Winkle?»

Han såg sig omkring efter sin bössa,
men i stället för den rena, väl oljade
fågelbössan fann han bredvid sig ett
gammalt flintlåsgevär med alldeles
rostig pipa, låset söndrigt och kolfven
maskstungen. Han misstänkte nu, att
de allvarliga bråkmakarne i berget
hade spelat honom ett spratt och tagit
ifrån honom hans bössa, sedan de
narrat honom att taga sig för mycket
till bästa. Ulf hade också försvunnit,
men han kunde nu ha sprungit efter
en ekorre eller en rapphöna. Han
hvisslade på honom och ropade hans
namn, men allt förgäfves; ekot
upprepade hans hvissling och hans rop,
men ingen hund stod till att upptäcka.

Han beslöt att återvända till den
plats, där föregående aftons upptåg
ägt rum, och, om han träffade på
någon af sällskapet, fråga efter sin
hund och sin bössa. När han steg
upp för att gå, kände han sig styf i
lederna och ej alls vid sin vanliga
vigör. »De här fjällbäddarna äro inte
bra för mig», tänkte Rip; »om jag
för den här lilla rolighetens skull får
ligga i reumatisk värk, så får jag
allt en glad tid tillsammans med fru
van Winkle.» Med en viss svårighet
lyckades han komma ned i klyftan.
Han fann rännan, uppför hvilken han
och hans följeslagare hade vandrat
aftonen förut; men till sin förvåning
märkte han, att en fjällbäck nu
skummade där utför, hoppande från
klippblock till klippblock och fyllande
dalgången med sitt muntra sorlande. Han
lyckades emellertid knoga uppför dess
sidor, under det han mödosamt
banade sig en väg genom täta snår af
björk, sassafras och hassel, emellanåt
snafvande, omsnärjd af de vilda
vinrankorna, som snodde sig fast och
klängde från träd till träd och
bildade liksom ett nätverk på hans stig.

Slutligen kom han fram till den
plats, där ravinen genom klipporna
mynnat ut i amfiteatern; men icke ett
spår af någon sådan öppning fanns nu
kvar. Berget bildade en hög,
ogenomtränglig mur, öfver hvilken forsen i
yrande skum störtade ned i en bred
och djup bassäng, svart af skuggorna
från den omgifvande skogen. Här
måste således den stackars Rip stanna.
Återigen ropade han och hvisslade på
sin hund; det enda svar han fick var
kraxandet från en svärm kråkor, hvilka
roade sig med att högt uppe i luften,
kretsa omkring ett förtorkadt träd, som
sköt ut öfver en solbelyst afgrund, och
hvilka, trygga i känslan af sin upphöjda
ståndpunkt, tycktes hånfullt se ned på
den arme mannens bryderi. Hvad var
att göra? Det led fram på förmiddagen,
och Rip, som ej fått någon frukost,
kände sig alldeles uthungrad. Det
grämde honom att nödgas lämna hund
och bössa åt sitt öde; han fasade för
mötet med sin hustru; men att svälta
här uppe i bergen, det stod han ej
ut med. Han skakade på hufvudet,
hängde det rostiga flintlåsgeväret öfver
axeln och styrde med hjärtat fullt af
ångest och bäfvan sina steg mot
hemmet

När han kom i närheten af byn,
mötte han en del folk, men inga som han
kände, hvilket förvånade honom en
smula, eftersom han trodde att han
var bekant med hvarenda människa
i hela trakten. Och deras klädedräkt
var af ett olika snitt mot det som han
var van vid. De stirrade alla på honom
med samma förvåning, och för hvar
gång de tittade ditåt, ströko de sig
utan undantag om hakan. Denna
ständigt återkommande gest narrade
Rip att ofrivilligt göra så med, hvarvid
han till sin stora öfverraskning fann
att hans skägg hade blifvit en fot
långt!

Han var nu i byns utkant. En hop
främmande barn sprungo honom i
hälarna, skränade efter honom och
pekade på hans gråa skägg. Och
hundarna, af hvilka han icke
igenkände en enda såsom en gammal
bekant, skällde på honom, när han
gick förbi. Till och med byn själf
var förändrad; den var större och
folkrikare. Där funnos rader af hus,
som han aldrig förr hade sett, och de
som varit hans vanliga tillhåll voro
försvunna. Främmande namn öfver
dörrarna, främmande ansikten i
fönstren — allting var främmande. Han
greps nu af onda aningar, började
undra, om ej både han själf och
världen rundtomkring honom voro
förtrollade. Alldeles säkert var detta
hans födelseby, som han lämnat
dagen förut bara. Där stodo
Kaatskillbergen, där borta flöt den
silfverglänsande Hudson, där låg hvarenda
kulle och hvarenda dal precis så, som
det alltid hade varit. Rip var mäkta
förbryllad. »Den där flaskan förra
natten», tänkte han, »den har riktigt
gjort mitt stackars hufvud virrigt!»

Det var ej utan svårighet han
hittade vägen till sitt eget hus, som han
närmade sig med stum fasa, i hvarje
ögonblick väntande att få höra fru
van Winkles gälla röst Han fann
huset alldeles förfallet — taket
instörtadt, fönsterrutorna krossade och
dörrarna hängande snedt på sina hakar.
En utsvulten hund, som liknade Ulf,
smög omkring där. Rip ropade hans
namn, men den byrackan morrade,
visade tänderna och gick förbi. Det
var verkligen ett ovänligt afvisande.
»Min egen hund», suckade stackars
Rip, »har glömt mig!»

Han gick in i huset, som fru van
Winkle — det måste erkännas —
alltid hållit putsadt och fint. Det var
tomt och öfvergifvet, tydligen helt och
hållet öfvergifvet. Denna ödslighet
bortjagade alla äktenskapliga
farhågor — han ropade högt på hustru
och barn; de öde rummen genljödo
för ett ögonblick af hans stämma, så
blef allt åter tyst.

Han skyndade nu vidare bort till
sitt gamla stamhåll, byvärdshuset —
men det var också borta. På dess
plats stod en lång, skröplig
träbyggnad med stora, gapande fönster, af
hvilka flera voro sönderslagna och
tillstoppade med gamla hattar och
underkjolar, och öfver dörren var
måladt: »Hotell Union, ägare
Jonathan Doolittle.» I stället för det stora
trädet, som skänkte sin skugga åt
det fridfulla lilla holländska
värdshuset förr i världen, var nu upprest
en hög, kal stång med någonting på
toppen, som liknade en röd
nattmössa, och från den svajade en flagga,
på hvilken syntes en underlig
sammansättning af ränder och stjärnor
— allt detta var främmande och
obegripligt. På skylten igenkände han
emellertid kung Georgs rubinfärgade
ansikte, under hvilket han rökt så
mången fredlig pipa; men till och
med den bilden hade undergått en
sällsam förändring. Den röda rocken
hade förändrats till en i blått och
lädergult, i handen ett svärd i stället
för en spira, hufvudet var prydt med
en trekantig hatt, och under var med
stora bokstäfver måladt: <sc>General
Washington</sc>.

Det var efter vanligheten fullt med
folk, som trängdes utanför dörren,
men ingen som Rip kunde påminna
sig ha sett. Folkets hela prägel
syntes honom förändrad. Där rådde nu
bland dem en ifrig, bråkig, grälsjuk
ton i stället för den sedvanliga
flegman och dåsigheten. Han tittade
förgäfves efter den vise Nikolaus
Vedder med sitt breda ansikte, isterhakan
och den långa pipan, han som talade
med moln af tobaksrök i stället för
med tomma ord; eller van Bummel,
skolläraren, som i små portioner
långsamt läste upp innehållet af en
gammal tidning. I deras ställe stod en
mager, gallsjuk karl med fickorna
fulla af upprop och talade hetsigt
om medborgerliga rättigheter, val,
kongressmedlemmar, frihet, Bunker's
Hill, hjältarne från år sjuttisex och
andra ord, som voro fullständig
mesopotamiska för den häpne van Winkle.

Rip med sitt långa, gråsprängda
skägg, sin rostiga fågelbössa, sin
underliga dräkt och en hel här af
kvinnor och barn i släptåg ådrog sig
snart kannstöparnes uppmärksamhet.
De trängdes omkring honom och
synade honom från hufvud till fot med
största nyfikenhet. Talaren rusade
fram till honom, drog honom något
afsides och frågade på hvilken sida
han röstade. Rip stirrade fånigt på
honom. En annan undersätsig men
ifrig liten karl drog honom i armen,
reste sig på tå och skrek i hans öra
en fråga, om han var »federalist eller
demokrat». Rip var lika
bortkommen som nyss, kunde ej ens begripa
frågan. I detsamma knuffade sig en
viktig och dryg gammal herre i
spetsig trekantig hatt fram genom
folkhopen och ställde sig midt för van
Winkle med ena handen i sidan, den
andra hvilande på käppen, under det
hans skarpa ögon och spetsiga hatt
trängde så godt som ända in i själen
på honom, och frågade i sträng ton:
»Hvad är anledningen till att ni
kommer till valet med gevär på axeln
och en pöbelhop i hälarna? Är det
meningen att ställa till upplopp i byn?»
— »Ack, mina herrar», ropade Rip
helt bestört, »jag är en stackars
oförarglig man, inföding på platsen och
kungens trogne undersåte, Gud
välsigne honom!»

Då upphäfdes ett allmänt rop från
de kringstående: »En tory! En tory!
En spion! En politisk flykting! Kasta
ut honom! Bort med honom!» Det
var med mycken möda den viktige
herrn i trekantig hatt lyckades
återställa ordningen; och sedan han
antagit en tiofaldt sträng uppsyn,
frågade han återigen den okände
brottslingen hvad han kommit dit för och
hvem han sökte. Den stackars
mannen förklarade ödmjukt, att han inte
hade något ondt i sinnet utan bara
kommit dit för att söka reda på några
af sina grannar, som brukade hålla
till vid värdshuset

»Nå — hvilka äro de? Säg hvad
de heta.»

Rip funderade ett ögonblick och
frågade därefter: »Hvar är Nikolaus
Vedder?»

Det var tyst en stund; sedan
svarade en gammal man med tunn,
pipig röst: »Nikolaus Vedder! Han är
ju död, för hela aderton år sedan!
Det fanns ett träkors på
kyrkogården, där man kunde läsa allt om
honom, men det murknade och är
nu borta, det också.»

»Hvar är Brom Dutcher?»

»Å, han tog krigstjänst i början
af kriget; somliga säga, att han blef
dödad vid stormandet af Stony Point,
andra säga, att han fick en by öfver
sig och drunknade vid foten af
Anthony's Nose. Jag vet inte — han
kom aldrig tillbaka.»

»Hvar är van Bummel,
skolläraren?»

»Han gick också ut i kriget, blef
en stor general i milisen och sitter
nu i kongressen.»

Rip kände sig helt beklämd om
hjärtat, när han hörde talas om alla
dessa sorgliga förändringar i hans
hemort och bland hans vänner och
fann, att han var så ensam i världen.
Hvartenda svar var honom en gåta
— det talades ju om så oerhördt
långa tidrymder och om saker, som
han rakt inte kunde begripa: krig,
kongress, Stony Point; han hade inte
mod att fråga efter några fler
vänner utan ropade i sin förtviflan: »Är
det ingen här, som känner Rip van
Winkle?»

»Å, Rip van Winkle!» utropade
två eller tre af dem. »Jo visst! Det
är Rip van Winkle, han där borta,
som står lutad emot trädet.»

Rip tittade dit och fick se ett
fullkomligt motstycke till honom själf,
sådan han var, när han gick uppåt
berget, tydligen lika lat och alldeles
säkert lika trasig. Den stackars
mannen var nu alldeles förbryllad. Han
tviflade på sin egen person och
undrade, om han var han själf eller en
annan man. Midt under dessa
brydsamma funderingar frågade mannen i
trekantig hatt, hvem han var och
hvad han hette.

»Gud vet», utbrast han alldeles
bortkollrad; »jag är inte jag — jag
är någon annan — han där borta,
det är jag — nej, det är någon
annan i mina kläder — jag var jag
själf i går kväll, men jag somnade
uppe på berget, och de ha bytt bort
min bössa, och allting är bortbytt,
och jag är bortbytt, och jag kan inte
säga, hvad jag heter eller hvem jag är!»

Nu började de kringstående se
menande på hvarandra, nickade,
blinkade och knackade med fingret på
pannan. Det hviskades också om
att man borde ta bössan i förvar, så
att inte gubben kunde göra någon
skada; vid första vink härom försvann
den viktige herrn i trekantig hatt
helt hastigt. I detta kritiska
ögonblick trängde sig en vacker
blomstrande kvinna fram genom hopen
för att kunna se den gråskäggige
mannen. Hon hade ett knubbigt
barn på armen, hvilket vid hans åsyn
blef förskräckt och började gråta.
»Tyst, Rip», sade hon, »tyst, din lille
dumbom; den gamle gubben gör dig
inte illa.» Barnets namn, moderns
utseende, hennes röst, allt väckte hos
honom en hel rad af minnen. »Hvad
heter ni?» frågade han.

»Judith Gardenier.»

»Och er far?»

»Ack, den stackars mannen, Rip
van Winkle hette han, men det är
tjugu år sedan han gick hemifrån
med sin bössa, och inte ha vi hört
af honom något alltsedan — hans
hund kom hem utan honom; men om
han sköt sig själf eller blef bortförd
af indianer, det är det ingen som vet.
Jag var då bara en liten flicka.»

Rip hade bara en fråga till att
göra, men den uttalade han med
osäker röst:

»Hvar är din mor?»

»Jo, hon dog också kort efter; det
var ett blodkärl som sprang, en gång
då hon blef förfärligt ond på en
gårdfarihandlare från New England.»

Det låg åtminstone en liten
smula tröst i den underrättelsen. Den
hedersmannen kunde icke längre
behärska sig. Han tog sin dotter
och hennes barn i sin famn. »Jag är
din far!» utropade han. »Unge Rip
van Winkle en gång i tiden — nu
gamle Rip van Winkle! Är det
ingen som känner stackars Rip van
Winkle?»

Alla stodo häpna, tills ändtligen
en gammal gumma stultade fram ur
mängden, satte handen för pannan
och tittade under den rakt i ansiktet
på honom. »Jo, alldeles säkert! Det
är Rip van Winkle — det är han
själf! Välkommen hem igen, gamle
granne. Men hvar har du varit i
alla dessa tjugu år?»

Rips saga var snart berättad, ty
alla dessa tjugu år hade för honom
varit som en enda natt. Grannarne
stirrade på honom, när de hörde detta;
några sågos blinka åt hvarandra och
föra tungan mot kinden som en
tuggbuss, och den dryge herrn i
trekantig hatt, som, när faran var öfver,
kom tillbaka till platsen, drog ner
mungiporna och skakade på hufvudet,
hvarpå det blef ett allmänt skakande
på hufvudet i hela församlingen.

Det beslöts emellertid, att man
skulle rådföra sig med gamle Peter
Vanderdonk, som syntes långsamt
vandrande uppför vägen. Han var
en afkomling af historieskrifvaren med
samma namn, som har skrifvit en af
de första redogörelser för provinsens
öden. Peter var den äldste af byns
invånare och hade väl reda på alla
underbara händelser och sägner i
trakten. Han erinrade sig genast Rip
och bekräftade hans uppgifter på det
mest tillfredsställande sätt. Han
försäkrade sällskapet, att det var ett
faktum, redan omtaladt af hans
stamfader, historieskrifvaren, att
Kaatskillbergen alltid varit ett hemvist för
underliga varelser; — att det påstods,
att den store Hendrick Hudson, den
förste upptäckaren af floden och
landet, höll ett slags vaka där hvart
tjugonde år tillsammans med sin
besättning från <i>Halfmånen,</i> då han fått
tillåtelse att sålunda åter besöka
platsen för sina djärfva bragder och hålla
ett vaksamt öga på floden och den
stora stad, som uppkallats efter
honom; — att hans far en gång hade
sett dem i sina gammalholländska
dräkter slå käglor i en bergshåla och
att han själf en sommarafton hade
hört dånet af deras klot liksom ett
aflägset åskmuller.

För att berätta saken i korthet, så
bröt sällskapet upp och återgick till
de viktigare bestyren med valen. Rips
dotter tog honom hem till sig, där
han fick bo; hon hade ett trefligt och
välförsedt hus och en stor, kraftig och
gladlynt landtbrukare till man, hvilken
Rip kände igen såsom en af de pojkar,
som hade brukat klänga på hans rygg.
Och Rips son och arfvinge, som på
ett hår liknade honom själf, där han
stod lutad mot trädet, användes i
arbete på deras landtgård; men han
lade i dagen en ärftlig benägenhet att
sköta om allt annat än sin rätta syssla.

Rip återtog nu sina gamla vanor
och ströfvade omkring som förr; han
återfann snart sina forna stallbröder,
alla dock under årens lopp vordna
mer eller mindre skröpliga, hvarför
han föredrog att bli god vän med
den uppväxande generationen, hos
hvilken han snart stod högt i gunst.

Som han ingenting hade att göra
hemma och han nu hunnit den
lyckliga ålder, då en människa ostraffadt
kan vara lat, tog han än en gång
plats på bänken framför värdshusets
dörr och hölls i vördnad såsom en
af byns patriarker och en krönika
om gamla tider »före kriget». Det
tog någon tid, innan han kunde
riktigt följa med samtalen eller kunde
lära sig att förstå de besynnerliga
händelser, som inträffat under hans
dvala: hurusom de varit med om ett
samhällsomstörtande krig, att landet
hade afskuddat sig gamla Englands
ok och att han själf i stället för
konung Georg III:s undersåte nu var
en fri medborgare i Förenta staterna.
Rip var nu ingen politiker, och de
förändringar, som stater och
världsriken undergått, gjorde föga intryck
på honom; men det fanns ett slags
despotisk styrelse, under hvilken han
länge suckat, och det var —
kjortelregementet. Lyckligtvis var det
förbi; hans nacke var befriad från det
äktenskapliga oket, och han kunde gå
ut och in, när han behagade, utan
att behöfva frukta för fru van Winkles
tyranni. Men så fort hennes namn
nämndes, skakade han på hufvudet,
ryckte på axlarna och såg upp, hvilket
kunde tydas antingen såsom ett
uttryck för hans undergifvenhet under
sitt öde eller glädje öfver sin befrielse.

Han brukade berätta sin historia
för hvarenda främling, som kom till
Mr. Doolittles hotell. I början märkte
de, att han för hvar gång talade om
vissa delar däraf olika, hvilket
sannolikt berodde på att han så nyss hade
vaknat. Men slutligen antog den en
mera fast form och blef precis den
saga, som jag nu berättat; och det
fanns ingen man eller kvinna eller
barnunge i hela grannskapet, som ej
kunde den utantill. Det var några,
som alltjämt påstodo, att de ej
trodde den var sann, och vidhöllo, att
Rip hade varit förryckt och att på
den punkten var hans fantasi
fortfarande något otillräknelig. De gamla
holländska byamännen trodde
emellertid i allmänhet fullt och fast på
hans ord. Ännu i denna dag kunna
de aldrig höra åskan gå uppe på
Kaatskill en sommarafton utan att
säga, att Hendrick Hudson och hans
besättning äro ute och slå käglor; och
en för alla kujonerade äkta män i
trakten gemensam önskan, när lifvet
kännes dem alltför tungt, är att de
kunde få en lugnande dryck ur Rip
van Winkles flaska.

</chapter>

<img></img>

