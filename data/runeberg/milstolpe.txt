<table o>
<td c><h2>SKRIFTER</h2>
<td c>AV
<td c><h1>ALBERT ENGSTRÖM</h1>
<td c><h2>VID EN MILSTOLPE</h2>
<td c><img></img>
<td c>STOCKHOLM<br><small>ALBERT BONNIERS FÖRLAG</small>
</table>

<table o>
<td c><h1>VID
EN MILSTOLPE</h1>
<td c>AV
<td c><h2>ALBERT ENGSTRÖM</h2>
<td c><img></img>
<td c>STOCKHOLM<br><small>ALBERT BONNIERS FÖRLAG</small>
</table>
<table o>
<td c><i>Stockholm</i><br><i>Alb. Bonniers boktryckeri</i><br><i>1945</i>
</table>
<chapter name="Företal">
<h2><i>FÖRETAL.</i></h2>


<table o>
<td c><tab><tab><tab><tab><i>Napoli 6. 4. 1929.</i>
</table>

<i>Min förläggare har ansett det opportunt att jag
säger några ord som inledning till den här boken
som skall komma ut lagom till min 60-årsdag. För
det första tror jag knappt att det är sant att jag är
60 år, ty min själ är en ynglings och jag har
ännu förmåga att glädjas och sörja med en sodans
hela intensitet. För det andra har jag sedan
barndomen aldrig ansett en födelsedag viktigare än andra
dagar i en människas liv. Och för det tredje har jag
talat så mycket och ofta om mig själv att jag
stundom beskyllts för en <sp>hybris</sp> som skulle ha berott
på den medgång jag verkligen haft i livet. Alen
mina vänner veta att jag är ödmjuk — icke inför
människor, ty dem har jag lärt känna ganska väl,
utan, inför den underbara ordning som råder i
tillvaron. Den som tycker sig se oordning i naturen
är uteslutande egocentrisk och plågas innerst av att
han tror sig icke ha gjort sig själv tillräckligt
gällande.

Inom parentes vill jag framhålla att det icke är
lätt att skriva företal i en situation som min
nuvarande. Jag sitter i ett hotellrum vid gatan med det
vackra namnet Via Partenope. Framför mig har jag</i>

<i>golfen som krusas för en lätt <sp>scirocco</sp>. Vattnet är
blått, himlen är blå och solen värmer mina
reumatiska ben under bordet. Folk stojar på gatan och
automobilerna surra förbi och locka: kom ut, följ
med! men helst skulle jag vilja vara med på någon
av de fiskarbåtar som just nu kryssa utanför Capo di
Posilipo.

Jag har icke mycket att tillägga om mig själv.
Liksom Gustaf Vasa är jag troligen född den 12 maj,
fast så sent som. 1869, 100 år efter Napoleon. Vilka
egendomliga sammanträffanden! Händelser som se
ut som tankar! Men Gustaf Vasa var vid min ålder
på långt när icke så pigg som jag och Napoleon blev
bara 52 år, fast han lyckats ställa till mycket mera
rackartyg än jag — det sista måste en läsare med
oväld och urskillning medge, annars ger jag icke
mycket för hans uppfattning av världshistorien.

Från min tidigaste barndom har jag haft en
oemotståndlig längtan att avbilda människor och ting men
därjämte också en olycklig »lust att fabulerar, vilken
gjort att sanningen sedan den passerat mitt
temperament ofta nog uppträtt i en grotesk förklädnad. Men
jag ljuger mycket mindre nu än då jag var barn. För
övrigt äro mina intressen så splittrade att jag för
länge sedan upphört med ynglingens tro på att en
gång kunna nå mästerskap i något yrke eller någon
disciplin. För mig är det också bäst på det sättet
och ingen torde kunna beskylla mig för ensidighet
lika litet som för att vara omstrålad av det lätta
skimmer av komik som jag alltid hädiskt nog
observerat hos höglitterära och högkonstnärliga individer,
vilkas andliga och kroppsliga hy kommer en att tänka</i>
<i>på immaterialiseringens fataliteter. Jorden är god att
trampa på om också dess trädtoppar icke nå himlen.
Dess myllas färg är skön och en av dess vackraste
och sundaste frakter är humorn, ty den vet ej av
hat eller låghet eller skam, emedan dess väsen är
godhet.

Men sitter jag här längre och följer pliktens bud
utan att kapitulera inför golfens och solens ljuva
majestät, tror jag att åderförkalkningen kan komma
smygande. Vesuvius röker litet lättjefullt och
halvslött. Jag känner min släktskap med vulkanen och
röker också, fast mera målmedvetet. Nu skall jag gå
ut som en ung hanne i vårdräkt, iförd min bästa
kostym, med grå handskar, borsalino, köpt i
Norrtälje, en käpp förvärvad i Rom.

Caveat sibi Neapolis!</i>

<tab><tab><tab><tab><tab><tab><tab><sp><i>Albert Engström.</i></sp>
</chapter>


<chapter name="Inferno">
<h2>INFERNO</h2>


Denna berättelse rör sig ej om ett inferno besläktat
med Dantes eller Strindbergs — den behandlar bara
tre skolpojkars. Kanske det när allt kommer
omkring icke var något inferno, ty hos oss, som
upplevde det, åstadkom det knappast andra affekter än
någon ilska och mycken vantrevnad.

Men när jag nu efter en hel människoålder ser
tillbaka på det, undrar jag verkligen hur vi kunde stå
ut och gå igenom det så pass renhjärtade som vi
verkligen förblivit. Det har icke fått årens försonande
patina över sig, utan tvärtom. Jag skulle vilja kalla
dess färg en <sp>ærugo infernalis</sp>. Därav
överskriften. Och när jag nu i kväll återkallar det i mitt minne,
sitter jag verkligen, gamle karlen, och ilsknar till över
att vi icke reagerade mera än vi gjorde. Ty detta
hade varit en enkel sak.

De överlevande äro nu jag och en av mina bröder.
Den tredje, som var en jätte till gestalt och krafter —
åtminstone från skolpojkssynpunkt — blev sedermera
en vild sjöman och rycktes en natt bort av en sjö
från kommandobryggan på sin ägande båt utanför
Kaliforniens kust. Det är redan snart en
människoålder sedan detta hände.

*

Vi skulle in i skolan i Norrköping, min bror i andra
klassen, jag i fjärde och kamraten i sjätte nedre, som
det på den tiden hette. Vi skulle bo tillsammans i ett
rum, vilket vi fått på annons i Norrköpings
Tidningar, och min far följde oss till den stora staden
för att se oss vederbörligen installerade. Rummet
befanns trevligt åtminstone efter våra förhållanden, och
min far, som kom ihåg sina gamla djäknekvarter i
Eksjö och Linköping, vilka voro fullkomligt
kalkerade på de i Samuel Ödmanns <sp>Hågkomster från
hembygden och skolan</sp> beskrivna, tyckte det
vara storartat. Visserligen fanns ingen kakelugn i
rummet, men sådan fanns i kammaren bredvid, där
värdinnan och hennes dotter logerade, och väggen
bestod av bara papp på en enkel träställning, varför
båda rummen i praktiken hade samma temperatur, i
synnerhet som dörren mellan dem stod öppen om
dagarna, då dottern arbetade på ett bomullsspinneri
och vi således kunde använda även det andra
rummet som vårt eget, ty gumman tillbragte hela dagarna
i köket.

Snart hade vi slagit in några spikar i en vägg —
det skulle bli vår garderob — och gillrat upp en
hänghylla för våra skolböcker. Endast två sängar
funnos, men min bror och jag skulle ligga tillsammans
i en, kamraten, den store bondpojken, behövde den
största för sin volym. De övriga möblerna voro en
byrå med en minimal spegel på, beprydd med den
då obligatoriska så kallade <sp>pighimmeln</sp>, en
gardintrasa som draperats omkring det hemska utskottsglas,
framför vilket vi skulle ordna våra utseenden om
mornarna och som karikerade oss till oigenkännlighet,
vidare en röd schaggsoffa, två röda fransornerade
schaggstolar och ett mahognybord med röd 
schaggduk på, vilken bar märken efter glas av olika
storlekar, en liten kommod med ett obetydligt handfat
av järn, lagom för två knytnävar, och en rostig
handkanna av samma ädla metall.

Vi kände genast en instinktiv motvilja för vår
värdinna, madam Isaksson, änka efter en smed. Hon
smilade och neg för mycket, tyckte vi, och ögonen sågo
lömska ut. Dessutom hostade hon hela tiden hon
hjälpte oss till rätta i det lilla rummet. Hon hade
förkylt sig, sade hon. Och hon hoppades att vi ej
skulle vara alltför bortskämda — man vet ju aldrig
med herrskapsbarn! Men far försäkrade att vi icke
voro bortskämda alls utan tvärtom och vi behövde nog
ordentlig eftersyn, ty vi voro egentligen ena stora
rustibusar.

Och madam Isaksson lovade att se efter oss efter
bästa förmåga. Hon hade god hand med barn och
berättade, att om hon icke haft råd att låta sina
egna barn gå i storskolan, så hade hon åtminstone
lärt dem gudsfruktan och goda seder — det skulle
ingen komma och förneka på hennes döda mull. Och
nu frågade hon om inte Herrn — det var min far —
skulle vilja vara så gemen att vara med om gossarnas
första middag i det nya hemmet, i all enkelhet. Då
han ännu hade ett par timmar på sig, sade han ja
och vi satte oss till bords. Det var dukat i rummet
med kakelugnen, vilket var något större än vårt och
ganska snyggt. Två högt bäddade sängar med
virkade överdrag voro de förnämsta möblerna.
Trasmattorna på golvet sågo nytvättade ut, en gammal
dalklocka knäppte i ett hörn och två litografier prydde
väggarna, ett porträtt av Karl XV i husaruniform och
en gripande framställning av den stora jordbävningen
i Lissabon den 1 november 1755.

Vi bjödos på köttbullar med bruna bönor och
fruktsoppa. Svagdrickat på den tiden kunde ännu
förtäras. Det hela var utmärkt, enkelt och gott.
Duktyget var bländande vitt och skedarna voro av tungt
gammalt silver. Vi voro imponerade och far reste hem
övertygad att ha lämnat oss i goda händer, och det
var ju tur, ty att hyra inackordering efter annons
var eljest ett rent lotteri.

Vi följde far till tåget för att orientera oss i den
för oss imposant stora metropolen. Skilsmässan vid
tåget var tung och gråten stod oss i halsen. Det var
första gången vi voro ute i världen på egen hand.
Vi gingo en rundtur i staden och beundrade Motala
ström, fallet vid Järnbron och framför allt hamnen,
där stolta skutor lågo och lastade eller lossade. Ty
naturligtvis skulle vi bli sjömän en gång alla tre och
resa till södern och äta så mycket apelsiner vi ville
och köpa apor med oss hem och bräcka alla
bondpojkarna i Hult med våra stiliga vida byxor och
mässingslysande slidknivar.

Vi frågade oss hem tidigt den aftonen, ty på
morgonen skulle vi alla tre ha tentamina. Madam
Isaksson mötte oss med sin sötaste min, men den svarta
klänningen hon haft på sig, då vi kommo, hade hon
bytt ut mot en gammal smutsig bomullskjol och en
grå schal lagd i kors tvärsöver bröstet och knuten
i ryggen.

— Jaha, nu ä ni väl hungrie, barn, ätter allt va I
har sett. Så nu ska I väl ha er gröt å mjölk innan I
går å lägger er.

I ett nafs hade hon satt fram tre tallrikar
havregrynsgröt och en tillbringare skummjölk, som
föreföll ha åtskilligt av ålder inne. Den vita vackra duken
var borta och ersatt med en trasig vaxduk och
silverskedarna hade blivit enkla järnbleckskedar. Även
servetterna voro borta.
<img>— Brö te gröt! Jag har väl aldri hört på maken!</img>
— Vi skulle be att få våra servetter, sade Agust,
kamraten.

— Trodde ja inte dä, att I skulle va så bortskämde,

så I bruker servetter te vardas! Å nej! I får re er
utan servetter som vanlit folk.

— Å så skulle vi väl ha lite bröd till maten, fortsatte
Agust.

— Brö te gröt! Ja har väl aldrig hört på maken.
Gröt ä ju som brö, vet ja! Ät I er gröt å täcke Gud
för maten. Er får ja allt hålle ätter, som Herrn sa,
dä sir ja! Å en sak te vill ja säje er, att nu när 1
har två rum å va i, fast I bare har hyrt ett, så ska
I va tacksamme! Å i köket har I inget å göre! Den
som sticker dit si näse, han ska få mä mej å göre.
Så möcke I vet dä! Nu sätter I i er maten å går å
lägger er, eller teminstingens håller er ur dä här
rummet, för snart kommer Johanna hem ifrån fabriken.

Och madammen dök in i sitt kök där hon reglade
låset.

Vi betraktade varandra, men drogo just inga andra
slutsatser än att madam Isaksson var en rackarkäring.
Bröd, förstås, behöver man ju inte äta till gröt och
det går lika bra att sätta i sig maten med blecksked
som med silversked och duken skulle kanske vara
till helgdags, så strängt taget hade vi intet att
beklaga oss över. Vi voro kanske bortskämda, när allt
kom omkring. Men vad menade käringen med att
vi icke fingo gå ut i köket? Där skulle vi ju borsta
våra skor, bland annat, och hämta vatten och säga till
om det vi ville ha. Emellertid voro vi trötta och kröpo
till kojs. Om en stund smällde köksdörren — det var
Johanna som kom hem från fabriken. Vi hörde några
viskningar, hörde någon sätta ifrån sig skorna och
vräka sig tungt i en säng. Och så somnade vi från
alltsammans.

Morgonen därpå väcktes vi av Johanna, som kom
in med kaffe. Hon var en ung kraftig människa med
ruter i. Hon skämtade med oss och sade att vi inte
skulle bry oss om allt vad morsgumman sade. En
så ogenerad tös hade ingen av oss sett förut, och
hon svor ibland utan att det lät så där förskräckligt,
som då Fyllmaja i Eksjö blev tagen av polisen någon
glad marknadsdag. Ty hon kunde draga till med
beckeder, så till och med husarerna från Ränneslätt
bleknade. Men Johanna spred en underlig doft
omkring sig och den fyllde de små rummen helt och
hållet. Det var en blandning av trassel och olja —
ungefär som i ett maskinrum. Så luktade det på
hennes bomullsspinneri. Och medan hon satt på någon
sängkant och väntade tills vi doppat våra skorpor
och druckit vårt kaffe, kom hennes bror in och
hälsade. Han hette Johan och var en glad galosch. Han
arbetade på Drags bolag — yllefabriken — och bodde
inte hemma men var ledig några timmar från
fabriken den dagen.

— Aldrig trodde jag att vi skulle få getter i huset,
skämtade han. Och då vi inte förstodo, upplyste han
oss om att storskolepojkarna hade öknamnet getter
och att folkskolepojkarna skälldes kalvar. Arbetarna
på yllefabrikerna kallades surbullar och de på
bomullsspinnerierna hette spolpinnar — alla hade
öknamn. Men vi ä lika glada för det — är det någon
som säger något slår vi den på käften — inte mer
med det!

Hans lukt var en helt annan än Johannas —
Norrköping skulle så småningom för min ofördärvade
lantliga nos bli en hel symfoni av dofter — lukter
från alla fabrikerna, från Holmens pappersbruk och
Swartz' snusmaleri och allt vad de hette.

Johan sade också att vi inte skulle bry oss om så
mycket vad modershjärtat hostade ur sig — det var
synd om gumman för resten, hon hade visst lungsot
och det blir man inte glad av — men håll efter
Johanna, för det börjar ränna så mycket pojkar hos
henne, så det tar väl en ända med förskräckelse!
Jag tycker hon blir rundare för var dag!

Och Johanna fnittrade och låtsade bli förargad.

— Ja, ajöss med er, pojkar, sade Johan, nån
söndag ska jag ta er med ut och fiska, då ska ni få si
på andra tag!

Och både han och Johanna gingo ut i det andra
rummet och drogo igen den rankiga pappdörren efter
sig. Träramen var litet snett hopsnickrad. Nere vid
golvet var en springa två finger bred och en halv
aln lång. Det var väl genom den värmen skulle komma
in till oss, när det blev vinter och kallt.

*

Vi började skolan och genom skicklighet i fusk och
väl också något studium gick det tämligen bra för
oss. Men hemma i bostaden blev det allt otrevligare.
Om några dagar försvunno mahognybordet,
schaggsoffan och schaggstolarna och i deras ställe fingo vi
haltande och ömkliga köksmöbler. Det enda av
hemtrevnad som lämnades oss var pighimmeln och
spegeln. Byrån, den ganska fina och blanka, ansåg madam
Isaksson vara för liten för våra mojänger, och den
ersattes med ett stort åbäke, som såg ut att ha stått i
någon vedbod. Maten
blev allt sämre, men
vi hade från våra
tidigaste år lärt oss att ej
anmärka på det som
serverades. Att skriva
hem och klaga skulle
ej ha fallit oss in, ty
det hade varit
detsamma som
<sp>skvaller</sp>, och sådant var
och har också förblivit
oss främmande. Icke
kan jag säga att vi
mådde illa av kosten,
förrän jag en gång av
en händelse kom att
titta in i det förbjudna
köket. Ett sådant kök
har jag varken förr
eller senare stuckit
min näsa i. Jag
hittade icke ett par skor
och måste ha dem
genast. Madam
Isaksson hade glömt regla
om sig och jag
glömde i hastigheten att
knacka på dörren. Jag
ryckte upp den.

Det jag då fick se skall jag aldrig glömma.
<img>– Ja, ajöss mä er, pojkar!</img>
Köket var det minsta jag någonsin sett och hade
intet fönster. På en pall framför en usel rostig
järnspis satt madammen och rökte ur en gammal pipa
utan skaft. Framför henne stod en trasig kaffekopp, i
vilken hon hostade, ty hon hade verkligen lungsot.
Bredvid koppen stod en osande kökslampa utan kupa
och belyste eländet, vilket bland annat var en
järngryta med vår frukostvälling. Bakom henne på golvet
låg en madrass nödtorftigt skyld av ett gammalt
lapptäcke. Det var hennes sängplats. Och bredvid
huvudgärden stod en öppen kagge med stadens
fattigmansspis, salt vassbuk, där kallad bresling.

Madam Isaksson skrek till av förskräckelse och drog
väl in tobaksröken i lungorna, ty hon fick ett hemskt
hostanfall. Då kom jag underfund med vartill den
trasiga koppen användes.

— Gå! gå! skrek hon hest mellan hostutbrotten
och gav mig en blick så full av vanmäktig ilska, att
jag frös ända in i själen.

Men jag måste ju ha mina skor och där stodo de
också oborstade bredvid breslingkaggen. Jag
bemannade mig med mod, klev förbi gumman på hennes
bädd, hämtade skorna och gick ut. Jag hörde hur
hon sköt till rigeln och hur hostningen övergick i ett
slags vrål. Så som hon såg ut då och i den miljön har
jag sedan alltid tänkt mig begreppet häxa. Och vilken
lukt! Den dåliga tobaken, den sura breslingen, den
osande kökslampan och något som påminde om
gammal sillake — för att icke tala om gumman själv!
Detta är verkligen ett hemskt minne.

Min bror och Agust kommo hem för att äta
frukost och jag berättade om mitt besök i köket. Från
detta hördes fortfarande de förfärliga hostanfallen.
Agust, som var äldst av oss och mest praktisk, gick
ut och knackade på köksdörren men fick endast
oartikulerade ljud till svar. Då gick han en trappa upp,
där en arbetare vid Holmen bodde. Denne hade en
hygglig hustru som erbjöd sin hjälp och efter en del
parlamenteringar genom yttre köksdörren äntligen
slapp in till madam Isaksson. Det som avhandlades
mellan de båda vet jag ej, men slutligen kom den
snälla människan in och sade:
<img>På en pall satt madammen och rökte ur en gammal pipa utan skaft.</img>
— Så här går det inte längre! Och att hyggligt
folk kan vilja ha sina barn i ett sådant hål som hos
madam Isaksson och hennes otäcka pyscha till dotter,
det förstår jag inte. Men det såg ju fint ut,
kantänka, när herrskapet flyttade in, för hon hade lånat
möbler hos magasinsfrun mittemot. Och de möblerna
har jag själv med egna ögon sett bäras både hit och
bort igen. Men nu ska I väl ha er välling, för tockna
unga herrar kan väl vara hungriga dom också.

Och hon dukade upp frukosten, men den
risgrynsvällingen kunde vi icke röra. Vi sade det också åt
vår hjälparinna.

— Ja, det lägger jag mig inte i, hocket herrskapet
gör, men nu har jag gjort mitt arbete. Renlig är hon
nog, stackarn, men hon är ett hår av den lede, det
är hon, och det är det värsta. Får herrskapet sova
om nätterna?

— Visst får vi det!

— Ja, se barn, se barn, de hör då ingenting och
det är ju en Guds nåd. Men försök nu äta, inte duger
det att svälta, när en ska arbeta så mycket med huvet,
som I får göra, stackare!

Och så gick hon.

Vi åto några smörgåsar och litet bresling, men
risgrynsvällingen fick stå orörd, fast det ändå var russin
i den.

När vi kommo hem till middagen, var madam
Isaksson pigg som ett vinterny, men hennes ögon glödde
otäckt under hucklet.

— Jaså, I var för goa te å äte opp vällingen. Ja,
si herrskapsbarn, di får ju rå sej själv. Men dä bäst
att ja skriver te Herrn å tåler om att I rater maten
å då får I si hur dä går för er. Nu fattes de bare
att I rater den här pannkaka te middan också!

Madammen hade silat ifrån en del av mjölken och
gjort ett slags pannkaka av risgrynsvällingen!
Följande dag upprepades samma sak och vi vägrade lika
ståndaktigt att förtära pannkakan, i synnerhet som
den började sprida en odör som icke hörde till de
friskaste. Men då tog Agust bladet från munnen. Han
var ju stor och fullvuxen, hela aderton år, och han
slog näven i bordet och förklarade att nu var det vi
själva som skulle skriva hem. Och för resten ville
han veta vad det var för liv i kammarn bredvid om
nätterna. Han var ingen barnunge och han begrep
nog vad Johanna hade för sig där inne, där det
flinades och pratades, fast de förstås försökte viska
och hålla sig så tysta som möjligt. Bleve det ingen
nattro och inte bättre mat skulle han gå till prästen
och då skulle madam få se!

Det var underligt vad madam blev flat och lugn.

— Ja, si Johanna hon har den åkomman att hon
taler i sömnen, men hon skulle få medicin för dä. Å
dä kunne väl hände att maten inte hade vuri så bra
siste tiden, men dä finns väl andre magasin. Ja har
blitt lureder å dä ska bli bättre. Men dä ofte som
en inte vet va en ska bju herrskap — si di ä så
bortskämde.

Vi voro nog barnsliga att finna oss i förhållandena
och det skulle ju ha varit en skam att skriva hem och
klaga både på det ena och det andra. Men nästa
termin skulle vi flytta, det tummade vi på.

Men det där om nätterna, det begrep varken min
bror eller jag. Och Agust var som en mur, då vi
kommo in på den frågan. Kanske var hans samvete
inte riktigt rent, det kom jag först långt efteråt att
fundera över.

Emellertid hade både jag och Agust fått elever att
läsa läxorna med. Jag hade en i första och en i andra
klassen och fem kronor i månaden av varje. Det var
ju början till en förmögenhet. Samtidigt blev jag kär
i en flicka och fann det vara nödvändigt att gentilna
till något i anseende till det yttre, ty jag gick ju i
hemvävda kläder, som voro sydda av
sockenskomakaren Palmér, husaren därhemma. Nå, en hel kostym
gick ju över min förmåga, men en överrock borde
kunna dölja en del av lantligheten och jag hade sett
att det fanns billiga färdigsydda rockar nere åt
hamnen till, där sjömän dressade sig. Dessutom började
det bli kallt, ty vi närmade oss december. Jag hade
aldrig förut ägt en överrock, ty pojkar redde sig
ändå och jag kände mig icke enbart lycklig, då jag
äntligen en dag för sex kronor förvärvat en création,
som jag antog skulle vända den älskades ögon till
Jag kände mig mera generad än oklanderligt
riggad. Rocken var av lurvigt blått tyg och fodret
såg ut som något slags tapeter. Handlanden försäkrade
att den satt som gjuten på mig. Jag vred och vände
mig framför hans trymå och fann hans åsikt
överensstämmande med min.

Dagen därpå var en söndag och det regnade
förfärligt. Men jag kunde ändå icke låta bli att gå ut
på Drottninggatan och visa mig i all min glans för
de få som vågat sig ut i detta herrans väder. När
jag efter ett par timmars promenad återkom hem var
rocken genomsur, lungblöt och måste torkas. Madam
Isaksson tog den och
hängde upp den över
järnspisen i köket, det
enda ställe där det
eldades, ty i
kakelugnen i kammaren
hade jag aldrig sett
en vedpinne. Det tog
två dygn innan rocken
blev torr, men då var
den också som
förändrad till hela
karaktären. Den hade
verkat något stor åt mig,
ty jag var smal och
mager och nog ej
lätt att köpa färdiga
kläder åt. Men efter
torkningen i köket
hade den krympt, fast
på olika ställen, vilket
gjorde att den
säkerligen såg mera
fantastisk ut än den kändes.
Dock — en överrock
var ju bevis på
omtänksamhet om det
yttre och en ordnad
ekonomi. Jag drog
den på och gick till
skolan, och stolt som en ung gud hängde jag den på
min krok i tamburen.
<img>Jag kunde ändå inte låta bli att gå ut och visa mig i all min glans.</img>

Jag märkte att jag väckte uppseende. Men rocken
som sådan väckte också uppmärksamhet. Då jag
nästa rast kom ut i tamburen, stod en kamrat, en
ung adelsman, och demonstrerade rocken för en massa
hjärtlöst intresserade pojkar. Det var icke endast fodret
med tapetmönstret som borde observeras utan rockens
<sp>lukt</sp>. Och jag måste medge att den luktade hemskt,
den luktade allt som fanns i madam Isakssons kök,
dålig tobak, lampos, sur bresling, gammal sillake och
vad som var värst: madam Isaksson själv.

Den hade helt enkelt under torkningsproceduren
impregnerats med allt som var mig vidrigt. Den hade
till och med en soupçon av Johannas trassel- och
maskinoljelukt. Jag gick ut på skolgården och brast
i gråt.

Jag begav mig på hemvägen från skolan in till
skräddaren i gården bredvid mitt inferno och frågade
honom om något kunde göras åt sorgeplagget. Han
undersökte det och sade att det var sällan han sett
så dåligt tyg. Skulle jag låta tvätta rocken, skulle den
krympa, så att jag icke skulle kunna få den på mig.
Och vad lukten beträffar, »så ska ja säje unge herrn,
att ä dä redi smörje, så setter dä i».

Nere vid hamnen fanns en affär för begagnade
kläder. I den sålde jag rocken för en och femtio. Sedan
dröjde det åtskilliga år innan jag vågade mig på eller
rättare i någon överrock.

*

En lördag hade vi kommit överens med några
kamrater att göra en långpromenad och vara borta
över hela söndagen och bådo därför madam Isaksson
att få några smörgåsar med oss som matsäck. Vi gingo
tidigt i daggryningen, men vad det nu berodde på,
ändrade vi våra planer och beslöto uppskjuta
utflykten till söndagen därpå. Denna ändring åstadkom
att vi voro hemma redan vid tolvtiden på middagen.
<img>En ung adelsman demonstrerade rocken.</img>
Men vi kommo visst olägligt. När vi gingo uppför
trappan hörde vi sång och stoj från vårt rum.
Förvånade öppnade vi och blevo vittnen till en scen som
också har fastnat i mitt minne. Rummet var fullt av
folk som söp och skrek och befann sig i för oss
absolut nya situationer. Det blev dödstystnad och så
flykt in i kammaren.

Smilande steg madam Isaksson in till oss och sade:

— Inte väntede vi herrarna så tidigt, eftersom
herrarna så säkert sa. Si dä ä som så att e flecke, som ä
kamrat mä Johanna, har födelseda i da och så hadde
di bjutt nåra herrar på en liten fest, si, å aldrig
tänkte vi att dä skulle va falit å låne herrarnas rum,
si, men nu har di gått allihop utom Johanna å hennes
kamrat å nu fråger dom så gärne om herrarna vill
dricke lite äggtoddi. Dä kallt å ruskit ute si.

Vi hade aldrig druckit äggtoddy, icke ens vid
tolvtiden på dagen, och kände — o, du trettonåriga oskuld
— ingen indignation alls över att man lånat vårt rum
i tro att vi skulle dröja ute hela dagen.

Jag sade: — Men inte ska vi köra bort de
främmande. Låt dom stanna, för all del.

Madam Isaksson smilade: — Nej, di ble så förlägne,
si, så di sprang som om di hade blitt tosie. Men
flickera ä så glae å tacksamme för di har fått låne
rummet så pass länge, så nu vill di tacke mä ett lite
glas äggtoddi.

Och flickorna kommo in — den andra flickan hette
Albertina, det kommer jag ihåg än i dag, och de sågo
ganska generade och echaufferade ut. På en bricka
bar Johanna en flaska konjak, varmt vatten, glas,
strösocker och några ägg. Vi visste verkligen icke
hur konjak smakade. Agust var icke med, men för
min bror och mig ansvarar jag — och vi vägrade att
dricka den varan. Men flickorna gjorde oss en toddy
var av bara varmt vatten, socker och ägg. Det var
underbart gott. Men flickorna skvätte rätt ordentligt
med konjak i sina glas — besynnerligt — jag tyckte
att Johanna hade blivit så stor och lunsig och glåmig
— men glad var hon, skålade och sade: — Jaha, nu
ä den här dan förstörd. Va ska vi nu hitte på tills
det blir kväller?
<img>Albertina och Johanna kommo in med äggtoddi.</img>
— Jo, det vet jag, ropade jag, ty jag hade fått en
idé som i mitt tycke var lysande. Vi ska gå på
museet!

— Museet, va fanken ä dä?

— Ja, jag menar naturhistoriska museet i skolan.
Där finns alla möjliga djur och så finns där ett skelett.

— Fy fanken, sade Albertina, en sån där döing?

— Tänk, nåt sånt har ja inte sett, sade Johanna.
Ska vi ta å gå dit, eftersom dan i alle fall ä åt
helsike vänd å Strömsholmen inte ä öppen alls den här
tiden.

— Kyss te, sade Albertina, men håll i mej, om ja
svimlar, när ja får se döingen, pojkar!

Och vi traskade i väg i vår naivitet och flickorna i
sin. Av vaktmästarn fick jag låna nyckeln och så
tågade vi in i museet. Det fanns inte mycket där.
Några malätna djur, några instrument och så skelettet.
Jag visade flickorna, hur man kunde knäppa med
dess underkäke och hur allt som man stoppade
innanför tänderna ramlade ut genom hakan.

- Nej, fy fanken, sade Albertina, dä var otäckt.
Tänk att han törs ta i'n. Nej, dä här var ruskit. Dä
som att si spöken mittpå dan! Nej, nu går vi, dä här
ä ju ingenting för flicker — kom får ja säje dej ett
ord, Johanna!

Och de båda flickorna började viska med varandra.

— Nej, ajöss nu, små herrarna, vi ä bortbjudne på
ett mycke livadare kolifej, ni behöver inte följe oss
ut, vi hitter själve. Ajöss!

Och där stodo bror min och jag förvånade över all
otacksamhet och brist på intresse.

*
<img>Jag visade flickorna, hur man kunde knäppa med skelettets underkäke.</img>
Vi voro inne i december och det började bli
hundkallt. Vintrarna voro strängare förr än nu och började
tidigare. Rutorna stodo tjocka av frost, vattnet frös
både i karaff och handkanna. På dagarna var det
bättre, ty då kunde vi ha dörren till kammaren öppen
och där eldades i kakelugnen både morgon och kväll,
fast det sparades på veden. Men om mornarna var
det stundom så kallt att skinnet ville fastna på
dörrvredet, då vi skulle i väg till skolan. Allt sämre blev
det med maten, ty Johanna låg sjuk och madammen
bestod av galla och etter. Nu måste vi äta i vårt rum,
ty dörren till kammaren fick ej öppnas. Där sutto vi
med dubbla rockar på och sparkade med fötterna
för att icke få nagelspräcken i tårna. Agust började
svära förskräckligt, riktiga gammaldags bondeder. Men
så ofta vi kunde gingo vi ut och hade fest. Det fanns
nämligen en liten sjömanskrog inne på en gård, jag
tror vid Södra Strömsgatan, den hette Solen och där
gingo inga lärare, så att dit vågade vi gå sedan det
blivit mörkt om kvällarna. För femtio öre fick man
smörgåsbord och en biffstek som var nästan lika
stor som tallriken och simmade i flott. Där var vårt
himmelrike och där fingo vi höra roliga historier
av sjömän som seglat jorden runt och ljögo, så att
elden nästan lyste mellan tänderna på dem. Mycket
rackartyg fingo vi också höra, men det var också
lustigt. Där gingo de tio kronorna åt, som jag
förtjänade som informator, men vad jag njöt! Vad det
var varmt och skönt och luktade god mat i stället för
den förbaskade breslingen. Jag hade ätit så mycket
bresling hos madam Isaksson, att jag hoppades Gud
snart för ali framtid skulle förskona mig från den
fisken. Och hittills han han gjort det, fast den
möjligen skulle smaka bra nu, om jag tänker riktigt noga
efter. En gång ville en full eldare från s/s Stockholm
of West Hartlepool tvinga in en sup mellan tänderna
på mig, men fick en örfil av madammen på krogen,
som var van att handskas med sådant folk. Faktiskt
stöp han och blev liggande avsvimmad i ett hörn.
Och alla sjömännen ropade bravo och dakapo. Så
nog finns det rättvisa och hederlighet bland sjöfolk
också om de också kanske ta sig en tår på tand
när de komma i land.

Och där nere på Solen fick jag lära mig förstå
vad för ett ställe bror min och jag och Agust hamnat
på och både vad Johanna och madam Isaksson voro
för folk. Men nu var det så sent på året att vi inte
ville bråka med flyttning och sådant, ty snart började
ferierna och vi skulle få resa hem till Småland. Och
vi fingo höra så mycket värre saker än vi upplevat
hos kärringen att vi lovade förlåta henne och inte
skvallra när vi kommo hem. Sådana goda föresatser
fattade vi på Solen, så nog kan man få lära sig bra
saker på en krog med, om också godtemplarna säga
något annat.

En gång vaknade min bror och jag i vår kalla lya
vid att Agust stod med ett ljus vid vår säng och stötte
på oss helt sakta. Han gjorde tecken att vi skulle
vara tysta.

— Nu är det färdigt inne i kammarn, sade han.

Yrvakna satte vi oss upp i sängen och lyssnade.
Det var Johanna som sade något ibland och grät och
stånkade och pustade. Och ibland gav hon till ett
galltjut, som om hon fått en slaktarkniv mellan
revbenen.

— Johanna ska få barn, viskade Agust. Det lyste
genom dörrspringan nere vid golvet och man talade 
sakta och gick i dörrarna. Vi sutto andlöst stirrande
på pappdörren. Då och då upphävde Johanna ett
stönande, ett skrik. Agust ställde ifrån sig ljuset, smög
sig fram till dörren på ben som darrade i kylan, lade
sig ned och tittade in i kammarn genom springan. Ty
pojkar äro nyfikna.

— Täpp till springan med en trase, hördes madam
Isakssons röst, pojktjyvarna ligger å glutter.

Och med ens blev det mörkt i springan.

Hela natten varade plågorna och skriken skuro
genom märg och ben. Ännu då vi så tyst som
möjligt klätt oss för att gå till skolan, var det icke färdigt
i kammarn.

Men när vi kommo hem på frukostrasten, möttes vi
av madam Isaksson med kaffe och en hel korg fint
bagarbröd.

— Herrarna har väl inte fått sove så mycke i natt,
för si vi har liksom fått främmat. Dä en pojk å
han väger tolv skålpund, tillade hon med en ansats till
stolthet. Men svårt har de vuri å dä va stört omöjligt
å koke moronkaffe. Men nu har ja köft brö för en
hel femtiöring, så nu har I å doppe, mens ja steker
sillen.

*

Det dröjde inte många dagar förrän Johanna var
uppe igen. Hon måste börja på fabriken så snart som
möjligt, ty det fanns inga pengar i huset. Allt hade
gått åt under hennes sjukdom. Hon gav pojken di
på mornarna när hon gick ut och på kvällarna när
hon kom hem. Resten av dagarna fick han ligga och
skrika när inte madammen gjorde i ordning en så 
kallad sudd åt honom. Han magrade så att det syntes
och skrek dag och natt. Det var inte särskilt livat att
läsa sina läxor den tiden. En vacker dag var pojken
död, då madammen kom in i kammarn. Några ungar
av det myller som befolkade gården hade varit uppe
för att titta på den nyfödde. De hade lekt och
knuffats i rummet och en hade satt sig på honom,
förklarade madam Isaksson.

— Dä behövs inte möcke för att livet ska gå ur en
töcken där liten kröpplinge. Men dä va bäst för'n te
gå hem. Där oppe ä dä lugnest, suckade hon och
snöt sig i förklädet.

*

Och äntligen kom dagen då vi fingo resa hem till
Småland. Vi hade lärt oss mycket under vår första
termin i Norrköping.

Dagligen hade vi utkämpat strider med de
fabrikspojkar och folkskoleungar som alla fritider fyllde
gården med sitt skrän och gjorde den osäker genom
sina slagsmål och sina lömska bakhåll, ur vilka ett
dussin gatstenar när som helst kommo susande genom
luften. Rädsla kunde vi icke mera känna, men vi
lärde oss en massa strategiska och taktiska knep då
det gällde att besegra fiender. Vi hade lärt oss
arbetarkasernernas språk och kunde härma två käringar som
skällde ut varandra, så att deras moraliska värde
slutligen vart lika med noll. Och vi hade fått se några
sidor av livet som kanske en gång skulle ge oss kraft
att möta kommande och farligare situationer med en
klokhet som möjligen blivit för tidigt införlivad med
våra unga själar.
</chapter>
<chapter name="Pressens makt">
<h2>PRESSENS MAKT</h2>


Jag var nitton år, ung och glad student och
informator någonstans i Västergötland. Men trehundra
kronor om året voro redan då för litet för en man,
som lever över sina tillgångar. Pengar måste
förtjänas, ty jag ville ormtjusa de dansande
herrgårdsflickorna i trakten. Visserligen såg jag rätt bra ut på
den tiden, men det är kläderna som göra mannen,
och byskräddaren i Ingatorp hade ett högst
underligt sätt att skära till en smoking — ett plagg som
just då lancerades bland Sveriges unga dandies. Min
smoking såg ut som en väst och var mera fantastisk
än up to date. Det »fordrades mod att dra det plagget
uppå»!

På den lilla järnvägsstationen, i vars närhet jag
framlevde mina dagar, tjänstgjorde en ung
stationsskrivare med litterära instinkter. Vi funno snart
varandra och började utbyta tankar om ekonomi. Vi
reste in till Jönköping och uppvaktade Smålands
Allehandas redaktör. Efter att ha tagit oss i
okularbesiktning gav han oss tillåtelse att pröva våra
pegasiska vingar i tidningen. Men han såg verkligen högst
skeptisk ut visavi resultatet.

Vår bondtur räddade oss, som den alltid räddar
dem gudarna älska.

I skogen icke långt från stationen bodde en
egendomlig figur, en förfallen, lat individ, som söp, söp,
söp så att ögonen blödde. Han påminde som 
företeelse ovanligt mycket om Huckleberry Finns pappa.
Han bodde i en jordkula, som han utvidgat med
stulna och hoptiggda bräder. Han var verkligen en
originell personlighet, ty vem som helst gräver sig
icke in mellan stenar och trädrötter och timrar ihop
en säng och tigger sig till en sprucken järnspis och
ligger full och oförskämd och lever på andra.

Ja, han var alldeles som Huckleberry Finns fader
— jag förutsätter att min älskvärda och bildade publik
känner till Mark Twains mästerverk.

Jag och stationsskrivaren, vilken för resten var min
nu döde vän Nils Retzius, gjorde en artikel om
mannen i jordkulan. Jag, som alltid älskat romantik,
förvandlade denna fräcka och osympatiska ensittare till
en romantisk figur, en man av hög börd — vi
insinuerade och gjorde mystiska antydningar, där
markiser och konungars ättlingar spelade in. Vi gjorde
honom till en kurre, som på grund av vidriga
omständigheter, släktintriger och en vidunderlig, romantisk
kärlekshistoria, där Anreps ättartavlor och Almanach
de Götha spelade in, beslutat att bli eremit och ägna
sitt förfelade liv åt kontemplation. Han hatade slottens
lyx och det mondäna, tomma liv, som föres på
samhällets tinnar. Och nu bodde han, stolt i sin själ men
med ett fruktansvärt vemod som underlag, i en
jordkula och satt på en rankig stol med armbågarna på
det vårdslöst hopspikade bordet och blickade ut eller
in — vilket man vill — med en oändlig sorg i ögonen,
över vilken sorg stundom gick en bris av hån. Å, han
kände livet: Johansson hette han för övrigt.
Johansson, som egentligen borde hetat furst Chose eller
markis d'Y eller vicomte d'Aix les Bains eller greve
till Brahehus, han hade tröttnat på sin höga börd och
fattat intigheten i en tillvaro, där man dignar under
utmärkelser och halkar på parkettgolv eller sjunker
till anklarna i orientaliska mattor.

Allt det där insinuerade Retzius och jag i
Smålands Allehanda i en artikel, som väckte mycket
uppseende i södra Västergötland. Jag skrev vers också,
en dikt på många och långa strofer, och den dikten
kallade jag <sp>Mullsjöns saga</sp>. Jag undrar hur den
skulle te sig just nu. Där fanns en vacker sjö och jag
gjorde romantik av sjöns namn utan tanke på
etymologi. Icke långt från den sjöns strand bodde den
förfärliga busen Johansson och framlevde sitt förstörda
liv, bakom vilket stod en <sp>kvinna</sp>, underskön och
falsk och ovanligt högättad — — —

Så småningom började folk från Jönköping resa
ut till den lilla stationen och fråga efter vägen till
eremitens kula. Det kom folk från Skara och
Falköping och Skövde och Nässjö och Eksjö och väckte
eremiten ur hans fylleristiska drömmar. De skänkte
honom pengar och mat. Han blev så småningom för
lat att gå ut på tiggeriexpeditioner, ty han behövde
det icke. Han lämnade sill-och-potatisdieten, blev
gurmand och slutligen gurmé. Kvinnorna sökte i hans
ögons djup efter det kärleksliv, som blivit hans
undergång. De fäste sig icke det ringaste vid att
Johansson var både full och orakad, ja oförskämd.

En dag kom han till Nisse Retzius och mig och
frågade om det inte var skäl i att utvidga jordkulan
och göra något slags hall eller väntrum, ty han var
överlupen av folk som vallfärdade. Vi sade att det
mest praktiska vore att bibehålla allt vid det gamla,
men han kunde ju låta bli att belamra jordgolvet med
ölbuteljer – – –

*

Men när det började gå extratåg till stationen,
extratåg från Jönköping och Falköping, fyllda till
bristning av sensationslystna kvinnor och deras lättledda
män, då flyttade jag från trakten och reste till
Uppsala för att skaffa mig litet mera än journalistisk
bildning.

Vad det blev av Johansson vet jag inte.
Antagligen dog han av vällevnad. Men I unga pressmän,
tänken noga över, vad I skriven.

</chapter>
<chapter name="Prostinna Holms Stockholmsresa">
<h2>PROSTINNAN HOLMS
STOCKHOLMSRESA</h2>


   — Om jag kommer ihåg den lilla prostinnan Holm?
Jo då! Mycket väl.

   — Ja, nog var det något särskilt tjusigt med henne,
det måste du medge. Och representativ kunde hon vara
när det behövdes där nere i den lilla småländska
staden. Hon fyllde sin plats, fast nog hade hon någon
gång drömt om större förhållanden i en annan miljö.
Impulsiv var hon, lätt entusiasmerad, och det glänste
till ibland i de pigga ögonen som av en signal om att
blodets sång ännu inte tystnat i den rundhyllta
figuren. Hon var intresserad av allt skönt, det var något
av konstnär i henne. Religiös? Tja, varför inte, men
strängt statskyrkligt som det anstår en prosts
livsledsagarinna. Och prosten själv? Tja — en prost med
ett ord, allvarlig förkunnare på lutersk grundval och
med middagshy, vackert röd — icke rödbrusig, men
lagom! Ty mat och vin äro också Guds gåvor. Men
nu gäller det prostinnan — har du hört henne
berätta om sin underbara stockholmsresa? Nu är det
ju så längesedan hon dog att man utan att skada
eller stöta någon kan påminna om den historien.

Hon var alltså i Stockholm — ensam — för att hälsa
på bekanta och sköta om sin garderob. O, så vackert
Stockholm var med en aning om syndfullhet bakom
allt det sköna. Men en prostinna är ju immun — — — 
Hon promenerade mycket och njöt av de vackra
planteringarna och de av folk myllrande gatorna, av det 
vackra slottet — O, så vackert! — och av kyrkorna — 
O, så upplyftande stämningsfulla! Hur ljuvligt var
det icke att få njuta i fulla drag av all denna skönhet
och veta med sig att man är välklädd, välskapad och
korrekt och ändå med ett sinne som en liten
skaldinna — O!

   Hon kom promenerande i solskenet med en känsla
av fullkomlig harmoni med tillvaron från Brunkebergstorg 
Beridarebansgatan framåt. Hon såg en väldig
människoström röra sig på Klarabergsgatan nedåt
Centralstationen till. Vad stod på? Hon blev mycket
nyfiken och påskyndade sina steg. Vad hade hänt?
Vad skulle hända?

   Hon vände sig till en elegant dam, en ytterligt
korrekt dam med förnämt utseende och frågade. Den
förnäma damen mönstrade en bråkdel av en sekund
den lilla prostinnan och svarade: — Såå — vet ni
inte att hans majestät konungen kommer hem från
Norge och att hela Stockholm är på väg ned till
stationen för att hylla honom?

   — O, kommer hans majestät hem! Kan man
möjligen få se honom?

   — Jo, naturligtvis kan ni få hälsa på hans majestät.
Följ med mig bara! Men ni måste ha blommor!

   Prostinnan hade tydligen fått en gillande
beskyddarinna.

   — O, ja, blommor, rosor, naturligtvis rosor, röda
rosor!

   De gingo in i en stor blomsterhandel, och om några
minuter ledsagades prostinnan av den vänliga damen
till Centralen, beväpnad med en stor ljuvlig 
rosenbukett. O, så mycket folk, militärkordong, ståtligt,
upplyftande.

   — Nu gå vi direkt in i den kungliga väntsalen!
sade damen.

   — Men är det möjligt? O, sade prostinnan Holm.
Hon hade naturligtvis redan presenterat sig, men icke
riktigt uppfattat sin beskyddarinnas namn.

   Men det visade sig i högsta grad möjligt.
Vördnadsfullt beredde polis och militär plats för de båda
damerna och mycket snart befunno de sig i den
kungliga väntsalen. O, vilken prakt! Röda mattor,
officerare, ordnar, epåletter, damer strålande av
elegans. Men <sp>vem</sp> kunde den vänliga damen vara, som
tycktes röra sig i denna samling förnämiteter som i
det för henne enda och naturliga elementet? Vilken
tur! O, så god Gud är!

   Och tårarna ville bryta fram ur prostinnans varma
ögon.

   Plötsligt gick en susning omedelbart åtföljd av en
vördnadsfull tystnad genom den lysande församlingen.
Prostinnan Holm, till hälften invaggad i en dröm om
ett sagoland, kände en liten puff i ryggen och i nästa
ögonblick stod hon framför konung Oskar II. O! Hur
ståtlig, hur skön han var, en kung i varje tum!

   — Å, så vackra blommor! Får jag dem? Men vem
är du?

   Prostinnan höll på att svimma av hänryckning. Men
hon försökte vara stark. — Min man är 
kontraktsprosten Holm i Aspsjö, sade hon och mötte
majestätets vänliga blickar. När det är så ljuvligt att
skåda in i en jordisk konungs ögon, hur skall det 
icke då vara, när man en gång står inför den
himmelske!

   Hon kunde icke låta bli att säga det. Och ur
hjärtat kom det.

   Sen mindes prostinnan icke mera.

   Hon vaknade i en säng och såg genom ett fönster
Klara kyrktorn vagga fram och tillbaka. Så slocknade
hon igen.

   När hon åter vaknade, stodo ett par äldre damer
av förnämt utseende vid sänggaveln och en läkare
lutade sig över henne.

   — Var är jag? sade hon matt.

   — Ni har haft en hjärnskakning, sade doktorn, men
med litet vila och tystnad omkring er skall ni nog
snart vara frisk igen.

*

   Den vänliga damen, som förmedlat prostinnans
bekantskap med konungen, hade låtit transportera sin
skyddsling till ett par av sina bekanta, ett par adliga
fröknar, som bodde i närheten av Centralstationen.
Hon blev omskött och återvann hälsa efter några
dagar. Hennes stockholmsresa blev hennes livs största
minne.

</chapter>

<chapter name="Kvinnor">
<h2>KVINNOR</h2>


För femton år sedan var jag i München och brukade
ofta besöka en American Bar i närheten av mitt hotell,
Rother Hahn. Oftast i sällskap med mina vänner i
Simplicissimus redaktion. Bakom disken stod en
ungerska, en ung, mycket vacker och livlig flicka, som
underligt nog brukade diskutera konst och litteratur
med oss. Hon tycktes ha fått en för ett sådant
fruntimmer ovanligt god underbyggnad. Jag undrade
ibland, vilket djävulskap livet skulle ha i beredskap
åt henne. En dag sade jag: — Vet ni vad, fröken, ni
skulle resa tillbaka till er mamma borta i Ungern!
Här passar ni inte. Det kommer att gå er illa. Längtar
ni inte hem ibland?

Hon mörknade ett ögonblick och sade:

— Tror ni inte jag känner till livet? Å jo — men
det finns intet annat för mig än att gå på, fortsätta
tills det brister. För oss finns intet hem! Avanti!
Ha ha! Vad skall jag nu blanda till åt er? Tala inte
om hemlängtan — inte om hem med mig mer!

En dag stannade jag framför en bokhandel och fick
i ett fönster se Selma Lagerlöfs då nya bok Kejsaren
av Portugallien, på tyska <sp>Jahns Heimweh</sp> —
Jahns hemlängtan. Jag gick in och köpte boken, skrev
en tillägnan till barflickan och gav henne verket som
gåva, kanske närmast därför att jag hade illustrerat
det. Men jag hade väl också en liten tanke på vad
vi talat om.

Då jag två dagar efteråt åter besökte baren, var
hon borta. Jag frågade efter hennes adress, men ingen
visste den. — Hon är väl på någon annan bar, någon
annan krog.

Och jag hade snart glömt hela historien.

Men för några veckor sedan fick jag ett brev. Det
var undertecknat Frau Melitta S.

»För femton år sen var ni i München och brukade
ofta gå på en bar där jag serverade. Jag var på
den tiden 'eine sehr lebhafte Ungarin'. Ni var alltid
så vänlig mot mig. Och en dag skänkte ni mig Jahns
Heimweh av Selma Lagerlöf och skrev ert namn i
boken. Jag slukade den samma kväll och 'Die
Lagerlöfs' vackra berättelse gjorde att jag dagen därpå
packade mina kappsäckar och reste hem till den lilla
landsortsstaden i Sydungern och min kära lilla mamma.
Ni kan tänka er hennes glädje! Och min egen
sedermera, när jag verkligen förstått vad jag undgått. För
några dagar sedan fick jag se en uppsats om
Strindberg av er i en Wientidning. Och nu måste jag
skriva och säga er mitt varmaste tack, ty ni är
orsaken att jag är här och är lycklig.»

Detta var ju ett vackert brev. Så där kan man
ingripa halvt omedvetet i en människas öde. Ja —
jag kan säga att sällan har ett brev glatt mig så
mycket som detta.

*

Nyligen satt jag i Operakällarens kafé en dansafton
och betraktade jazzen. Det var en ohygglig trängsel
och denna tycktes vara de målade och pudrade
kvinnornas och de smokingklädda ynglingarnas och de
pånyttfödda gubbarnas rätta element. Utdunstning och
erotik! Men så allvarliga de sågo ut, dystra som
dansande mot ett ohyggligt öde. Jag kom att tänka på
en dikt av Verlaine. »Ils n'ont pas l'air de croire à
leur bonheur» — de se ut att inte tro på sin lycka!

*

Jag går på Strandvägen och betraktar folkvimlet
och studerar de promenerande. I min ungdom sågo
de unga flickorna ofta sedesamma, ja blyga ut. Men
det göra de inte nu. De se mig djärvt i ögonen. De
se kloka och listiga ut, men icke visa. En
brådmogen klokhet, som icke klär ungdomen.

Visserligen är jag djävulskt skön och lockande
farlig, men ofta måste jag slå ned ögonen inför dessa
unga onyttiga och ofta skamlösa varelsers blickar.
Flirten driver förbi mig och jag känner äckel. Hur
många av dessa unga ha fått lära sig arbeta? Vad
ha de unga männen här att göra under kontorstiden?
Jag är verkligen van att se människor och draga
slutsatser. Ett stort antal måste jag inrangera under
begreppet <sp>okynnesfä</sp>. Gån hem och lären er något
nyttigt, unga små herrar och betalen själva era
cigarretter. Mamma och pappa ha nog utgifter ända.

Men dessa småherrar och smådamer ha i alla fall
en förtjänst. De äro ganska ärliga. De blygas inte,
de erkänna uppriktigt att detta liv är det enda som
passar dem tills vidare.

Och deras mammor trängas med dem på
promenaden ännu mera pudrade och målade och minst lika
nakna. Jag undrar om icke det hela tenderar till att
kvinnorna på samma sätt som hos våra vilda
förfäder bli stammens gemensamma egendom.

*

Kvinnorna behöva hållas efter med järnhand. Jag
vill sluta med en sedolärande historia.

Petter i Hiet gifte sig. På morgonen efter bröllopet
vaknade han tidigt och röt: — Opp ur sängen,
Johanna!

Johanna rusade förskräckt upp.

— Va i harrans namn står på? Har du blett toseter,
Petter?

— Ta på dej mia böxer! vrålade Petter.

»Han har blett galen», tänkte Johanna. »Men dä
la bäst å ta på böxera.» Hon gjorde det.

— Passar di dej? skrek Petter.

— Nää — — —

— Nå, kum ihog dä för framtia!

</chapter>
<chapter name="Den elake författaren">
<h2>DEN ELAKE FÖRFATTAREN</h2>


Det var en gång en författare, som många äro väl
det, men detta var en riktig författare som stod i
<sp>Vem är det?</sp> och hade haft sitt porträtt många
gånger i Veckojournalen. Han var således mycket
känd; fast han icke var ledamot av Svenska Akademien
— å nej, några gränser böra väl finnas! — Men han
var medlem i författareföreningen. Nu befann han sig
på Solåsens sanatorium, ty han hade nyss genomlevat
en kärlekshistoria och fått sin mage i oordning, ty
sådant inverkar på tarmkanalen, om man är en
sensibel natur, och vilka skola vara sensibla, om icke
författare? Därför var han mycket blek och intressant
att skåda. Kvinnorna kände också genast sina
moderliga instinkter vakna, så snart de betraktade honom.
Magkatarren gjorde att han såg om möjligt
intelligentare ut än eljest, och när han satt i den stora matsalen
ensam vid sitt hörnbord och tärde sin morotsbiff, kunde
han stundom se helt infernaliskt begåvad ut. Han hade
ett sätt att sänka ögonlocken och låta de långa
ögonhåren beskugga de tärda kinderna; det var som om
han roat sig med att på ögonlockens insidor avläsa
världsalltets horoskop.

Men författare med otur i kärlek ha en stor fördel
framför borgare i samma predikament: de kunna göra
en bok av sitt lidande och förtjäna pengar på det.
Denne författare var just sysselsatt med en sådan
bok, en nyckelroman, av vilken han väntade sig stort
reveny, ty de handlande personerna voro alla kända.
Och för att få vara i fred hade han sagt åt sanatoriets
värdinna, att han icke ämnade göra några
bekantskaper. Han krävde att hans arbetsro respekterades.
Därför tillbragte han sina dagar i <sp>splendid
isolation,</sp> åt vid ensamt bord och gjorde långa
skogspromenader under förnäm oåtkomlighet. Han
tillbakavisade med fasan målad i ansiktet intervjuförsök av
de journalister som då och då hemsökte sanatoriet.
Dessa slogo mynt av hans enstöringsvanor och
kåserade i sina tidningar om dem. Detta kunde ju endast
inverka fördelaktigt på spridningen av hans bok.
Allting var synnerligen väl förspänt.

Det fanns ganska mycket Stockholmssocietet vid
sanatoriet och kvinnor av alla åldrar, de flesta
ovanligt bra målade. Det är en glädje att se en intelligent
målad dam. Vad naturen ter sig fadd och intetsägande
mot konsten!

Där fanns också gamla herrar med åderförkalkning
eller socker eller bådadera. De förnämligaste av dessa
bildade en bridgeklubb, där man drack mycket visky
och berättade pikanta historier. Där fanns även en
gammal hovman som led av sömnlöshet, börjande
paralysi och adelshögfärd. Paralysin hade satt sig i
benen; han gick med raka knän och gjorde stundom
rörelser med fortkomstledamöterna, som om han ville
flyga till väders. Det blev dock endast en mycket
valhänt gest, ty hans åkommor gjorde honom alldeles
för jordbunden. Denne hovman gjorde ett försök att
närma sig författaren och blev emottagen med en
kylig hövlighet, som kom honom att i denne musernas
favorit känna en jämbördig. Bekantskapen varade några
dagar. Baronen hade talat om sina krämpor och frågat
efter bot för sömnlösheten och herr Pen, författaren,
hade genast givit honom ett ofelbart råd: Då
människan sover vindar hon. Alltså bör den sömnlöse
försöka vinda, och sömnen skall snart infinna sig.

Baronen vindade några nätter, tills han icke orkade
mera och föll verkligen i sömn. Men när han
vaknade såg han dubbelt och måste vända sig till
överläkaren, vilken avrådde honom att följa andra än hans
egna ordinationer. Herr Pen hade tydligen skämtat.

Herr Pen var en elak människa och blev luft för
baronen.

På sanatoriet vistades också en operasångerska och
en skådespelare på semester. Sådana människor äro
mycket upptagna av sig själva och trivas endast i sin
egen atmosfär. Alltså måste något göras i deras stil:
en soaré till förmån för de fattiga.

Ett teaterstycke skulle uppföras med skådespelaren
som regissör, operasångerskan skulle sjunga sina
bravurnummer, skådespelaren skulle deklamera
Karlfeldt, Bo Bergman och Anders Österling, ty dessa
skalder voro hans specialitet, med vilken han lagt
huvudstaden för sina fötter. Men man ville ha något
extraordinärt: herr Pen skulle förmås att läsa upp
ett kapitel ur den roman han höll på med — eller
kanske kunde han till och med övertalas att skriva
något särskilt för soarén. Hans nummer skulle bli det
stora lockbetet.

Man visste att herr Pen var svag för kvinnlig fägring,
och trots värdinnans varningar utvaldes en
deputation bland damerna, som skulle ormtjusa honom att
lova sin medverkan vid soarén. Den tågade fram till
hans bord en dag efter lunchen, men misslyckades
ömkligen trots blickar som lovade och ord som skulle
snärja. Herr Pen var iskallt hövlig. Han ville ej
distraheras i sitt arbete, vilket han just nu forcerade.
Operasångerskan sade med ett förtrollande leende att
han var hjärtlös, grym, omänsklig. Och de övriga
fö-trollerskorna ropade: — Ack, herr Pen! O, herr Pen!
Strandsätt oss inte, herr Pen! Men herr Pen bara
visade skuggan av ett trött leende med en avgrund
av Weltschmerz under. Han var obeveklig.

Men kvinnorna gåvo sig icke. Nu var han ju
presenterad och måste hälsa, så ofta han mötte
festkommittén. Herr Pen promenerade mycket och smidde
ränker för sin bok. På vägar och stigar attackerades
han oupphörligt av damerna. Detta blev olidligt. Han
valde nya vägar, men damerna spårade honom.

En dag gick han i djupa tankar på en liten
skogsstig, då tre av de vackrast målade hejdade honom med
ett ystert <sp>hands up!</sp> Han måste stanna och
konversera. Men just i samma ögonblick gick en gammal
gumma stigen fram. Han såg henne på långt håll och
en idé föddes i hans hjärna. Den riktigt blixtrade
till där inne. En elak glimt glänste i hans ögon. När
gumman passerade, gjorde han en ytterligt djup
reverens för henne, som om han hälsat på en drottning.

— Vem var det? frågade damerna. Herr Pen gjorde
ju en fullkomlig hovmannabugning för käringen!

— Jag hälsade inte på en vanlig gammal gumma,
sade herr Pen högtidligt. Jag bugade för en stor
tragik, ett dystert människoöde.

— Berätta! Berätta!
<img>Det blev en besvärlig vandring.</img>
— Såg ni inte hennes ögon? Hennes ansikte? Sade
inte de skrynklorna er något?

— Känner herr Pen henne?

— Ja, jag känner henne. Känner ni till Igelgölen?

— Usch, så hemskt det låter — nej, var ligger den?

— Om ni vill ska jag följa er dit och där skall
jag berätta hennes fruktansvärda historia. Men jag
litar på er diskretion. Lova mig på hedersord att icke
för någon ens antyda det ni får höra. Två fingrar i
luften! Gud ser er!

— Det låter ju riktigt romantiskt, sade den
vackrast målade. Men vi lovar.

— Gott, då är jag nöjd. Och nu går vi. Men jag
vill förbereda er på att det är en både lång och
besvärlig väg till gölen.

— Vi hinner väl hem till middagen?

— Vi ska försöka. Vägen är icke lätt, men den
lönar mödan och för resten tycker ni väl om
oförfalskad natur. Det blir vid Gud ingen lyxpromenad!

Herr Pen vek av stigen och nu bar det upp i
skogen. Terrängen var förfärlig. Man passerade
tydligen en gammal morän. Jätteblock tycktes slängda
om varandra på måfå. Herr Pen måste ofta hjälpa
damerna i svåra passager. Gransnåren stodo stundom
som väggar. Man hasade utför klippavsatser, klev ned
i kärrhålor.

— Är det inte romantiskt? frågade herr Pen. Är
det inte som vargklyftor ibland? Ska vi gå hit nån
gång och stöpa frikulor? Men tappra är ni, som inte
tänker på era toaletter.

— Gud så stiligt det är! Men ska vi inte vila litet?
Och ä vi inte snart framme?

— Tålamod mina damer! Tänk på historien jag
lovat er. Friskt mod bara! Det är inte många, till och
med av befolkningen här, som känner till Igelgölen.

En sådan vandring hade ingen av damerna varit
med om. De voro mera vana vid Strandväg och
parkettgolv. För dem var till och med Grand Hôtel
Royals vinterträdgård ett stycke natur, men här var
den betydligt distanserad.
<img>Igelgölen.</img>
Med sönderrivna klänningar och gyttja långt upp
på de oklanderliga benen voro de nära att ge upp
andan, då herr Pen äntligen förklarade att de skulle
vara framme inom ett par minuter. Och det var högsta
tid. Deras hjärtan klappade hörbart och med rasande
fart. Ansiktena voro randiga. Detta kunde verkligen
kallas échauffement! I en glänta i skogen sjönko de
ned i gräset. Väskorna öppnades och de betraktade
sig i speglarna. Det var hemskt. Puder och läppsmink
kommo i farten, medan herr Pen diskret drog sig
bakom ett snår.


— Herr Pen!

Herr Pen kom.

— Bara några steg och vi äro framme!

Herr Pen spatserade gravitetiskt fram till ett alsnår,
vek några grenar åt sidan och bugade sig
chevalereskt, antydande att de voro vid målet för den
besvärliga vandringen.

En liten vattensamling drömde stilla kantad av
getpors, ängsull och några irisstånd. En svärm av mygg
surrade bland de höga alar, som beskuggade pölen,
vilken till största delen var betäckt av gröna
Lemnaslamsor. Men mittemot förde ett slags spång byggd
på pålar ett stycke ut i gölen. Där tycktes vara något
slags avstjälpningsplats, ty millioner flugor svärmade
över en kjökkenmödding av obeskrivlig konsistens.
En arbetsklädd karl kom just på spången med en
skottkärra, stjälpte ut dess innehåll och försvann åter
i skogen, bakom vilken en röd vägg skymtade.

Damerna sågo på varandra och på herr Pen.

— Skall detta kallas romantik...

— Nu slår vi oss ned i gräset, sade herr Pen. Jag
hoppas att era nerver äro starka nog för min
berättelse — men ni ä ju moderna kvinnor. Alltnog
— för omkring sextio år sedan låg på platsen, där
sanatoriet nu står, en gammal herrgård, som ägdes av
hovmarskalken von — — — men inga namn! Låt de
döda vara döda! Han hade en dotter så underbart
vacker att — ja — det är ju icke korrekt att göra
några jämförelser — hon var emellertid skön,
demoniskt skön. Två bröder, båda unga officerare, hade
träffat henne i societeten i Stockholm och blevo blixt
kära i henne. Hon besvarade den enes böjelse. De
blevo föreställda i hennes familj och bjudna hit på
jakt. Naturligtvis kunde de icke i längden hålla sin
kärlek hemlig för varandra. En dag kommo de på
älgjakt hit till gölen, och just här, där vi sitta, blev
det en uppgörelse dem emellan. Den skedde i godo,
ty de voro ju bröder och höllo mycket av varandra.
<img>Å, mina damer, det finns mycket mystik här i skogsbygden.</img>
Men båda voro förtvivlade. Det beslöts att de skulle
skiljas för alltid och de omfamnade varandra här för
sista gången. Den olyckligaste av dem, han vars kärlek
icke var besvarad, gick utmed stranden bortåt spången
där borta och brodern stannade och såg efter honom.
Men då den andre kommit till spången höjde han
plötsligt ett förfärligt skrik, sprang ut på plankorna
och kastade sig i vattnet. Hans bror rusade dit och
ut på spången — och efter en stund dyker brodern
upp, gör några underliga konvulsiviska rörelser och
sjunker igen. Svimma inte nu, mina damer!

När han syntes över vattnet, var han svart av iglar
som sugit sig fast överallt i ansiktet — till och med
på ögongloberna, fyllt munnen, näsan och öronen —
tungan var svart av iglar som sutto så tätt, att icke
en fläck av den syntes. Och han rörde på läpparna, där
iglarna hängde som två fransar. Men inte ett ljud
hördes.

Då höjde den överlevande ett fasans skrik och
sprang därifrån. Han hade blivit vansinnig. Han irrade
omkring i skogen flera dygn innan hovmarskalkens
folk lyckades infånga honom. Han kom på dårhus och
satt där i många år. Hela tiden skrek han: »Iglar,
iglar, iglar, iglar, iglar» — det enda ord han kom
ihåg. Tänk att i åratal skrika iglar, iglar, iglar! Nej,
svimma inte fröken — tänk på att ni är en modern
människa som har överlevat ett världskrig!

Damerna voro antagligen alldeles likbleka under
pudret, och den vackrast målade tycktes vilja dåna av.

— Tycker ni inte att vattnet ser lugnt och fridfullt
ut, mina damer? Men tänk på att det är en gröt av
rovgiriga iglar. Det går en sägen att sju människoliv
skall gölen kräva, innan den blir tillfredsställd. Den
jag nu talat om var den sjätte. Vem skall bli den
nästa? Akta er, mina damer! Gå aldrig hit mera.
Igelgölen är rovgirig.

Ni såg karlen som stjälpte ur skottkärran. Den
gamle hovmarskalken testamenterade en stor summa
som skulle användas till att fylla gölen. I över femtio
år har man hållit på med det arbetet, men den tycks
vara omättlig. Man har försökt mäta djupet i den, men
inga linor har räckt till. Vid varje försök har man
känt ett ryck, och när linan dragits upp igen, har den
varit avskuren som med en vass kniv. Å — det finns
mystik här i skogsbygden, mina damer!
<img>Hon är hovmarskalkens dotter, förklarade Pen.</img>

Men den gamla gumman — ha ni kanske redan
gissat att hon är hovmarskalkens dotter? Hon blev
halvt vansinnig och fadern reste med henne från anstalt
till anstalt runt Europa. Så småningom blev hon bättre
men förlorade minnet — så barmhärtig kan naturen
vara ibland. Hon är den sista av sin ätt. Familjen
blev ruinerad, herrgården brann — allt är slut. Och
nu lever hon på en liten pension från riddarhuset i en
stuga vid järnvägsstationen och knypplar spetsar. Hon
är över åttio år gammal. Se på henne närmare nästa
gång ni möter henne och tala med henne, men kom
ihåg att hon är mycket döv — man måste gallskrika
i örat på henne. Hon kallas moster Desirée. Mera
vet hon inte om sig själv.

— Tack, herr Pen! sade den vackraste, fast det
var den hemskaste berättelse jag hört. Jag måste ha
ett minne med mig från Igelgölen. Vad är detta?
frågade hon och fingrade på en iris' gurkliknande
frukter — ty det var i september och den var
längesedan utblommad.

— Det är västeråsgurkor, sade herr Pen. Igelgölen
är det enda ställe de växer vid, utom i Västerås
förstås. Tag en västeråsgurka som minne, fröken, om ni
inte föredrar en inlagd av dem vi få på sanatoriet. De
äro plockade här. Men kom nu ihåg: inte ett ord om
Igelgölen. Det finns många med svaga nerver på
Solåsen. Men nu måste vi skynda för att hinna hem till
middagen!

I samma ögonblick ljöd en gonggongsignal alldeles
i närheten.

Damerna stirrade på varandra och på herr Pen.

— Vem slår på gonggong så här mitt i ödemarken?

— Låt oss se efter, sade herr Pen. Vi går väl till
spången, där karlen syntes.

Inom tre minuter befann sig sällskapet vid
sanatoriet och för framtiden var herr Pen befriad från allt
synligt intresse från damernas sida. Ty Igelgölen var
slaskpussen bakom sanatoriets ekonomibyggnader och
icke ens med det finaste nät skulle man kunna fånga
en igel där. Två av de tre damerna hatade honom.
Men den tredje, den yngsta, kunde icke låta bli att
halvsnyftande säga, då de dagen därpå möttes på en
skogsväg: — O, så nedrigt av er, herr Pen! Det var
ju inte sant — inte ett ord var sant. Och gumman är
ju en vanlig tvättkäring.

— Skulle fröken vilja, att det vore sant? frågade
herr Pen.

En svår fråga! Han var verkligen elak.

</chapter>

<chapter name="En järnvägsresa">
<h2>EN JÄRNVÄGSRESA</h2>


Nyss såg jag en chaufför i en lång slingrig backe
förlora herraväldet över sin bil. Bromsen fungerade
icke. Bilen susade i väg utför och chauffören satt med
fasan målad i ett hjälplöst dumt ansikte.

Ett barndomsminne av en liknande situation
vaknade. Min informator och jag hade gått ut för att
plocka smultron på banvallen långtifrån min
hemstation. Denna var belägen i sänkan mellan två
osedvanligt långa och branta stigningar. Man sade man
och man emellan att den ena stigningen var olagligt
brant.

När vi med fyllda korgar begivit oss på hemvägen
och nått den största stigningens krön höllo några
arbetare där på att lasta räls på en fyrhjulig tralla, ett
stort tungt åbäke av mycket primitiv konstruktion.
Den hade ingen bromsinrättning — och naturligtvis
ingen motor, utan sköts uppför stigningarna. I
utförsbacken bromsades med en spak som stacks ned genom
ett hål framför något av hjulen och pressades mot
detta. Smålands starkaste banvakt var med. Han kunde
lyfta en räl på mitten — ett fruktansvärt kraftprov.
En banmästare med röd näsa övervakade lastningen.

Vi stannade och beundrade banvaktens tjurstyrka.
Så småningom var lastningen fullbordad. Banmästaren
trodde inte att trallan tålte mer och rälshögen var
verkligen imponerande. Vi fingo tillåtelse att åka med,
ty järnvägsskenorna skulle läggas upp vid stationen.
Vi voro åtta man som hoppade upp på rälshögen,
sedan två arbetare fått ekipaget i långsam gång. Nu
började det gå utför. Farten ökade. En man stod med
spaken vid bromshålet.

— Nu få vi allt bromsa, sade banmästaren.

Men det gick icke att bromsa. Lasten var för tung.

Nu såg vi stationen längst nere i sänkan.
Grindarna vid järnvägsövergången voro stängda.

— Bromsa, karl, för satan, annars går det galet,
skrek banmästaren.

— Går inte, banmästarn!

Trallan började nu rusa med svindlande fart.

— Jävlar, jävlar, det blir döden, skrek banmästaren.
Nej, hoppa inte av, Albert! Du kan rakt fördärva dig.
Det är grindarna jag är rädd för.

Jag såg på min informator. Han var kritvit i
ansiktet.

— Jävlar, jävlar, halvgrät banmästaren.

— Svär inte, banmästarn, för då kan det gå ändå
värre, sade den starke banvakten, som var metodist.
Låt oss hellre välsigna.

Och karlen knäppte händerna och stämde upp
sången:

<poem>Tryggare kan ingen vara
än Guds lilla barnaskara,
stjärnan ej på himlafästet,
fågeln ej i kända nästet.</poem>

Han ackompanjerades av banmästarens svordomar.
Och det olösta skenskarvproblemet. Det lät helt
makabert.

Nu susade vi förbi stationshuset och i nästa sekund
åkte vi igenom de massiva järnbeslagna grindarna,
som ögonblickligen förvandlade till kaffeved slungades
i småspillror mot staketet på båda sidor om banan.
Men vi spårade icke ur. Det kunde ha varit döden.
Och vi kände icke sammanstötningen med grindarna.

Av farten åkte vi långt upp i den andra stigningen.
När trallan äntligen saktade farten hoppade vi av.
Informatorn gick avsides för att kräkas.

— Ja det var en färd, sade banmästaren. Den ska
jag aldrig glömma.

— Det var Gud som räddade oss, sade den starke
banvakten prompt.

— Kandidaten, sade jag till min lärare, som efter
förrättat värv kom likblek ur diket, jag vet varför
han inte kunde bromsa.

— Jaså, nåå?

— Jo, alla kroppar sträva till jordens medelpunkt.
Jag hade nyss fått lära mig denna sanning.

Men kandidaten började söka efter ett tillhygge.
</chapter>
<chapter name="Gubben Efraim">
<h2>GUBBEN EFRAIM</h2>

<img></img>

Jag har varit och hälsat på Harögubbarna igen och
där ute var sig likt. Till och med gubben Efraim var
i farten. Han hade legat dödsdömd i dubbelsidig
lunginflammation sedan jag sist såg honom — men döden
hade ingen makt med honom, sade han. När doktorn
förklarade sin konst inte räcka till, utan det var bäst
att prästen tog vid i stället och mågen skickade efter
kyrkoherden, så sa gubben — han fyllde ändå nittio
år i pingstas: — Å nej, körkherrn, sa han, inte ger
ja mej i väg förrän det kommer ordentliga bud
efter mej, stoppa han ner sin medusin, körkherrn, ja
ä van ve starkare slag. Ja, vad skulle prästen göra?
Han ruskade på huvudet och reste hem.

Nu var gubben Efraim arg som ett bi av verklig
indignation, ty han hade läst i en tidning att en
tidningsskrivare följt med tullbåten från Furusund på
smugglarjakt och skrivit om resan.

— Dä inte rättvist te trycka sådant. Ska nu
tidningarna också lägga sej i sånt där, dä väl nog att
vaktmästarna ä ute å snokar. Dä så en vill spricka som
en snok som har fått snus, så ilsk kan en bli, när inte
folk får hålla på mä sitt arbete i fred. Va ska en
leva å här ute om för exempel ålen inte går te? Men
nu ska Engström hjälpa di förföljda, för han skriver
ju också i tidningar, Engström, eller har han slutat
mä dä? Han ska hälsa dom ifrån mej, att dä duger
inte å gräva ner dunkar i sand, för blecket ä så
tunt, så efter minsta regnväder rostar dä. Dä blir
så fina hål i blecket å så tätt, tätt, tätt, så dunkarna
blir som såll å ä tomma när en tar opp dom, om di
får ligga länge. Naij, Engström, skriv opp att dunkar
ska läggas i myrstack, för myrerna håller dom torra
å fina. Myrstack ä dä bästa, bara en slätar av en lite
efteråt mä spaden. Men har Engström hört talas om
tallen på Norrön? Jo dä var som så att dä hade
blåst en jäkla nordost, så en massa trän hade gått
omkull på Norrön. Å Janson på Norrön hade tvåtusen
burk i säckar utlagda i Trestensgattet å hade fått nys
om att vaktmästarna fått reda på stället närapå — men
Janson tog och skrapa sanden ur rotvalvet på en
kullfallen tall och la ner säckarna i gropen och ställde
tallen på rät köl igen och fixade honom mä nåra
bumlingar ur ett stenrös bredvid. Inte faen kunde
vaktmästarna gå å ruska på vartenda trä i skogen!
Va dä inte bra? Där fick di längre näser än di hade
förut, di tokdårarna! Blir inte Engström arg, bara han
får si en vaktmästare? Ingenting har di å göra, men
grova löner har di å äter bara fläsk å blir tjocka i
ryggen som gråskälar. Nä di skulle på Svartsjö hela
byket eller också halshuggas mä en gång. Inte vore
dä synd å sätta ett skott i en sån där latdrög, men
lagarna i Sverige ä befängda, å dä inte å undra på
mä en sån riksdag som vi har.

— Nå hur ska farbror rösta i år? Ska dä bli höger
eller vänster? frågade jag.

— Ja ä för gammal för tocket, dä får gå i hocka
böxa dä vill — ja ger’et faen.

Gubben Efraim spottade föraktfullt.

— Å så skriver desse här tidningsmurvlarna å
skäller på vädret — faen, en ska väl tåla lite vått utvärtes
mä. Skriv opp dä, Engström! Va har di å skälla
på? — vi har ju haft blidväder hela sommarn — skriv
opp dä mä!

</chapter>

<chapter name="Kapten Vefling">
<h2>KAPTEN VEFLING</h2>

<img>KAPTEN VEFLING</img>

Decemberkvällen är underbart vacker och det är
dessutom söndag. Är det fint väder och är det
söndag till, kan väl en människa inte ha det bättre.

Havet är alldeles stilla och stjärnorna börja spricka
ut på himlen. De spegla sig så tydligt nere i djupet
som i en spegel. Det snöade för ett par dar sedan
och kobbarna ligga vackert ljusa, Utterbådan med sitt
sjömärke, Flatbådarna, Gräsklubben och Kläppen. På
sin förstukvist står kapten Vefling och betraktar all
denna härlighet, iklädd islandströja, bussaronger och
sälskinnspjäxor. Han ser med sitt grå, ovårdade skägg
ut i ansiktet som en risig buske med ett par sjöblå
ögon och en pipa instucken någonstans nästan på
måfå. Det mesta är hår. Ögonbrynen äro som stora
mustascher och ur öronen sticka två ordentliga
hårtussar rakt ut som om skallen vore fylld med hår
också, som icke fick rum. Näsan var litet för stor
och hade även hår.

Veflingen — han har ärvt namnet efter sin far, som
var båtsman vid Roslags första kompani — skall ha
främmande i kväll, ålkalas, ty hans käring är den
styvaste som finns i Sverige att steka ål och laga
ålsås, som smörjer halsen så finurligt att suparna liksom
åker kälkbacke ner i magen. Det är ett
skyldighetskalas för gubbarna, som han fiskar tillsammans med.
Nu är han liksom lite orolig, ty pojken hans, som
ligger hemma från sjön över vintern, har rott för att
hämta en dunk någonstans, dit varken tullen eller
fan hittar. Och vädret är alldeles för vackert och ljust
för sådana expeditioner. Han tycker att han borde
höra årslag, så stillt som det är. Men pojken har väl
årtullarna lindade. Ännu på en god stund kan han
inte vänta sitt främmande, Janson på Örskär, Jan-Erik
i Ösängsviken, Södergrens i Norrboda, far och son,
Karlsson på Långörn, tre man, och jag som tillfällig
gäst.

För resten är kapten Vefling inte alis kapten, fast
han påstår att han har engelsk examen, men han
ljuger så förskräckligt. Att han har seglat mycket, det
är emellertid säkert, men hur mycket som är sant av
allt han berättar är osäkert. Till och med jag har
kommit på honom med lögn en gång.

Han har nämligen på sin vägg en tavla, ovanligt
bra målad i all dess naivitet — två fartyg i storm med
verkligt konstnärligt tecknad sjö och ordentligt
perspektiv i skrov och rigg. Under står i vackert präntad
skrift:

<i>Engelska Handels jern Ångf:t Tjellong och Svenska
Örlogs Corvetten Najaden båda till segels i Spanska
Sjön den 24 November 1872, Den förre mistat
Rodret jemte styrbords sidas Däck och Rökhatt, hvilken
sistnämnde låg på däck. Och det sednare Fartyget
mistat styrbords Båt. Ångfartygets Besättning och</i>
<i>Pasagerare bergades kl. 1/2 12 f. m. ock kl. 12 sjönk
Ångfartyget. De bergade qvarstodo ombord på
Corvetten till den 4 December, då den Ankrade på
Gibraltar Redd kl. 10 förmiddagen.</i>

— Det är en bra tavla, det här, kapten, sade jag
första gången jag besökte honom. Var har kapten
fått den?

— Den har jag målat själv. Jag var jungman på
Tjellong, vi kom med vin från Cadiz.

— Var Najaden ute på expedition så sent som 1872?
Hur gammal var kapten då?

— Kommer inte ihåg så noga, bara valpen förstås,
men det är lätt att räkna ut. Nu är jag snart åttio.

Jag gick närmare, tog fram mitt förstoringsglas och
beundrade den samvetsgrant målade riggen på
Najaden. Men då såg jag att årtalet 1872 var illa ändrat
från 1852 — en tydlig förfalskning. Nå, jag ville inte
göra gubben generad, något som för övrigt icke hade
lyckats — så mycket lärde jag mig förstå under de
timmar jag drack kask med honom. Tre fingrar på
vänster hand hade han förlorat på ett rätt ovanligt
sätt. Han seglade matros på en engelsman. De lågo i
Tampa på Floridas västkust och lastade limoner, men
Vefling och en norsk pojke blevo trötta på
alltsammans och rymde ut i urskogen, där de strövade
omkring länge och levde tillsammans med en
indianstam, som höll till vid Hillsboro river. Där skulle
Vefling en gäng fånga en alligator på indianernas
sätt. Man har en tre kvarter lång järnpinne med
hullingar i båda ändarna och en nog så grov lina
fastgjord på mitten. Linan är med andra ändan fast i
något träd. Med pinnen i hand kryper man fram emot
odjuret, som vanligtvis gapar. Då sätter man in
pinnen i gapet, alligatorn vill sluta käkarna, och
hullingarna fastna. Sedan halar man lugnt in kräket.

— Jag tyckte det var bäst att bara riskera vänster
hand och väl var det, ty jag fumlade, pinnen åkte på
sned och alligatorn knäppte till blixtsnabbt. Tre
fingrar blev kvar. Det kunde lika lätt blivit hela hand.

Vefling berättade utmärkt. Han hade tydligen läst
någon bra bok om Florida. Ty jag fick sedan reda
på hur han blivit av med fingrarna för inte så länge
sedan — trettio år på sin höjd. Han kom med en
skonare från Finland och de måste gå in för storm
och ankra under Örskär vid Öregrundsgrepen. Det
blev en kink på ankarkättingen och de tre fingrarna
följde med ut genom klyset.

Men rolig var han, full med skrock och historier
och höll i och pratade i ett ända tills spriten började
verka. Då blev han tvärarg och ville se blod och då
såg han förskräcklig ut, rakt som en mördare, sades
det, men han var så giktbruten att han var absolut
ofarlig. Käringen brukade leda in honom i kammaren
vid sådana tillfällen. Sedan körde hon ut gästerna.

*

Jag råkade bli den förste som kom till ålgillet.
Kaptenen stod som sagt på förstutrappan och lyssnade
utåt havet. Nu började vi efter hälsningarna lyssna
tillsammans.

— Jo, det vore fint om vi inte skulle få brännvin till
ålen — men tyst! Sån en fullflätad fan till pojke —
hör Engström?

Jo nu hörde jag. Det var icke ljud av steg utan det
lät som när lätta sommarvågor klucka under stäven
på en klinkbyggd båt. Det var sprit som skvalpade i
en dunk — endast det hörde man och i nästa
ögonblick smög Fridolf, sonen, fram bakom sjöboden,
ljudlöst på sina rågummisulor, som en indian på
mockasinernas mjuka hjortskinnsbottnar. Han såg ut som
ett spöke, ty han hade smugglarskjortan på och dess
färg gick alldeles ihop med snöns.
<img>Då sätter man in pinnen i gapet.</img>
Men nu hördes årslag bakom Rödhälls udde.
Gästerna nalkades och nu skulle ålen i pannan. Vi
drogo oss in i stugvärmen. Jag gick ut i köket,
hälsade på gumman, prisade hennes kokkonst, som jag
kände till från ett föregående besök, och överröstade
hennes beskärmelser över gubben, som aldrig kunde
vara som folk när det fanns sprit i huset.

— Tänk om gubben vore läsare och gräte och
himlade sig, det vore värre det! Men nu är han glad
och livad — var tacksam för det, fru Vefling!

— Ja, nog ä han livad, det vore synd att säga annat,
riktigt tokig ä han, stollen, ibland, hi hi!

Gumman måste verkligen skratta medan hon vände
ålbitarna i pannan där fettpärlorna hoppade så att hon
måste linda en handduk om fingrarna — det finns
inget som bränns så som ålfett!

Medan Fridolf med van hand blandade till
brännvinet med socker och två droppar finkelolja per liter
samlades de återstående gästerna och voro snart
bänkade. Gubben Jan-Erik var litet dyster i hågen, ty
tullen hade förra veckan snokat rätt på hans långrev
med tio dunkar, som han haft söder om
Mickelsgrynnan, där blev han av med en bra slant, men
Södergrenarna hade tjänat grova pengar och skaffat en
radioapparat med fyra lampor, så nu kunde de höra
både Amerika och Australien, men käringen brydde
sej inte om annat än predikan i Jakobs kyrka i
Stockholm, först ville hon inte ta på sig lurarna, för hon
trodde det var någe fanstyg i dom, men nu ömsom
lipade hon och ömsom sjöng hon med i psalmsången
och höll käften för resten, så nog hade den
uppfinningen varit till välsignelse.

Men det stod inte länge på förrän vi voro mitt uppe
i ätningen och drickningen — hundra flaskor öl stodo
uppradade framför spisen för att den värsta kylan
skulle gå ur dem. Först läto vi maten tysta mun och
lade in som om vi arbetat på beting, men så
småningom, när rapningarna tillkännagåvo att den värsta
hungern var stillad, och vi vederbörligen berömt ålen
och såsen, stack en och annan in ett ord. Jan-Erik
började tala om det som låg honom närmast om
hjärtat, hans tio dunkar.

— Si jag tror att dä ä Östergrens käring, den maran,
som inte har kunnat hålla käften, för hon var ute med
och tog opp skötar när jag la ut långreven, och hon
såg väl att jag hade nåt för mej. Mina pojkar? Nehej.
Visserligen har jag ungar som en alskock, men tysta
ä di som lik, när det gäller affärder — nehej, jag har
som på känn, att dä ä Johanna Östergren, den maran,
fast hon borde väl va tyst, när Östergren själv har
så mycket med tysken å göra. Nehej, dä ä en redig
mara, dä svor ja på!

— Maror, det är alla fruntimmer, sade Fridolf.

— Å du skulle veta hut, hördes det från köket, ty
köksdörren stod öppen och fru Vefling hade öronen
på skaft.
<img>Det stod inte länge på, förrän vi voro mitt uppe i ätningen och drickningen.</img>
— Stäng dörren, pojke, sade kaptenen.

Fridolf steg upp och stack ut huvudet i köket:

— Inte mente jag er, mamma, sade han. Men jag
stänger väl dörren ändå!

— Ja prata I, tokdårar! Dä väl att en slipper hörat.
Har I svinat i er maten än, så en får komma in mä
kaffet?

— Å nej, dä bäst att ni steker en hundra meter till,
så kanske dä räcker — — —

— Stäng dörren, pojke! Å nej, inte är alla
fruntimmer maror — men vet ni vad en mara är för något?
Ni ä pojkar allihop emot mej och studerat har ni inte
gjort och inte praktiserat heller. Men jag har praktik,
se! Nu tar vi oss en till, så skall jag tala om för er
vad som menas med en mara. Men då håller ni muggan
allihop — tig Engström, när jag talar!

Jag hade inte sagt ett ord, försäkrade jag.

— Det gör faen detsamma, men du skall hålla käft
i alla fall! Si maran, det kallas sånt där som lägger
sig på bröstet så att en vill kvävs ibland när en sover
— det känner vi väl till? Ja, var det inte det jag
trodde, att ni trodde. Men ni tror fel, bondbassar, som
inte har seglat längre än mellan Öregrund och
Söderarm! Men se maran är som en katt som hoppar upp
i kojen nere vid benen och går så sakta oppemot
bröstet och lägger sig på en och vill kväva en. Om
en då kan få tag i katten och hålla honom fast, så
förvandlas han till ett fruntimmer, men det är inte
så lätt att hålla den kvar — då ska en vara kvick i
nävarna — tyst Jan-Erik! Styrman Alvström, som jag
seglade med i många år på en Gävlebåt som hette
Miranda, var gift med en mara. Den som inte håller
käft kan gå härifrån! Han försökte många gånger att
hålla henne kvar, när hon började komma till honom
om nätterna, men det fanns ett kvisthål i väggen över
kojen mittför sängfötterna och igenom det kom hon
både in och ut. Men han var gotlänning, det är
finurligt folk, och han hittade på att binda fast en plugg
vid foten och när hon då kom in satte han pluggen
i kvisthålet och då stannade hon. Han hade tre barn
med henne och de var som annat folk utom att alla
tre hade en stor blå fläck alldeles vid rumptången.

— Då va di väl utav adel, sade Jan-Erik. Alla
adelsherrar har en blå fläck bak.
<img>Kapten Vefling såg ut som en risig buske.</img>
— Tala du när din tid kommer, skrek kaptenen.
Det har jag också hört att adelsfolk har blåa fläckar,
men det hör inte hit — tyst, sa jag! Ät ål, jag har en
kagge till nere i boden. Ge mej si nu! Jo, men så en
gång skulle de reparera stugan och då tyckte styrman
Alvström att han skulle ta ur pluggen och då försvann
hon och kom aldrig tillbaka. Men styrman Alvström
blev liksom konstig efteråt och gick bara och grät och
en dag dränkte han sig, hoppade i spat en natt ifrån
bryggan.

— Dä var väl inget att gråta åt att bli fri ifrån en
sån där, hon var väl aldrig en riktig människa, sade
Karlsson på Långörn. Och den där styrman var väl
ingen riktig karl heller, när han grät.

— Har Karlsson aldrig gråtit, frågade kaptenen. Men
det har jag gjort! Si nu kommer kaffet och det var inte
en sekund för tidigt. Öl är nog bra, om det vore
riktigt öl, men klass II smakar som det skulle vara
bryggt på bara agnar. Nej kask, det är hälsan. Blanda
till en liter, Fridolf, men rör på skånkorna och lyd
order.

— Blanda en liter, var det, ja! Ska ske, kapten!

— Berätta hur det var när kapten grät! sade jag.
Det intresserar mig verkligen.

— Jo det skall jag tala om. Det var när jag seglade
med Matilda från Hälsingborg, kapten Östlind, en
sån där skenhelig fan som höll predikan var söndag
och aldrig bjöd på något om vi också var våta som
sillar och trötta så vi inte orkade snyta oss. En gång
låg vi i Kingston på Jamaica och lastade kaffe och
kryddpeppar och vi fick knappt gå i land, för gubben
sa, att den stan var helvetet självt och full av
syndigheter, och när vi nån gång fick gå i land så fick vi
så lite pengar att det vart ingen glädje m'et. Men hur
det var, så skulle vi ta skadan igen, det svor vi på,
och så salade vi med alla våra slantar och köpte en
hel damaschan billig rom, som en neger kom långs
sidan med en kväll, när gubben var på kalas hos en
skeppshandlare — det var kvällen innan vi skulle
segla. Vi slog opp damaschan me'samma och fick oss
var sin dragnagel men så skulle vi bära ner den i
skansen och två man tog den men snavade över något
rundhult och damaschan sprack — <sp>han sprack</sp>,
Engström, i småbitar, Engström, och rommen stod ur
spygatterna. Intet öga var torrt, som det står i
romanböckerna. Alla grät och ändå var vi inga gröngölingar
utan karlar som sett döden i vitögat många gånger.
Och det var ju förskräckligt om en tänker efter. I
detsamma kom gubben roendes med styrman — det blir
ju mörkt så hastigt där nere i de krokarna, så vi såg
honom inte. Men när han kom ombord och kände
romlukten och såg damaschanen och förstod
rulljangsen, så började han skratta så han höll på att spräcka
sej. Jag hade aldrig sett honom skratta förut. Så
skrattar väl fan när han ser syndarna plågas med
eldtänger nere i helvetet. Men en finne, som hette Juho
Talonpoika, blev så förbannad, så han tog en
märlspik och kastade rakt på gubben, men han hann böja
sig undan och då skrek finnen saatanan katteini
perkelen ukko och ville rusa på gubben och slå ihjäl
honom, men han hann in i kajutan och visade sig inte
förrän på middagen dagen efter, då vi skulle segla.
Men inte sa han ett ord åt finnen — han tordes inte,
annars hade han väl slagit honom i järn. Men inte en
droppe fick vi förrän vi kastade kroken i Göteborg, fast
vi fick en storm på oss i kanalen, som varade ända
tills vi rundat Skagen. Slå i och ta för er, gubbar!
Jag pratar så jag blir torr som aska i halsen — vad
sitter Jansson och viskar och ljuger om med Kalle
Södergren — har ni inte hört på berättelsen, era
oxmicklar? Drick kaffe och häll i — det är befallt i
köket att det skall vara starkt som stångjärn, ser ni
inte de gröna pärlorna som hoppar i kopparna?

Nu steg fru Vefling in och satte sig på en stol vid
köksdörren.

— Dä rätt, fru kaptenska, välkommen i vår loge,
som godtemplarna säjer! väsnades kaptenen.

— Ja en annan kan väl få höra ett ord också, när
I skrattar å har trevlit!

— Du är bra, käringkrake, det är mitt sista ord,
sade Vefling högtidligt. Men det finns fruntimmer som
ä skapta som faen själv. Som för exempelen far min
berättade om och det är levandes sanning. Det ska
ni höra — men skål först, ska du inte ha nåra droppar
starkt i pratvattnet, käring?

— Nä kors bevares, så klent huve som jag har! Dä
vet du väl att ja inte gagnar!

— Nå så mycke mer får de främmande — skål
gubbar! Kask är det bästa att bussa klyset med, den gör
gott i fläskbodal på en sån här gammal skuta som
mig — vet ni inte vad fläskbodal är? Det är magen
eller proviantrummet i en skuta, men se tala med
bönder, det tjänar ingenting till, ursäkta, Engström!
Fyll på, Engström, och gör som jag! Jag har alltid
varit en god lovhållare på kryssen, både när det
gäller mat och dricka. Och det skall mycke till, innan
jag kommer i hajning eller stryker — hiv runt, pojkar!
Vad ligger ni an? Håll fullt bara!

— Nu börjar gubben bli pin i gungan, viskade
Fridolf till mig. Bed honom berätta om det där
fruntimret, så glömmer han fylla på.

— Hör nu kapten, hur var det med det där
fruntimret som kaptens far talade om?

— Joho, Engström, det var som så att hans far
kände en gubbe som bodde i Väddö socken, som var
oförnuftigt rik. Han hade först varit sjöman, men så
blev han kattrejare i Hamburg och förtjänte pengar
som gräs och reste hem och köpte en gård på Väddön
och gifte sej med en adlig fröken – – –
<img>Nu steg fru Vefling in.</img>
— Mä blå fläck, ifyllde Jan-Erik.

— <sp>Tyst</sp>, tjuvbonde!!! skrek kaptenen. Han blev
alldeles vit i ansiktet och började darra med huvudet.
Han såg fullkomligt nykter ut. Jan-Erik och litet var
blevo rädda, så hemsk verkade han.

— Med en adlig fröken. Och den som avbryter mig,
får stryk. Och allt var gott och väl några år. Men en
dag träffade han ett fruntimmer på ett kaffehus i
Norrtälje. Hon var utav skojaresläkt och var alldeles
kolsvart i ögon och hår. Och patronen, för det får
en väl kalla honom, efter han hade så mycket pengar,
blev alldeles tokig i'na och blev som förvandlad. Han
gjorde inte annat än reste till Norrtälje, om det
också regna spik och blåste döda käringar i luften, han
reste nästan var dag. Och frun magrade som ett
schelett och måste på sjukhus och skulle dö. Men då
ångrade patronen sej och frun sa, att om han svor
på att han aldrig skulle resa till Norrtälje mer, så
kanske hon nog blev bra. Han svor och hon blev
frisk. Men några år efteråt <sp>måste</sp> han till Norrtälje
i alla fall i viktiga affärder. Och kaffehuset måste
han förbi med skjutsen, för alldeles bredvid var
kvarteret, där han skulle sätta in hästen. Vinter var det
och kallt som fan, och kan Engström tänka sej, när
han kom mittför kaffehuset, började han skaka och
frysa så att släden riktigt skallrade. Patronen dånade
av och folk fick bära in honom i kaffehuset och sätta
in hästen i stallet. I kaffehuset var den där
skojareschanan kvar och hon blev ju glad förstås och gav
patron en dragnagel så han onade till sej igen. Och
när han reste därifrån, så gav hon honom en liten
påse med röda piller och sa: »Här har du några
piller», sa hon, »som kan bota de värste sjukdomar,
men du skall inte använda dom i onödan, utan tag
dom i yttersta nöd. Du vet att jag vill ditt väl», sa
hon. Ja, han stoppade pillerpåsen på sej och reste i
väg. Men när han hade rest sina tre mil och det var
mitt i natten — han hade hunnit bortåt Elmsta till —
så stannade hästen och det var stört omöjligt att få
honom längre, och rätt som han stod så stöp han och
blev liggande. Ja där stod patronen ensam i skogen
mitt i natten och visste ingen levandes råd. Då kom
han ihåg pillerpåsen, och just som hästen skulle draga
sitt sista andedrag, lade han ett piller i käften på'n,
för han tyckte: Hjälper det en människa i högsta nöd,
så kanske det är nyttigt för djur också, och tänk, att
hästen piggnade till och det stod inte länge på förrän
han reste sig upp i skacklorna, men just som patronen
skulle sätta sig i släden så blev hästen som tokig och
började rygga och högg och bet efter händerna på
husbond och rätt som det var gjorde han helt om
och skenade. Ja där stod patronen vackert. Men kan
Engström tro, vart han skenade? Jo hela de tre milen
tillbaka till kaffehuset i Norrtälje! Då fanns det
förstås inget kvar av släden, så han var lös och ledig.
Och där gav han sej till att slå som han hade fått
koller. Han slog opp med bakhovarna och slog sönder
både fönsterluckor och portlider på kaffehuset och
väckte halva stan förstås, men folk tordes inte gå när
honom. Och han slog och slog ända tills han föll ner
och vart all. Tänk en sån jäkla skojareschana och tänk
om patronen blivit sjuk och tagit ett sånt där piller —
naturligtvis hade han burit sig åt som hästen och
löpt ifrån dödsbädden till schanan, och hos henne hade
han dött förstås — för ni begriper väl, bondbassar,
att det var kärlekspiller hon gav honom! Akta er väl
för tockna fruntimmer! Skål! Nu hissar vi på igen!
Styrman Fridolf, ge folket en grogg över lag, för det
är ett herrans väder vi ä ute i natt — hick! Jag
minns en gång i Pensacola — di hängde fyra negrer
som hade gjort något jävulskap — di fick hänga från
soluppgången till solnedgången — jag var ändå med
och sköt på dom, där di hängde — halva stan var
ute och sköt till måls och jag sköt tills jag inte hade
någon ammuni — hick — ammunikation kvar —
sen skar jag ner dom och fick fem dollars för
besväret — — —

— Fy fan — ysch — att I kunne göra dä? sade
Karlsson på Långörn.

— Det var väl ingenting — det var ungefär som att
vittja långrev — skål!

Plötsligt tystnade kapten Vefling. Hans armar föllo
ned utefter sidorna. Hans ögon stodo som
tennknappar i synen och han började vinda. Det var som om
han sett en syn.

— Häll i mej en kask innan jag blir galen, sade
han, oförmögen att röra sig. Men så skrek han: Ut!
Här ska ni ut, alla jävlar! De två första blir det lite
marigt med, men får ni se mina spänntag och
dübbelkast, så springer ni andra ut själva!

Nu nalkades gumman med målmedvetna steg.

— Nu följer du mä mej in i kammarn, Vefling!
Och ge er hem, I karar! Nu kan de vara nog.

— Ska en bli utkörd just som att dä börjar bli lite
trevligt? sade Jan-Erik.

Men gumman bevärdigade honom icke med en blick.
Hon tog kaptenen under armarna och bar honom till
hälften framför sig. Hon hade tydligen krafter, fru
Vefling.
<img>Hon tog kaptenen under armarna och bar honom till hälften framför sig.</img>

— Den käringen håller, sade Örskärs-Jansson, den
vill jag inte komma oklar med.

Fru Vefling lyfte sin man över den höga
kökströskeln och vräkte honom i sängen som han gick
och stod. Sen kom hon ut i kammarn.

— Har I inte gått än, folk! sade hon lugnt och
stilla, men hon såg så stint på oss att hon tycktes
närapå lika farlig som Veflingen själv.

— Ja, vi går väl då, sade gubben Södergren. Mat
har vi fått och vått har vi fått på våran lott, ätter va
ja har förstått, sa gubben Jan-Pers Janne. Tack å
ajöss för mej! Engström stannar förstås.

Ja, jag skulle stanna natten över och ligga i
Fridolfs kammare på vinden.

Men först måste gubbarna ha en i pälsen innan de
gåvo sig i väg, ty det höll på att bli kallt. Det
började smälla i knutarna.

— Det var en redig en, sade Jan-Erik och förvred
ansiktet till en ryslig grimas. Den va väl inge vatten i?

— Nej, den sista ska va så han känns. Dä rena
rama Estland.

— Ja kunne tro dä. Dä så han rakt vill opp igen
— men gott va dä! Gonatt å ajöss!

Snön skrek under deras sulor, då de masade i väg
nedåt hamnen. De flesta hade en lång rodd framför
sig utom Södergrenarna, som hade baksmälla i sin
skötbåt.

*

På morgonen väcktes jag av ett skott, som ekade
så vackert mellan kobbarna. Det var kapten Vefling,
som sköt en säl i hamnen.

</chapter>
<chapter name="Petter på Ängsön">
<h2>PETTER PÅ ÄNGSÖN</h2>


Isen hade lagt sig i Norrviken och naturligtvis skulle
Petter Jansson ut och pilka simpor, ty han var rakt
som tokig i simpsoppa med så mycket muskot i, att
hela stugan luktade som ett apotek. Nå, folk har sin
särskilda smak — annars håller vi inte på den fisken
här ute i krokarna. Han var mycket för kryddor, Petter.
När han lagade i ordning sikrom, blev det nästan mer
mejram än rom, och kryddpeppar och lagerbärsblad
ödslade han med. Och mycket låg han åt det starka,
för den delen. Han slog alltid ett kvarter brännvin i
grytan när han skulle ha köttsoppa om söndagarna —
han tyckte att soppan smakade mer köttstark på det
viset och ont var det för resten om köttet. Det var
inte ofta slaktarn kom ut till Ängsö och inte hade
Petter mycket pengar att köpa för, men högt ville
han leva och slog på stort gjorde han efter sina
förhållanden. Det blev ju inga stora köttschok i grytan,
men det osade som hos herrskap. Det var huvudsaken
närapå.

Nu stod han på nyisen och hade huggit upp en
vak utanför vasskanten. Isen buktade sig litet under
honom, men det fäste han sig inte vid. Han hade
skavt av blyblänket för att det skulle locka ordentligt
och hade väl fått några simpor, men bara småusslingar,
så han funderade på att flytta sig längre ut. Skorna
voro litet dåliga, så han frös — och tänk så tanklösa
gamla människor kunna vara! — han började hoppa
och slå ihop klackarna. I nästa sekund bar det igenom
och där låg Petter i spat.

Det är inte lätt för en sjuttiofemåring att ta sig
upp på seg nyis och inte kom han åt fällkniven heller.
Han kunde omöjligt komma in i fickan med näven
och ju mer han svor och arbetade, ju tröttare blev
han så det återstod ingenting annat än att ligga stilla
och ropa. Och nagelspräcken började sätta åt
fingrarna. Hur länge han låg i och skrek är inte gott att
säga och han hade väl aldrig kommit upp om inte
Matts Pers Janne händelsevis gått ut ur sin stuga för
att titta på vädret och hade hört ljud som när en
lom ropar på långt håll. Men det var inte riktigt
som en lom heller. Bäst att titta efter, tänkte Janne
och gick sävligt genom skogen ner till viken.

Nå, det blev annat jobb! Det blev livräddning och
lyckligtvis voro båda pojkarna hemma, annars hade
det blivit begravning på Ängsön. Det blev arbete
med bräder och kälke och den yngste fick krypa ut
och slå en ända under armarna på gubben Petter,
just som han skulle lägga av för gott och gå till
botten. Med stort besvär fingo de honom i land och
han var inte många styver värd. När de dragit honom
hem på kälken voro kläderna frusna och byxorna måste
de skära från benen. Sen gned de honom med snö så
stor han var tills han började bli litet röd och rullade
in honom i den stora fårskinnsfällen. Och Katrina,
käringen, hade skållande het mjölk i ordning just som
gubben började visa livstecken och blinka med
ögonen. Men när han äntligen vaknade och begrep schäsen
och fick se mjölktillbringaren, sa han — fast han var
så hes att han bara väste: — Nähäj, folk, sa han,
kaffekask ä den enda kokmat som dä ä nån reda mä!

Humöret hade han kvar, usslingen, ]ag kan inte
bättre säga, för han var så nära döden som någon
har varit.

Men tror någon att han fick lunginflammation eller
strök med? 'En vecka efteråt stod Petter utanför
samma vassbänk och pilkade simpor, men isen var ju
tjockare då, ty det hade smällt till och blivit kallt på
skärpen. Men det skulle han inte ha gjort. Han var
väl inte riktigt bra efter förkylningen, ty nu blev han
sjuk på allvar och började hosta så rutorna skallrade
och murbruket ramlade ner från spiselkransen. Det
blev ingen annan råd än att köra in honom till
sjukhuset i Norrtälje, fast han stretade emot. Till slut blev
han så klen så han orkade inte bråka med Katrina,
utan Jan Österman kom med skjutsen. Där bäddades
han in i fårskinnsfällen och det bar i väg.

Jan Österman hade själv legat på sjukhuset för
många år sen och utmålade det som ett paradis för
Petter under vägen. Han hade haft kalas varenda dag.
Det var bara fläsk och kött och kött och fläsk och
flott och smör — ja de hade det så fint och förmöget
och bra där så de strök smör till och med på
tarmometrarna. Det var annat än saltströmming och salt
sik, det! Å nej, sjukhuset skulle en vilja ligga på hela
sitt liv. Men Jan Österman hade ju alltid haft buken
till sin gud. Han åt när han kom åt så det var farligt
att sitta i vägen när västknapparna rök ur.

På sjukhuset låg Petter en månad innan doktorerna
fick bukt på åkomman som hade ett så långt och
konstigt namn att man kunde vricka tungan när man
försökte säga ut det. Något åt bröstet var det, men
Petter blev bra och hade till och med en liten
herrskapsmage, när han skrevs ut. Han tyckte att det
var liksom söckent att skiljas från de andra
patienterna, men det var ju nödvändigt och så en sak —
han hade inte fått äta snus under hela konvalescensen
som varade rätt länge. Det är ju förfärligt att
förbjuda sådant. Fast han hade ju tjuvtuggat ibland. Men
systrarna hade näsor som stövare på sådant. Och
så hade han måst använda tandborste, en mackapär,
som det inte fanns maken till i hela skeppslaget. Ja,
folk kan hitta på.

Samtidigt med Petter skrevs Mattson på Ytterön ut
från sjukhuset. De kände varandra sedan barndomen.
Mattson hade fått brev hemifrån att nu var det öppet
vatten, så gott som, och om han kände sig kry kunde
han gärna gå hem med Söderboms motorpråm som
låg i Stockholm, för Söderbom hade inte tid. Och nu
föreslog Mattson att Petter skulle följa med hem över
Stockholm, så skulle de se på stan en dag eller två.
Det kunde de behöva båda två efter all sjukdom och
allt elände. Petter slog till och gubbarna löste
biljetter till huvudstan. Där hade Petter inte varit på
väl trettio år. Han kom ju aldrig längre än till
Norrtälje.

I Stockholm blev Petter alldeles yr i skallen. Där
Var ju ett liv så det slog lock för öronen och
livsfarligt var det för resten att gå över gatan. Han
ångrade att han följt med. Men Mattson var mera van
och det stod inte länge på förrän de installerat sig
på pråmen. Och den hade Petter nog inte lämnat, om
han inte varit tvungen för födans skull. Han vågade
sig knappt upp på kajen vid Sjöbergs plan, där
pråmen låg fast, och det var först efter mycket lock och
pock som Mattson fick honom upp i en bil — ty gå
tordes han inte — för att åka till närmaste
systembolag och få en bit mat. Han gillade varken maten
eller drickat. Supen var ju liten som åt en katt.

När de kommo ut på gatan, stötte de genast på en
gammal bekant. Det var grosshandlar Blomberg, som
några år varit sommargäst på Vedön och brukat köpa
fisk av Petter, vilken ofta fått tjänstgöra som lots när
grosshandlaren skulle ut och torska. Mättson kände
han också. När de talat om sina åkommor och om
vädret och det ena med det andra, sade Blomberg:

— Nej nu gubbar, ska det bli fröjd i hjärtan och
pokaler. Jag bjuder er på Karl-Gerhards revy i kväll,
ska ni få se på fan och en biffstek efteråt! Passar
galoscherna? För ni ger er väl inte av förrän i morgon.

Nå, ingendera av gubbarna visste vad som menades
med en revy, men något fint måste det väl vara efter
Blomberg bjöd. Blomberg var rik och fet. Han hade
charkuteriaffär vid Stora Nygatan.

— Jag hämtar er vid pråmen klockan halv åtta —
ja visst kan ni gå så där! Ni ä ju fina som fläsk och
rakade som julskinkor.

De voro också fina med svarta klädeskläder,
skarphattar och guldringar i örlapparna. Och hakskäggen
räckte långt ned på bröstet, så på könet kunde man
inte ta miste.

Det blev en kväll att minnas. Först åkte de ner till
Sjöbergs plan och där stötte de på skeppar Karlström
från Vitlöga som bjöd på ett par stadiga kaskar i
kajutan på sin jakt. De hade den rätta hudfärgen, då
Blomberg kom och hämtade dem med bilen.

Och revyn! Den var ju som en blandning av
himmelriket och ett dårhus. Petter satt tillsammans med
Blomberg, men Mattson hade fått plats ett par
bänkrader akter ut. Gubbarna gapade så att man såg
snuset långt nere i halsen. Petter ville fråga och prata,
och Blomberg måste tysta ned honom gång på gång.
Kaskarna hade gjort honom djärv och talför, men
nu måste han sitta och tiga som på en begravning,
vad var det för fasoner? Ibland ville han hurra, så
livat var det. Såna tokdårar det fanns. Ja ja, när
han var ung hade han nog dugt till komediant han
också, det skall alla veta. En gång hade han till och
med blivit tagen av Norrtäljepolisen när han hoppat
tosig på en marknad, och då var han ändå fyllda
femti. Men de här gyckelbockarna brydde sig ingen
polis om, de fick galnas opåtalt.

Ridån gick ned och Petter drog ett djupt andetag.
Hade han drömt.

— Nå vad tycker Jansson? viskade Blomberg.

— Ja säjer bara:<sp> Dä va faen!</sp> För dä ä faen! Ä
dä slut nu?

Petter talade mycket högt. Alla runtomkring
fnissade.

— Tala inte så högt, sade grosshandlaren. Neej
då — det blir mycket mera.

— Ja, dä ä märkvärdigt, dä ä dä! Tänk att dä
<sp>finns</sp> så möcke!

Ett par damer bakom Petter fnittrade. Han vände
sig förgrymmad om.

— Grinar I åt mej, era gatmajer? Nä så elva
innerligt — — —

— Tyst, tyst, Jansson, sade Blomberg förtvivlad.
Annars kan Jansson bli utkörd.

— Den får skylla sej själv som lägger hand på mej.
Men nog för att ja kan tiga alltid, om dä ska va så
noga.

Han spottade och lade in en ny mullbänk. Nya
fnissningar.

— Tyst, Jansson, annars får han inte se mera.

Morrande fogade sig Petter i det förhatliga tvånget.

Ridån gick upp igen och Petter befann sig åter i
dårarnas himmelrike.

Men baletten kom in. Det blev för mycket. Drömde
Petter? Var han bliven tokig? Var befann han sig?
Katrina skymtade ett ögonblick för hans inre öga som
en gammal kjol med strömmingsfjäll på, ur vilken
stack upp en grå särk, och ur den stack upp ett
brunt rynkigt ansikte på en brun rynkig hals. Han
såg hennes toviga gråa hår och droppande näsa —
men bara bråkdelen av en sekund. Sedan var han åter
bland änglar i skära böljande skyar. Harpor klungo,
silverstämmor sjöngo på galna melodier. Och inte ett
dugg — nästan inte ett dugg hade änglarna på sig.
De sparkade och hoppade och skrattade och skreko
i vild glädje. Förvisso var detta paradiset! Petters
ögon stodo på skaft. De voro rödsprängda.

Det <sp>blev</sp> för mycket!

Plötsligt reste han sig upp, vände sig om, vinkade
och skrek:

— Hör du Mattson! Dä här ä jädringen förgiftat
<sp>modellen</sp>!

Petter blev nedhyssjad. Runtomkring såg han onda,
elaka ögon och elaka munnar skreko: — Tyst! Ut
med honom.

Himmelriket blev på ett ögonblick berövat sin glans
och Katrinas gestalt stod svart och bestraffande mellan
honom och scenen. Han sjönk ihop på bänken och
lade in mera snus. Nej, Stockholm var ingenting för
honom.

Jansson och Mattson fingo icke se flera änglar, ty
Blomberg tog ut gubbarna så snart ridån gått ned
och sade att revyn var slut. Men han bjöd dem på
biffstekar på Östermalmskällaren, och ett par nubbar
fingo ersätta fortsättningen på det celebra spektaklet,
som de gått miste om.

Men hädanefter tyckte Petter aldrig om
grosshandlare Blomberg. På hösten blev det alldeles kolossalt
med hare på Ängsön. Det kom till Blombergs
kännedom och han hyrde jakten. Han kom ut en
lördagskväll för att jaga med några andra charkuterister och
hade sin fina nyköpta stövare med. Det skulle bli
massmord.

Men Petter hade blivit varskodd. Grosshandlaren
fick bo på hans kammare och de andra herrarna
inkvarterades i byn. Hunden fick ligga på en madrass
nere i sjöboden.

Nu var det så att långmjölk var en mycket vanlig
rätt på Ängsön. Gummorna hade visserligen läst i
Norrtälje tidning, att Yoghurt, den bulgariska
surmjölken, skulle vara bra och att man blev så gammal
att man aldrig dog, om man åt den, men gubbarna
tyckte inte om ett sådant perspektiv. De tålde inga
nyheter utan hällde ut de få flaskor, som letat sig ut
till ön. Alltså blev det vid långmjölken.

Petter Jansson ville åt grosshandlare Blomberg och
hade räknat ut ett bra knep. Han hade låtit Katrina
göra i ordning några byttor långmjölk, och på natten
när herrarna gått och lagt sig för att vara uppe i
dagningen och börja jakten, hällde Petter ali mjölken i
en stor hink, gick ned till sjöboden och bjöd stövaren
på välfägnaden. Hunden var hungrig och började äta.
Alla veta hur långmjölk är beskaffad i anseende till
konsistensen.

Hunden åt och åt, <sp>och han kunde icke sluta
att äta</sp>. Han måste hålla på i ett tills mjölken var
slut — och då var hunden också slut. Magen stod
som en ballong och stövaren somnade på fläcken. Då
gick Petter och lade sig, han med.

På morgonen då herrarna yrvakna efter groggarna,
beväpnade med bössor, väskor, jakthorn och pluntor
samlats hos Petter och denne anmodades att hämta
hunden, kom han efter en lång stund tillbaka och
sade att han inte förstod, vad det var med djuret.
Rackan sov som en stock och kunde inte väckas.

Man tågade ned till sjöboden. Ja, där låg den fina
stövaren alldeles som om han höll på att sova av sig
ett rus. Man försökte resa upp honom men han sjönk
ihop igen. Och när Blomberg lockade på honom,
öppnade han icke en gång ögonen. Han bara rörde
litet på rumpan.

— Magen är ju uppsvälld på honom. Han har väl
inte fått någon mat?

— Ja har inte sett hunn, sen grosshandlarn låste
in'en, bedyrade Petter. Å inte kan han väl ha satt i
sej nån kagge saltströmming, för alla kaggarna ä
kvar — ge mej si — en, två, tre, fyra, fem — jo
di ä kvar allihop. Han kanske inte tål skärgårdsluften.
Si stockholmarna blir rakt som dåsiga ibland här ute
de första dagarna. Men dä går över, grosshandlarn,
dä går över.

— Ja, detta var ett aber! sade Blomberg. Men kan
vi inte få ihop drevfolk och stöta opp hararna? Kan
inte Jansson skaffa några pojkar?

— Nä dä kan ja inte. Di håller på mä fiske, dom
som ä hemma å dä ä bara gubbar som ja. Nä, i såna
berg å stenrös som ä här på ön går dä inte utan
hunn. Å såna feta herrar som va herrarna ä, skulle
snart få slag — dä vill jag inte ha på mitt samvete.

— Men något måste företagas. Kan vi inte komma
ut och pilka torsk då?

— Nä han blåser ostlig — då får torsken magen i
mun, som vi säger här ute, å då tar han inte.

— Nå, mina herrar, vad säger ni om en
frukostrisp då? För vi har väl inte magen i mun!

Ur motorbåten hämtades en matsäckskorg stor som
en likkista. Herrarna satte sig att äta och sedan
spelade de bridge till långt frampå förmiddagen. Men
bridgen och groggen suger och de började äta igen.
Kräftor hade de med sig och Petter blev inbjuden,
fast han vägrade länge. Men slutligen tog han gud i
hågen och slog sig ned vid bordet. Om en stund var
han jämnt i hammarn.

— Det var rysligt vad Jansson äter kräfter slarvigt,
sade Blomberg.

— Ja si äter en kräfter när en ä full, så kan en äta
om dom morron efter, förklarade Petter. Så dä ä
uträkning mä dä.

När de ätit buro de hunden ombord i motorbåten.

Han ville eller kunde fortfarande inte gå själv.
Han skulle tvärt till veterinären, försäkrade Blomberg.

— Si så tålig å snäll han ä, djuret, sade Petter. Å
så förståndig han ä sen! Såg inte grosshandlarn att
han viftade lite på rompa när grosshandlarn nämnde
veterinären? Ja dä ä en hunn hela dan, dä sir ja.

Herrarna embarkerade, sedan Blomberg givit Petter
en hel tia för allt sitt besvär. Och dessutom fick han
en hel liter.

Och när motorbåten svängde om udden vinkade
han för sista gången, gjorde helt om, tog några
snedsteg och slog till ett flatskratt. Sen började han
småspringa vägen hem. Ty är man lite i gungan är det
bäst att springa, så girar man inte.
</chapter>
<chapter name="Skärgården">
<h2>SKÄRGÅRDEN</h2>


Det var i min ungdom och jag tillhörde ett gäng
kamrater, vilka fått vanan att sinsemellan tillämpa det
jag kallar <sp>hårdhänt humor</sp>. Möjligen skulle vårt
umgängessätt icke ha uppfattats som humoristiskt av
andra än oss själva, men en sammanslutning av
likasinnade får ju alltid sin speciella färg och de
likfärgade bry sig litet om vad andra tycka.

Vi voro stockholmare, seglare och jägare, betraktade
våra borgerliga yrken som tillfälliga hinder och <sp>levde</sp>
egentligen bara om skeppsbord. Vi hade våra båtar
och voro oberoende av varandra, men det blev jubel
var gång vi träffades i någon fjärran vik i lä under
någon storm. Det är klart att vi hjälpte varandra om
det behövdes, men vi litade på att var och en var av
den kaliber att han i det längsta hjälpte sig själv.
Vi voro med ett ord litet sjövilda och för övrigt ganska
romantiskt anlagda. Rädsla kände vi ej. Icke så som
om vi sökte faran för hennes egen skull, men efter
en överstånden fara voro vi ganska malliga i pipen
— i varje fall underskattade vi ej vår förmåga att
reda oss ur de många svårigheter, som kunna möta
en seglare i skärgården.

Min båt hette <sp>Hellas</sp> och jag välsignar dess minne.
Jag tror att alla som minnas den måste uppskatta
dess förnäma egenskaper. Den öppnade en
skönhetsvärld för mig. Jag och Kalle Andersson skötte den
fint under många år. Jag skrev om den och dess rykte
spred sig runt Sveriges kuster. Den var inte stor,
men jag kunde servera nio gäster i dess akterrum.
Den gick som en skarpslipad kniv genom sjöarna och
lyfte sig behagligt i det rätta ögonblicket. Den slog
icke, den skar sjöarna. Men nu är jag redan på sidan
om det jag ville berätta. Eljest skulle det här ha
blivit bara en hög visa om en båt.

En dag fick jag i Stockholm besök av en gammal
bekant från Skåne, en fet, trygg och vederhäftig
lantpatron, som ägde stora betodlingar. Han sökte upp
mig i mitt hem och ville »va tillsammans». Vi hade
träffats ett par gånger på Cramer i Malmö. Han hade
läst mina entusiastiska berättelser om seglingarna med
Hellas i Stockholms skärgård — och nu kom han
hem till mig och sade (på skånska): — Hör du, nu
seglar vi ut med din båt. Jag vill se på den där
märkvärdiga skärgården!

Jag skärskådade honom, ty det var i slutet av april
mannen kom med detta förslag — eller möjligen i
början av maj.

Hellas låg lugnt långt uppe i land på sin slip. Jag
berättade detta och han vart besviken. Men i samma
sekund erinrade jag mig att en av gänget brukade
sätta ära i att vara ute i skärgården före alla andra.
Han hade en ångjakt med alla bekvämligheter. Jag
telefonerade till honom och efter någon sekund var
en middag arrangerad, där jag föreställde min
skånske bekante, som efter en kort stund erövrat allas
hjärtan genom sitt absoluta oförstående av segling,
skärgård, kort, farleder och andra sjöförhållanden.
Men just på grund av denna okunnighet plus hans
personliga egenskaper blev han inviterad att nästa
dag följa med i jotten på en pioniärsegling. Jag
måste arbeta. Jag vart tvungen att överlämna
skåningen i händerna på mina sjörövarkamrater.
Skåningen var en glad man och kunde dricka grogg —
fast naturligtvis icke i så hög grad som det gäng
jag tillhörde. Han var tämligen oberest. Han kände
till Köpenhamns »Scala» och »Kisten» och hade en
gång varit i Berlin — men detaljerna hade han glömt.

Nåväl! Han togs omhand av mitt gäng, jag
återvände till mitt målmedvetna arbete, någon månad gick
och jag skulle resa ut i Europa. Jag hade något att
göra i Hälsingborg, tog in hos denna metropols
förnämligaste gästgivare och söktes nästa morgon upp
i min lya av betodlaren. Han stod fet och väldig lutad
över min säng, då jag vaknade. Jag förvred mitt
yrvakna ansikte till ett igenkännandets leende och sade:
— Nå, hur fick du det i skärgården? Fina pojkar, va?

Betodlaren hade något på hjärttalgen. Han svarade
icke direkt utan gick bort till ringklockan vid dörren
och tryckte.

Så sade han (på skånska — och jag är för lat att
typografiskt återge alla r-en och diftongerna): — Vi
kom ut i skärgården, vi åt frukost och middag och
kväll och groggade dessemellan. Vi skulle ut och
titta till din goe väns fiskarstuga och så skulle vi
lägga till vid en holme där det fanns ved upplagd
och den skulle vi ta med oss till fiskarstugan.

(Nu kom våningskyparen och betodlaren sade till
om porter.)

När vi kom in i den viken, där veden låg, fanns
det is kvar. Hela viken var full av is. Den forcerade
vi så gott vi kunde, men vi kom inte ända in till
stranden. Då sa din goe vän: »Vi kan inte komma
i land, vi ger faen i veen.»

Men jag sa: »Ä ni så ussliga och arktiska individer,
så ni inte orkar bära de där vepinnarna ombord, så
ska jag visa er vad en skåning förmår — jag ska
bära ven ombord. Men låna mej ett par stövlar, för
jag har bara blankskinnsskor, och de tål inte vätan, och
isen är våt och pipig», sa jag. Ja, jag fick chefens
stövlar och gick ner på isen, men så — plupp — gick
jag igenom isen — föj for sadan — jag trodde jag
var dronknad!

Nå, jag kom opp igen och skrek på hjälp och
borrade in naglarna i iskanten, och då skrek alla
stockholmarna: »Skål, skåning!» och chefen skrek: »Rädda
karn, han har mina stövlar!» Men då skrek styrman
eller vad han var: »Nej, låt'en ligga en stund till, jag
måste fotografera honom!»

(Nu kom kyparen med portern.)

Nu frågar jag dig Albert, är detta humor?

— Nej, inte direkt, svarade jag, ännu tämligen
yrvaken, men det är vad jag vill kalla <sp>hårdhänt
humor</sp>. Blev ni osams?

— Nej, inte direkt. Men det där som du kallar
skärgårdens charm, det förstår jag inte. Och där låg
jag med skräcken i ögat och väntade att bli uppdragen,
men så sa en av dina fina vänner: »Håll dej fast
ett slag mens jag springer ner efter ny film.»

Jag kunde inte säga något, ty jag hade munnen
full av vatten, men skriv upp, att jag såg
förebrående ut!

Ja — och så kom fotografen upp på däck igen och
skrek: »Håll dej stilla, för jag måste ta på tid — och
se litet gladare ut!»

Är detta humor? Nå — de drog ju upp mig och
jag fick sitta nere i maskin tillsammans med en
viskyflaska och en sjöpäls, medan kläderna torkade
på ångpannan. Vet du vad dina böcker om
skärgården är? Humbug, sir! Det var bara det jag ville
säga. Om en halvtimme äter vi frukost. Och
betodlaren tömde långsamt och vällustigt sin porter, ty den
var äkta på den tiden.
</chapter>
<chapter name="Mormor">
<h2>MORMOR</h2>


En fjerdingsväg från järnvägsstationen vid en liten
vacker vik av havet bor fiskaren och bonden August
Mattson, i en nybyggd stuga med två glasverandor
och har det bra, ty han förtjänade grova pengar under
kristiden. Det vill säga han bor där bara om
vintrarna. På somrarna hyr han ut den till sommargäster
och bor själv i sin stora sjöbod, där han inrett två
rum. Ny ladugård har han också byggt men låtit den
gamla ladugårdslängan stå kvar, och i ena ändan av
den residerar Elofson-West med familj och mormor.

Elofson är måhända inte guds bästa barn. Säkert
har han tattarblod; han är mörk, mager, senig,
blånäst och har ögon som skela ett par streck. När han
är nykter, är han tämligen lugn, men om någon stöter
på honom, då han fått några kaffekaskar, bör
vederbörande väga sina ord, ty det dröjer inte länge förrän
det smäller. Hans tal är förfärligt. Han för ett språk
som skulle komma vilken yrkesdjävul som helst att
blekna av avund.

I vilken egenskap bor nu Elofson i Mattsons
ladugård? Tja! Det är ingen som vet. Man tror att
Mattson är rädd för honom och inte törs köra bort honom.
Han kan litet av varje, som tyder på
tattarehärstamning. Han kan förtenna kopparkärl, stämma blod och
gälla hästar och grisar samt är styv att finna vatten
med slagruta. Han kom till Mattson under kristiden
och blev fiskardräng, ty det var ont om folk och det
dröjde inte länge förrän han bet sig fast och blev
oumbärlig. Men det kan gå långa tider som han inte
gör något, särskilt då han är fyllsjuk. Då lägger han
sig i ide en vecka eller mera och stiger upp ur sängen
ett par gånger om dagen, går ut på ladugårdsbacken
i skjorta och kalsonger och barfota samt svär så att
det osar svavel om knutarna. Vid sådana tillfällen
låser gårdsfolket in sig. Men då han är nykter är
han inte ovillig att arbeta, fast han aldrig går i åkern
eller deltar i andra bondsysslor. Men gäller det att
gå ärenden, fiska eller snickra, segla till stan eller
spela handklaver, är han mycket medgörlig.

Sedan flera somrar tillbaka hyr en musikprofessor
Mattsons stuga. Han är gift med en adelsdam som har
ett halvt dussin mostrar, vilka äro mycket fina, så
fina att man kan peta sig i oxeltänderna med dem,
säger Elofson. Dessa mostrar bruka turvis hemsöka
professorn om somrarna och störa honom i hans
arbete med kompositioner. Men de stanna vanligen icke
länge och detta är Elofsons förtjänst. När professorn
tröttnat på mostern, säger han några ord åt Elofson
och följande dag packar den gamla damen sina
koffertar och kör i väg. Ty alla mostrarna äro pauvres
honteuses och gammaldags religiösa och när Elofson
börjar dilla omkring på gården i bara skjortan och
uppkalla makterna från underjorden, rysa de vid
åsynen av hans svarthåriga ben och vilja svimma vid
åhörandet av hans extatiska tillbedjan av de legioner
smådjävlar med vilka svavelsjön där nere lär vara
befolkad.

När sista mostern kom i somras, höll professorn på
med en symfoni och tyckte det vara bäst att göra
slag i saken genast. Elofson höll på med att gräva
om brunnen borta i hagen och göra den djupare. Han
hade fått en vink av professorn.
<img>Mostern dånade helt enkelt av.</img>
Denne bjöd en dag mostern på promenad i den
vackra hagen där vitstammiga hängbjörkars gröna
lövslingor vajade sakta för en varm sydväst. Det
dröjde länge, innan mostern blev färdig, ty hon måste
göra toalett för promenaden och uppenbarade sig
äntligen med sin gamla sidenklänning och ett uråldrigt
parasoll — ty man kunde ju möta andra sommargäster.
Professorn dirigerade promenaden mot den del av
hagen, där Elofson höll på med sitt arbete och
plötsligt ropade han till mosterns förvåning — ty hon såg
ju ej den bredvid brunnen uppskovlade lerhögen:
— Nå Elofson, hur djupt ner har han kommit nu?


Från underjorden hördes ett dovt mullrande: — Jo,
snart är jag ända nere i helvetet. Dä börjar redan osa
bränt prästkött.

Mostern började darra, där hon hängde vid
professorns arm. Och om några sekunder dök Elofsons
ansikte upp ur brunnen. Det såg fruktansvärt ut,
översmetat med blålera upp till hårfästet, som det
var. Och där i brunnens mynning kompletterade
Elofson sitt djupare nere gjorda uttalande och förbättrade
det med detaljupplysningar, som kommo mostern att
helt enkelt dåna av. Professorn fick bära henne hem
— nå det var ingen börda — hon var liten och späd
till kroppen och hennes blomsjäl vägde ju heller
ingenting.

Dagen därpå reste hon. Elofson fick en stor konjak
av professorn.

*

Ja, Elofson var en stor hädare. Men i höstas blev
han förstummad för några dar — han blev rentav
grubblande. Det var hans svärmor — mormor
gemenligen kallad — som var orsaken. Hon var en uråldrig
käring som skötte om Elofsons tämligen tvivelaktiga
ekonomi och egentligen förtjänar sitt eget kapitel. Hon
var också litet underjordisk, spådde i kort och slog
åder, vävde trasmattor, drack kaffe i gårdarna och
spred nyheter som en telegrafbyrå — på en gång
fruktad och älskad. Var lördag reste hon in till stan
och köpte mat, ty Elofson var inte betrodd i denna
angelägenhet.

Men en lördag i oktober kom ett sorgebudskap
telegrafiskt till stationsmästaren: käringen hade blivit 
överkörd av en bil och fanns att beskåda på bårhuset för
identifiering och avhämtning. Hon var känd i stan
sedan åtskilliga år och hon var en sällsam företeelse,
så det var inte underligt. Hon såg ut som ett skrumpet
äpple i synen, bar glasögon med järnbågar av
förhistorisk konstruktion och hennes näsa dröp med
pinsamt jämna mellanrum. Man kunde ha ställt in en
klockpendel efter den drypningen. Hon hade en massa
underkjolar och verkade högst omfångsrik, fast hon
egentligen var mycket mager, men med en kraftig
benbyggnad, vilken stundom gjort henne farlig för
Elofson, när han var på tre kvart och blev för
påstridig. Ty spriten sätter ner kroppskrafterna, fast den
som super tror motsatsen.

Det var banvakten Andersson, läsare och allt annat
därmed förenligt, som åtog sig att frambära det
sorgliga budskapet till sin gamla antagonist Elofson. Hans
berättelse var späckad med bibliska betraktelser och
så övertygande, att Elofson insåg nödvändigheten att
ge sig in till stan för att identifiera käringen, fast den
starkaste motorn var nog hoppet om en kask hos
handlande Johansson, familjens furnissör.

Elofson rakade sig, tog på helgdagskläderna och
reste — och nu kommer jag själv in i historien. Jag
känner Elofson sedan flera år tillbaka. Vi ha jagat
sjöfågel tillsammans.

Jag hade rest in till stan för att köpa oljefärg till
min flaggstång och stannade hos häradsskrivam över
lördagsnatten. På söndagsmorgonen tog jag en
promenad och mötte Elofson, vilken såg ganska
alkoholiskt betonad ut. Vi gingo in på hotellet och jag bjöd
på frukost.

— Jo Engström skall tro, att har har varit en jäkla
cirkus med mormor!

Jag hade ingen aning om vad han syftade på, men
han satte mig med några kärnfulla satser in i
situationen. Läsaren torde förlåta att jag utesluter det mesta,
ty stundom lyste det som av blå eld mellan tänderna
på berättaren. Och med alla kraftorden skulle
historien bli så tjock som både gamla och nya testamentet
tillsammans.

— Jo här har varit en sjujäkla cirkus. Jag kom in
med tretåget och skulle väl ha gått opp till bårhuset
med detsamma, men jag tänkte: det kan inte fan
ställa sej och glo på en hoper döda utan jag gick till
Johansson och han bjöd på både en och två och ville
bjuda på fler, men jag sa: »Håll!» sa jag, »först ska
jag gå och titta på käringen, men efteråt är jag inte
den som vill ha kork i buteljer», sa jag. »För resten
måste jag opp i polisen först och det vågar inte fan
komma dit full.» Ja, Johansson, den jäven, sa: »Det
är rätt, Elofson», sa han, »gå dit nykter, så känner
dom inte igen dej!» sa han. Ja, jag kuta i väg till
polisen och där sa dom att jag luktade sprit. »Vad
luktar ni själva, era svin?» frågade jag. —
»Välkommen tillbaka, när du fått lite mer i dej, Elofson», sa
dom, men så tog dom fram protokoll och papper, en
hel packe och läste och jäklades och så sa de att jag
skulle gå till bårhuset och se efter om det verkligen
var mormor.

Jag satte i väg ett herrans långt stycke och kom
fram till bårhuset och där satt en jävel som var klädd
till portvakt och den fick jag följa, tills vi kom till ett
rum, som var fullt med lik, sa han. Och ängslig vart
jag, för en vet inte, vad som kan hända bland så
många lik, så jag liksom blunda eller kisade med
ögona tills portvakten frågte mig: »Är det hon?»
frågade han.

Ja jag stod framför käringen, hon låg på ett bord,
lite oformlig var hon efter automobilhjulena, som gått
över henne, men jag kände igen schaletten och
kläderna och alltsammans.

»Det är hon», sa jag, och jag tänkte: måtte jag
bara komma kvickt ut, för hemskt var det, tänk sej
själv, Engström, om någon av de jäklarna hade satt
sej opp och glott på'en! Och starkt luktade de, så
att det sved i nosen.

Sen gick jag tillbaks till polisen och skrev på ett
papper och så kutade jag opp till Johansson igen.
Johansson, han stod bakom disken illröd i synen och
jag tänkte: nu har den faen supit opp allt brännvinet
igen! Men han frågte: »Nå, såg du käringen?»

»Nu är det klart», sa jag, »och jag har skrivit i
polisen också», sa jag.

»Jaha, då har du jävlariminsjäl skrivit falskt» — det
vill säga, Johansson svär inte, så han sa bara
»jävlarimej skrivit falskt», sa han. »Käringen var här inne
för fem minuter sen och köpte kaffe.»

»Nej fyfan, Johansson», sa jag, »du som ska vara en
rejäl karl, vill du stå som en skojare och lögnare
inför både Gud och människor? Jag har ju själv med
mina egenhändiga ögon sett käringen lika död som
vilket lik som helst och nu säjer du att hon har köpt
kaffe. Å nej, vill du skrämma mej, så tar du miste —
tror du jag är spökrädd? — Hit med en sup så
sköljer vi ner käringen!»

Men jag hade knappt sagt det sista ordet förrän
dörren går opp och käringen kommer in livslevande.

jag trodde fanimej att jag såg andar och yttersta
domen och jag liksom domnade av, tills käringen
väckte mej till sans igen och arg var hon som en
bålgeting. »Va står du där och glor efter, är du lika
galen som de andra tokstollarna som vill ha mej till
lik, din ogudaktiga satan», skrek hon. Men då blev
jag förbannad och frågte henne, vad fan hon rände
här efter, hon som var död.

Hon ilsknade till mer och mer så hon fräste, när en
såg på henne, och jag sa till Johansson: »Kom så går
vi in i rummet innanför, så slipper vi höra på sånt
här käringprat, det är lika dumt om de är döda eller
levande, får jag inte en sup snart, vill jag kräks —
det är första gången jag ser ett spöke.»

Då gick hon, men hon vände sig i dörren och sa:
»Det är bäst jag tar ett par hekto kaffe till, för jag
räknar på att det blir många som ska beklaga sorgen»,
sa hon. »Jag kommer tillbaks och hämtar det om en
timme för jag ska ner och skälla ut polisen som har
låtit Elofson skriva falskt», och så gick hon. Ja,
Johansson och jag tog oss några klara och de kan
Engström tro smakte efter allt vad en stackare fått gå
igenom. Det jävligaste är ju polisen och det där
papperet jag skrev på. Faktiskt är ju käringen både död
och levande — men det var fan vad den andra käringen
var lik mormor — åtminstone schaletten. Men nu törs
jag knappt hem, för hon kan vara svår, mormor, och
lagården kommer att bli full med käringar som lapar
kaffe många veckor framåt. De ska förstås se efter
om det är mormor eller ett spökelse — fast det kan
smälla lika högt!

— Ja, man får titta efter noga, innan man dödskriver
gamla käringar, sade jag och fyllde i Elofsons kopp.

— Men ska en behöva betala skatt för henne, när
hon är skriven som död? frågade Elofson.

— Ja, ända tills hon verkligen blir överkörd.

Elofson skelade eftertänksamt en stund.

— Ja, trafiken blir allt livligare, sade han. Det blir
allt livsfarligare att gå över en gata. Skål!
</chapter>
<chapter name="Pingstresa">
<h2>PINGSTRESA</h2>


Jag kunde omöjligen stanna i stan under pingsten.
Skärgården lockade starkt, jag gav mitt samvete ett
tjuvnyp så att det domnade av ett slag, lämnade arbetet
och reste till Norrtälje. Därifrån är det inte långt till
mina gamla härjningsplatser och vattnen där jag gick
i leding när jag var något yngre.

Sommaren är i antågande? Aldrig förr har jag sett
en så yppig vårflora på Svansarne. Grönskan
märktes knappt under orkidéernas underbara matta. Där
trängdes <sp>Adam</sp> med <sp>Eva</sp>, d. v. s. den violettröda
Orchis sambucina frodades i ljuv förening med den
vitgula. Här ute kallas de även <sp>gubben</sp> och
<sp>gumman</sp>. Convalaria polygonatum sköt upp i
jätteexemplar bland väldiga bestånd av den vanliga
liljekonvaljen. Dentaria bulbifera, tandroten, visade redan sina
knopplökar, <sp>vitlöksörten</sp>, Alliaria officinalis,
doftade i kapp med Viola canina, Melandrium rubrum,
rödbläran, sköt stolt i höjden och skuggade primulor
och vitsippor, måbärsbuskarna började visa tecken till
yppighet. Askarna grönskade bland björk och gran.
Solen tittade fram ibland mellan härliga och goda
regnskurar. Strömming och sik fanns på bordet. Och
nere vid bryggan kluckade småvågorna mot ekorna.
Allt var som det skulle.

Naturligtvis rodde jag över och hälsade på gubben
Österman, den gamle dragonen, som hamnat här ute
och bär sina åttiofem år med den äran. Han trodde
inte sina ögon, då han fick se mig.

— Kors i herrans namn, sade han, lever Engström
än! Det har gått som ett dåligt rykte om honom i
skärgården, att han har börjat föra diet. »Då lever
han inte många dar till», sade jag. »För om han för
diet, så har han magsår och dum stadsbo, som han
har blivit, går han förstås och kastar pengar i halsen
på såna mördare som doktorer.» Har Engström
magsår?

— Nej, jag kan äta spik om det gäller, men jag
för diet för giktens skull.

— Gikt! Sån smörja! Inte är det nåt farligt, inte.
De säger att portvin ska vara bra för gikt, men det
är för dyrt för oss här ute. Här tar vi in dunder
emot sådant — å ja, det hjälper med vanligt
brännvin också, fast en får dricka stora kvantiteter innan
det hjälper.

Men får Engström magsår så har jag ett bra reseft.
För jag har haft magsår själv i många år, när jag
var ung och gav ut mycket pengar åt dom där
mördarna som kallar sej doktorer. Jag var så mager, så
knotorna skramlade så snart jag rörde på mig i sängen.
Fem år låg jag med döden för ögonen och åt medicin.
Men så var det en klok gubbe, som fick höra talas
om mej och han sa att han skulle göra mig frisk på
fjorton dar. Han kokade ett halvpund pepparrot, och
av den saften skulle jag dricka tre spetsglas om dan.
»Men jag får förbereda Österman på», sa han, »att
om fjorton dar blir det svåra kräkningar», sa han,
»men sen blir Österman frisk», sa han. Ja, jag tog
förstås mina spetsglas pepparrotsdekokt och efter
fjorton dar började jag kräkas opp en hel massa
magsår stora som femöringar. Sen har jag aldrig varit
sjuk.

Lova mej nu Engström, att han aldrig går till
doktorer, för då har han döden som i en ask. Och det
vore synd på en så ung och vacker karl!

Jag lovade och tog avsked av Österman åtskilligt
visare än då jag kom.

— Kom ihåg, Engström, ropade han, då jag redan
hunnit en bra bit ut på sjön — det finns bara fem
medusiner som duger och det är brännvin,
pepparrotsdekokt, tegelstensolja emot löss, tormentiljerot
emot huvudvärk och rovolja emot utslag. Allt annat
är skoj och dumheter! Ajöss!
</chapter>
<chapter name="Skärgårdsglam">
<h2>SKÄRGÅRDSGLAM</h2>


En så här vacker vik får man leta efter. Tät som
en vägg står hagtornshäcken och når nästan till
stranden. Och ut ur häcken tränga vildrosgrenar i vackra
bågar och lysa av blommor. Manshöga stånd av
ange-lika och spirea vagga sakta för den ljumma brisen i
dunklet under alarna. Smultron glöda i gräset. Och
bland backens tallar glänsa blåbär i massa. Utanför
skvalpar havet stilla. En skuta dåsar för slappa segel
tätt under Mörtklubbens fyr.

Jag är på rundtur i skärgården för att hälsa på
gamla vänner och har kommit till Långskär. Jag kom
i en lycklig stund, ty alla gubbarna voro hemma,
Söderman, Östergren och Vesterblom, alla i festhumör,
emedan de fått storfrämmande, nämligen Vesterbloms
syskonbarn, vikingen, smugglaren och spelmannen
Janne Karlson. Två dunkar har han med sig i
present och det var i grevens tid, ty det började sina på
Långskär. Bara kaffe blir för blaskigt i längden. Och
nu ligga vi alla i gräset vid viken och dricka kask.
Jag har haft med mig förning också, några burkar
fläsklägg och en låda cigarrer. Det är fest.

Juli månad är den bästa i skärgården, ty då arbetar
man egentligen inte. Man ligger i skjortärmarna i
gräset och röker. Hela månaden verkar helgdag.

— Ja, ni har det bra ni gubbar, som får bo här och
slippa stan, säger jag.

— Ja, va ska en där att göra, svarar Söderman.
Var gång jag får Vaxholm i sikte tycker jag att jag
är långt oppe i bondlandet, mitt i skogen, så till
säjandes. Och i Stockholm finns ju bara såna där dumma
bondjävlar som kallar landändan för grimskaft! Nej,
fy för den fule! Det här är en ö att bo på. Och inga
sommargäster har vi guskelov, som tosas med flickorna.
Vi vill ha dom åt våra egna pojkar.

— Men det där tyder ju på sommargäster, säger
jag och pekar på en väldig korkdyna, som ligger
slängd på hagtornshäcken.

— Ja, det är majorens korkdyna — honom räknade
vi inte som sommargäst — han är död nu stackarn,
han var inte riktigt klok, tror jag, för han låg mest i
och badade, när han inte satt hemma och drack punsch.
Han drack något som han kallade rullpunsch, som
skulle vara så bra för att den varit med på en
världsomsegling. Men så tog den slut och majoren skickade
efter en vagga från stan och bryggde punsch och la
litrarna i vaggan, och där satt han från morgon till
kväll och vaggade och rökte, när han inte låg i spat
förstås. Men så läste vi i Norrtälje Tidning i våras att
han hade dött.

— Jag har aldrig sett så stor korkdyna, sade jag.

— Ja, men så var majoren fet också. När han
badade så la sej sjön om det också blåste full storm.
Han var rakt som en oljesäck.

— Tycker Engström att korkdynan är så stor?
frågade Janne Karlsson. Äsch, så där mycke pilsner skulle
en väl kunna sätta i sej på ett dygn.

— Ja, det tror jag säkert att Janne kan, sade
Vesterblom med stolthet. Den pojken står för vad
som helst. Men du får rakt berätta för Engström när
<img>Det här är en ö att bo på, sade Söderman.</img>
du förlorade utanför Estland, så får han hånting att
skriva om.

— Äsch, det var väl ingenting — fast nog var det
skarpa tag ibland, särskilt när jag hade stött på och
måste hoppa i sjön. Jag kom ju med min lilla
motorbåt och hade tvåhundrafemtio burkar ombord i säckar
som jag skulle sänka här inåt krokarna, men jag fick
väder på mig utanför Dagö. Alla sjöarna gick över,
så jag och kamraten var betänkta på att vända. Vi
var två båtar i sällskap. Den andra båten var så klok
så han gick i hamn i god tid, men jag ville ju inte
ge mig förstås. Och det blev natt och ett jäkla väder,
nordostlig storm och till slut kom vi i marvatten. Jag
ska säja Engström att det är inte svårt att hålla sig
för skratt när säckarna börjar flyta och slå och jäklas
inombords. Men som lycka var hade jag använt mycket
av min bensin. Jag hade haft med mig sexhundra
liter på tjugufemlitersdunkar och de tomma dunkarna
stuvade vi in i förpiken. Till slut stod båten rätt upp
och ned och flöt på dunkarna och vi måste surra oss
fast på backen. Svart var det som i en säck och vi
trodde att det snart var slut med oss. Vi visste ju
inte var vi var. Men så stötte vi på och måste hoppa
i sjön. Det var som att simma med förbundna ögon,
så svart var det, men kan Engström tänka sig, vi kom
opp på ett litet skär, så litet att vi nätt och jämnt
kunde hålla oss kvar där för sjön. Och där satt vi
hela natten och kamraterna bärgade oss på
morgonkröken. Så kom inte och säg att inte Vår herre
hjälper fattiga smugglare! Vi förlorade ju båten och
spriten, men det som var i den andra båten räckte
gott — så nu har jag ny motorbåt och större är den
också än den gamla. Skål, gubbar! Sådant är
smugglarlivet, ena dagen opp, den andra ner! Huvudsaken
är att humöret är gott. Friska sjömanstag ska det vara!
Ja, nu har jag varit med om så mycket, så nu får
det hända något riktigt extra för att jag inte skall
kunna klara mig. När man har trampat i U. S. A. blir
man inte vidare blyg av sig. Varit tramp? Jo, det kan
Engström ge sej själva Svartpelle på! Jo, jag tog
hyra en gång på en engelsman, men befälet var ena
jävlar och maten var rutten, så jag rymde i Pensacola
och gav mig inåt landet och kom i sällskap med ett
gäng tramps glada själar för resten allihop och
särskilt god vän blev jag med en man — men ni sitter
och torkar, gubbar, gör er en silvergrogg, jag har
sockerdricka i buskarna här, titta, en hel låda, så
var inte bondblyga, slå i bara! Jo, han var irländare
och han lärde mig att åka gratis både i tåg, på tåg
och under tåg — livat jobb, ska ni se, men nykter
måste man vara, annars är man såld. Jag minns en
natt långt bort i Västern, vi hade krupit upp på
stagena under en vagn och det bar i väg. Men vi låg
litet illa, så vi ville byta platser och jag kröp för
över. Engström kan inte tro, sånt buller det är under
en sån där vagn, när tåget är i full fart! Kolsvart
och mitt i natten var det. Well, jag kröp främst, och
rätt som det var stötte jag på något mjukt. Well,
jag kände på det. Det var en annan tramp som låg
där riktigt bekvämt i en hängmatta med en påse till
huvudgärd. Han blev arg som ett bi för att jag
väckte honom mitt i hans bästa sömn — well, det
fick jag veta sen, för det var ett sådant buller att
man inte kunde höra ett jäkla dugg. Well — tåget
stannade framåt morgonkulan vid en liten anhalt
mittpå prärien och där blev vi upptäckta alla tre och
bortkörda. Där stod vi mitt i Amerika utan mat och
utan en cent. Men den nye kamraten, han var inte
ledsen av sig. Han sa: »Var inte oroliga, boys», sa
han, irländare var han också för resten, Mike hette
han — »var inte oroliga utan låt mig sköta om
ekonomien», sa han, när vi larvade landsvägen framåt.
»Här måste gå en postlinje», sa han, »med
postdiligens», sa han, »jag känner igen trakten», sa han. Och
så öppnade han påsen, som han hade haft till
huvudgärd, och plockade fram åtta, nio stycken slokhattar
och lika många träpinnar och så gillrade han upp
slokhattarna och pinnarna i diket vid vägkanten. Well
— det stod inte länge på förrän det kom en diligens
fram i dagningen. Den hejdade han och pekade på
slokhattarna och pinnarna och sa hands up! Och så
länsade han några passagerare på plånböckerna och
lät diligensen fortsätta. Det var en glad själ och vi
höll ihop en månad eller så i trakten, men till slut
började dom inte tro på de där slokhattarna utan en
dag började konduktören skjuta och Mike fick en
kula genom skallen och vart stendöd. Synd på karl!
Han spenderade hela tiden, så vi båda andra behövde
inte lägga två strån i kors. Vi tyckte att det var bäst
för oss att lämna trakten, och så småningom kom vi
till kusten, ner till Galveston. Där tog jag hyra igen,
men det är dåliga tider på sjön om man skall vara
för om masten. Men jag passar inte med jobb i land,
det går helt enkelt inte. Nej, skål gubbar, jag pratar
så jag blir rostig i röret.

— Ja, den Janne, sade Vesterblom, han har praktik.
<img>— Jag såg bra ut på den tiden, sade Vesterblom.</img>
Utan praktik går det inte. Ja, jag har gunås försökt
mej på arbete opp i land också, men hur det är så
drar sjön, när en är barnfödd här utåt. Och rik kunde
jag ha varit, om jag inte alltid varit så förbannat dum,
som för exempel när jag hittade på det där vraket —
det var under kristiden — har inte Engström hört
talas om det? Jo, det var en skuta som gick på ute
vid Måskläpparna och sjönk sen sjön hade slagit
sönder henne — hon gick med bresiljeträ och tenn. Jag
fick se henne en morgon när jag skulle ta opp
skötarna. Tennet glänste så det såg ut som om
sjöbottnen hade varit täckt med strömming. Och jag mitt
arma fä kunde inte hålla käften utan andra fick hand
om bärgningen. Tennet kostade trettisex kronor kilot
då och jag kunde ha ägt sjuttitusen kronor nu. Men
vad har jag? Inte ett korvöre, bara två skottnät och
en sjujäkla törst! Skål!

Vesterblom strök bort en tår ur ögat vid minnet.

— Jo, jag försökte mej som sadelmakare ett slag
när jag var ung. Jag gick i lära i Norrtälje och så
kom jag till Bondes på Sävstaholm och sydde selar,
oxselar var det mest, minst tjugu oxar fanns det och
så var det hästar med — och jag såg bra ut på den
tiden, så pigerna — de var väl en sju, åtta stycken,
de gödde mej så magen svällde på mej så jag kom
inte åt spanntången — jo, jag kom åt spanntången,
men jag såg inte vad jag sydde, så jag måste sluta
med platsen. Nehej, jag blev inte bortkörd, det blev
jag visst inte, men jag hade <sp>ambition</sp>, så jag
slutade själv och sökte mej en plats, där de hade
mindre mat och inte så många piger i köket. Men så
gav jag faen i alltihop och tog hyra på en skonare
som gick mellan Stockholm och Stettin och seglade
så länge jag kunde för ryggmatisten. Och nu är det
bara skräp med mej. Och dåligt är det med fisket
också.

— Å ja, men du Vesterblom, vi får inte klaga på
det som har varit, sade Söderman. Kommer du ihåg
under kristiden, när vi tjänte rätt så grova pengar på
spiggolja — ja, du var väl med, du Östergren också!

— Spiggolja? undrade jag.

— Ja just spiggolja — vet inte Engström vad det
är? Jo, det är en helsikes bra olja det. En ror med
bloss och då samlar spiggen sej i skenet — så drar
en not — kommer du ihåg, Östergren, när vi fick in
för ettusenfemhundra kronor olja i ett enda notvarp?
Se vi byggde särskilda spiggugnar ute för luktens skull,
för det luktar inte precis Floridavatten — det luktar
som själva greve faen — och i dom ugnarna kokade
vi olja. Kommer du ihåg, Östergren? Vid Notviken,
där var allt det bästa spiggvarpet. Där förslog det
alltid. Ja, det var roliga tider. Janson på Orrön
förtjänte oförnuftigt med pengar också, men han söp
opp alltihop så han måste gå in i en gotemplarloge,
men det hjälpte inte. Då skulle han bli läsare — det
skulle Engström ha sett på. Han kom in en gång
till skollärarns, för han var den som stog för
bönehuset, och så sa han åt frun, för hon var ensam inne:
»Ja, nu kan jag tala om för frun att nu är jag så glad
för nu är jag och hela mitt hus frälst — utom
pojkfaen förstås! Den biter ingenting på.» Och så satte
han sej i en stol och fick tag i en Norrtäljetidning
som låg på bordet och höll den opp och ner och läste
på annonssidan och så sa han: »Dä faen, va dom
slåss!» Hihihi, han hade allt fått i sig både en och
två och tre den gången, han Janson! Bjud på en pris,
Engström! Mitt är slut.

Jag halade fram dosan och bjöd laget runt. Alla
lade innanför läppen.

— Ja, det är svårt att vara utan snus, sade
Vesterblom. Engström kommer väl ihåg Petter i Äspholmen.
När han blev utan snus, så kunde han inte arbeta —
det var stört omöjligt. En gång åt han opp
snusburken — det var en gammal näverburk som var
riktigt inpyrd med snus. Den höll han på en hel vecka
med, tills isen blev fast så han kunde komma i land
till handlarn.

— Jaa, sade Östergren, då är det lättare att vara
utan brännvin, fast gott är det ju när man har'et.
För rexten söp folk mycke mer förr än nu, om det
är Brattens förtjänst eller inte, fast här ute bryr vi
oss inte mycket om, om han lever eller är död. Men
tänk sånt liv det var förr på bröllop och barndop och
begravningar med, för den delen! Jag kommer ihåg
bröllopet hos nämndeman i Skålsätra. Han var så
rik så han hade råd. Det var han som brukade bjuda
på snus ur en hopvikt hundrakronesedel, för han ville
visa att han hade schalanger. Jo, han höll bröllop åt
dotern och det varade i åtta dar, men då tog
brännvinet slut och nämndeman och Karlsson på Ormskär
och brudgummen reste på isen in till Norrtälje för
att köpa nytt. Men på hemvägen tappade de
brudgummen så de måste resa tillbaka, och där låg han
och sov på isen. Och när de kommit hem med honom
var han lite hes, så han skrev på en papperslapp att
han ville ha toddy, värre illakommen var han inte
och bröllopet fortsatte i åtta dar till. Men då sa
nämndemansmor: »Nu får I resa hem, folk, för bruden
är sjuk — jag tror vi måste hämta barnmorskan.»
<img>— Det är lättare att vara utan brännvin än snus, sade Östergren.</img>
»Ja då stannar vi och håller barnsöl med en
levande gång», sa Karlsson på Ormskär. Och jästingen
stannade de inte en vecka till. Fast jag var bara med
de första åtta dagarna. Jo det var ett liv, må
Engström tro. Och det var många som bättrade sej efter
det kalaset, Det var en kolportör som höll till i den
skärgården och han bildade en förening som kallades
för Ledinge Betlehemstjärna och medlemmarna
kallades för strålar. Det var åtminstone ett dussin av
bröllopsfolket som blev strålar och det höll de på med
tills bakruset gick ur dom. Sen seglade de kolportören
till Furusund och sa åt honom att luften i Ledinge
skärgård inte var bra för bröstet på honom utan det
var bäst att han höll sig därifrån.

Östergren kliade sig på ryggen.

— Har du fått bobbor i skjortan, Östergren, sade
Vesterblom.

— Ja, jag tror bestämt att jag har fått en loppa
på mej. Sir Engström, jag seglade in till Granholmen
i går och var oppe hos bonn ett slag. Se, finns det
en loppa i en by och jag går igenom den, så ska hon
på mej — se, jag har sött blod, det är somliga som
har det, hur mycket saltströmming de få i sej, det
hjälper inte, det är ju märkvärdigt. Men nu är det
snart slut i flaskan. Det är som gamle lotsen Sjöblom
alltid sa när han hade hunnit till Ararat i litern: »Han
börjar på å mista medborgerligt förtroende.»

— Ararat, det kallar vi den där ihåliga bottnen i
såna här flaskor, upplyste Janne Karlsson. Men var
inte ledsen ni gubbar, det skall bli en ny syndaflod.

— Å nej, nu har vi haft kalas, sade Söderman. Dä
så lagomt, så lagomt. Ja, det är trevligt att ligga så
här i vackra vädret och tala om gamla tider när en
var ung i världen. Kommer du ihåg, Vesterblom, när
vi seglade efter en kagge konjak åt patron på Ängsö
och hanses flickor var med. Se, Engström, vi såg att
svickan satt lätt, så rätt som det var sa Vesterblom:
<img>— Ararat, det kallar vi den här ihåliga bottnen i såna här flaskor, upplyste Janne Karlsson.</img>
»Håll ut schalen, flickor, vi ska tända piporna.» Ja
de höll ut schalen och vi lossade på svickan. »Tack,
flickor», sa vi. »Håll ut schalen igen, flickor, piporna
ha slocknat.» Ja de höll ut schalen och vi hällde opp
i skopan. »Håll ut schalen, flickor», sa vi åtminstone
femton gånger. Och när vi kom till Ängsö brygga, stod
patron där och sa: »Nu ha I vatt snälla, pojkar, som
har kommit ordentligt tillbaka med både flickorna
och kaggen. Nu ska I följa med opp till herrgårn, så
ska jag bjuda på toddy.» Och vi hade jämnt schå att
ta oss opp ur ekan. Det hade satt sej i bena, se!

— Ja, vi har haft många exter och paschaser för
oss, vittnade Vesterblom. Men nu hoppar vi så lagom
tokiga. Men vi går väl opp till mej och får oss en
matbit. För nu är Engströms fläsklägg jämnt slut. Det
är hundan vad halsen blir välsmord av sådan
kalasmat. Men jag tog opp två ålar ur sumpen i dag så
vi steker väl några bitar. Sån mat är inte dum heller.
Och så ska Engström ordinera något för trämasken —
har han inte hört talas om trämasken på Långskär?
Jo en gång för väl ett par hundra år sen kom det en
finne och en lapp seglandes hit utifrån havet i en
usel båt som knappt hängde ihop — det var mest
sjön som höll ihop'en. De hade väl gjort någe
rackartyg och rymt, för de var alldeles utsvultna, när de
kom hit och bad om nattlogi. Men de blev
bortvisade överallt utom på ett ställe och det var i den
stugan som Söderman bor i nu. Och innan de reste
så läste de några trollverser och Engström må tro
mej eller inte, att i alla stugorna utom i Södermans
blev det så mycket trämask både i väggar och möbler,
att det var rent oförnuftigt. Och masken sitter kvar
än. Det hjälper inte att bygga nytt. Trämasken
kommer in i det nya. Är det inte märkvärdigt?

— Ja, vi har nog försökt trolla bort masken, sade
Vesterblom. För många år sen fanns det en gammal
båtsman på Kvarnön, som kunde både ett och annat
<img>— Ja, dä skulle va dä enda, dä, sa Andersson på Grimskär.</img>
och hade svartkonstbok. Han hette Gaj för rexten,
och den slog vi oss ihop om och skickade efter, men
dyr var han, han ville ha fem riksdaler, och han gick
omkring i stugorna och läste och stog i, och när vi
seglade hem honom så sa han: »Ja, nu folk, är
trämasken borta för all framtid.» Jo i helsike! Sen fick
vi höra att han hade sålt svartkonstboken för många
år sedan till Nationalmuseum i Stockholm, den skojarn,
så kraften hade gått ur honom. Vi seglade till
Kvarnön och ville ha tillbaka våra fem kronor. Men han sa
att den gamla masken var borta, det hade kommit ny
mask, sa han. Och inte ville vi klå honom för han var
alldeles för gammal. Jo, det finns skojare här i
krokarna också, ska Engström si.

— Jo jo, såna finns inte bara i stan, sade jag. Men
så mycket skrakholkar ni har. Finns här gott om
skrak?

— Alldeles oförnuftigt, för vi sköter skraken och
äggar jämnt lagom. En måste vara noga med det.
Och det finns väl ingenting så gott i pannkakor som
skrakägg. Hönsägg har ju ingen smak.

*

Det är väl onödigt att berätta hur vi åto upp inte
bara de två ålarna, utan Vesterblom måste hämta tre
till. Det blev ett ålkalas som är värt att minnas. Och
Söderman hämtade sin fiol. Det blev varvtals fiol och
varvtals kaffehalvor, tills jag fann tiden inne att hissa
på för att hinna tillbaka till Svansarna, där jag hade
mitt kvarter. Havet hade blivit alldeles blankt och
ejdrarna summo som tamfågel alldeles utanför bryggan.
Några skrakar med ungar höllo till och förde liv i
vasskanten.

— Vänta ett slag, sade Vesterblom. Låt oss stå
stilla här, skall Engström få se hur skraken fiskar. Det
ser ut som om de skulle ämna sig fiska av viken.
Det blir en ny lärdom för Engström. Men ungarna är
väl små ännu. Jo, titta bara. Det är tre kullar som har
slagit sig ihop. Hör sånt liv! Vi går upp på berget
här. Där syns det bättre. Det är bara de gamla som
fiska.

Fem vuxna skrakar började simma i rad utåt.
Plötsligt gjorde de helt om, började flaxa och springa på
vattnet inåt vassen, döko och kommo upp med fisk.
Och sedan den vassen var avjagad simmade de runt
udden och upprepade samma manöver i nästa vassvik.

— Och så säjer de att inte djurena har förstånd, sade
Vesterblom. Skollärarn säjer att det är något annat
de har — vete faen vad han kallar'et — men en ska
vara bra boklärd för att vara så stockinnerligt dum.
Men ska inte Engström ha fälsupen?

— Nej tack, Vesterblom, det får vara! Och tack
för mig! Nu går jag ner och hissar på.

— Har Engström hört, vad Andersson på
Grimskär sa, när han kom söpen till bröllopet i Vedhamn?
Han kom för sent, alla hade redan ätit. »Ska
Andersson inte ta en sup åtminstone?» sa brudgummen. »Ja,
dä skulle va dä enda, dä!» sa Andersson och tog
supen. Om en stund kom bruden och sa: »Ska inte
Andersson ta en sup? Ja, dä skulle va dä enda, dä!»
sa Andersson och tog den supen också. Och på det
viset kom alla och frågade: »Ska du inte ta dej en
geting, Andersson.» »Ja, dä skulle va dä enda, dä!»
sa han för var gång, och till slut stod han på knä vid
matbordet och sa: »Ja, dä skulle va dä enda, dä!»
Men sen var han slut. Men en ål får jag väl slänga
till Engström i båten?

— Ja, det skulle va det enda, det! sade jag.
</chapter>
<chapter name="Ett besök hos en vän">
<h2>ETT BESÖK HOS EN VÄN</h2>


Min gamla båt <sp>Hellas</sp> lär leva än. Det var en
förnämlig båt, som inte hackade i sjöarna som de
moderna utan skar sig fram som en rakkniv — lugnt
och fridfullt. Vi hade femhundra öl ombord i början
av vår segling... Kalle Andersson vågade inte ge
sig ut på sjön med mindre.

Och nu kom jag i land på Örholmen med en
motorsnurra och på bryggan stod Söderbom. Jag trodde
inte att det var sant. Och inte Söderbom heller.

— Koss i jösse namm!!!

Och vi föllo i varandras armar.

Det stod inte länge på innan jag satt bänkad hos
Söderbom. Kokt sik med persiljesås är ingen dum
middagsrätt. Hemlagat brännvin är inte heller dumt,
när en klok man stått vid pannan.

Vi talade i käftarna på varandra. Vi rekapitulerade
vår gevärssmuggling till Finland och påminte varandra
om hur lätt en låda med femhundra browningar kan
vara när man bär den en svart höstnatt i regn och
tullen sover. Och vi skrattade infernaliska skratt. Ju
mera vi kommo in i siken och brännvinet, desto
vildare vart vår fantasi. Vi skulle bilda en hemlig liga
av sjövilda män med gasmasker på nosarna, svenskar,
norrmän, finnar och danskar, och sen finge världen
akta sig. Vi skulle inte bli ryssar eller kineser utan
svenskar — jävlar anamma! För slåss kan vi. Och
gaser kan vi reda opp, bara vi får nog med mat. Jag
tänker di ska storkna, dom jävlarna, när di börjar
flyga över Örholmen!

Söderbom blev entusiast! Och vi kommo överens
att hålla ihop, när det skulle smälla.

*

— Ja tänk Hellas, sån en båt det var, drömde
Söderbom. Jag hoppas att dom som äger henne nu,
förstår hur nära vind man kunde segla med henne.
Kalle Andersson trodde att hon var en koster och
seglade <sp>schangtilt</sp> med henne, gjorde för långa slag
på kryssen, men den faen var så envis att det var
omöjligt att få någon rätsida på honom. Men nu har
han fått sitt straff, han har fått ryggmatisten i
bakbena. Annars brukar den sätta sig i ryggen. Faen,
Hellas, som kunde snurra runt på en tolvskilling —
när vi kom in för akterlig storm och la ner rodret
jämnt en båtlängd från vår boj. Så satt den faen och
svor inom sig själv, när jag fick tag i ändan och
slog'en om betingen. Lever Kalle Andersson än?

— Den dör aldrig, sade jag. Han har slutat med
brännvinsdieten och dricker komjölk och lapar i sig
rabarberkräm. Han är odödlig.

*

— Ja apprapå om odödligheten så tror jag inte på
den, fortsatte Söderbom. För när en så gammal karl
som Vågman kunde dö, då går vi inte säkra någon
av oss, inte Engström heller. Han kan få fylleslag när
som helst. Kommer Engström ihåg gubben Vågman?
Nä — den glömmer man inte. Kommer Engström
ihåg, hur han klättrade opp i masten när flagglinan
hade skäggat sig — han var åttifem år då. Och
kommer Engström ihåg när han och Thorild Wulff slogs
för om masten på Hellas och gubben kom i spat och
simmade och svor och sa: »Kommer ni inte och
hämtar mig snart, så simmar jag i land»? Det var
friska tag. Och friska gubbar. Och kommer Engström
ihåg gubben Vågmans sump, som han seglade med
mellan Spillersboda och Svenska Högarne?

— Ja visst kommer jag ihåg John, den gamla
sumpen, den seglade bra. Och Vågman hade byggt som
en gärdsgård på'n för att inte gå över bord när sjön
blev för svår. Han var över åttio år och seglade ensam.
Jo den kommer jag ihåg!

— Men nu får Engström inte avbryta mej, för det
är en särskild historia med <sp>John</sp>. När gubben
Vågman dog, så blev det aktion förståss och paraplymakare
Södergren köpte John. Känner inte Engström
paraplymakarn? Det var faen! Han var en liten rund och
fyrkantig jävel — alldeles som xylografen Anderson
— och pengar förtjänade han på sina paraplyer — och
för resten var det hän som svarvade alla träpluggar,
som armén och flottan hade i byssorna på den tiden,
så han var nästan rik — han tjänte pengar — det var
han som köpte John. Tänk att Engström inte kände
paraplymakare Södergren! Det var skada, för då hade
han fått ämnen till en hel millijon historier. Si
Södergren var en rent ovanlig karl. Han sade egentligen
aldrig någonting annat än några få ord och alltid på
utländska. »Hallå, Jack!» sa han, och <sp>gott det!</sp>
När han tyckte om en sak sa han <sp>Helylle</sp>, och
<sp>Korderoj</sp> sa han, när en sak inte var så bra som
helylle, men närapå! »<sp>Alltså det</sp>!» sa han ibland,
men då började han bli full. För han söp värre än
vanliga kristna människor. När han blev riktigt full
sade han bara: »<sp>Tota, tota</sp>», eller också »P. A.
<sp>Det</sp>!» Det var tecken på att han var riktigt full.
Men han slutade alltid med <sp>Tota, tota</sp>. Ja, han
var en märkvärdig kar, men en hedersman var han,
det kan man säga på hans döda mull. Han hade en
god vän, som hade varit i posten, han hette Rundvall
för resten, och han fick pension ganska snart, för han
söp för mycket — de kunde inte använda honom i
posten mer — och sen blev han dövstumlärare. Det
var därför han begrep Södergren så bra! Ingen annan
människa skulle ha begripit honom. Engström skulle
ha hört de där bägge gubbarna! Rundvall sade aldrig
ett ord, men tecknade med fingrarna mellan suparna.

»Hallå, Jack! Alltså det! Korderoj!» sade
paraplymakaren.

Dövstumläraren tecknade med fingrarna. Ibland blev
de osams och försökte slänga varandra över bord, men
det var ju mera sällan, för vänskapen satt fast hos
dem. En kväll skulle de kasta ankar och det blev
något kink mjed kättingen vid betingen. Rundvall
klämde till Södergren så han gick över bord. När
Södergren kom upp för att hämta litet luft, bubblade
han mellan kallsuparna: »<sp>Tota, tota</sp>!» Och
Rundvall drog upp honom ur spat, ty en full människa skall
man aldrig låta drunkna. De var riktiga vänner.

När kristiden kom och vi blev tvungna att göra
vårt brännvin själva, ordnade de till en spritfabrik
ombord på <sp>John</sp>. De lånade en massa mjölkflaskor av
prästen på Harön. Hela kajutan var full av
mjölkflaskor, som mäsken stod och jäste i. Kylningen hade
de i sumphålet och den som satt till rors fick sköta
om slangarna, som låg och guppade och for hit och
dit i hålet. Och naturligtvis provade de brygden. Den
som stog för seglingen var Södergren, ty han ville
anses som riktig sjöman, fast det var nog inte så
farligt med det. Han hade varit steward på en
lastångare som gick på Medelhavet. Det var där han hade
lärt sig <sp>Hallå, Jack</sp>! och <sp>Korderoj</sp>! För resten
var han bara paraplymakare och träpluggsvarvare.

När han blev sjuk, använde han bara ett slags
medicin, han Södergren. Och det var kamfersprit, soni
han hade på en butelj. Fick han ont i magen, tog
han några sockerbitar i kamferspriten, och fick han
något skrubbsår, använde han samma medel. Ty all
sjukdom skall botas inifrån! Det hade han rätt i.

Men att dom klarade sig på sjön med John var ett
herrans under. En gång körde de mitt i en bergvägg,
så att järnpeket såg ut som en armkrok. Det gick ju
litet dåligt på kryssen efteråt, men de klarade sig.
Och många gånger voro de nära döden. En gång då
de seglade ut ur Håtoviken — det var natt och höst
— upptäckte de en båt, som låg i farlig närhet. De
trodde att de hunnit ut i farleden, men båten var bara
de upplysta fönsterna på Svansarna. De höllo undan,
men tyckte att båten kom allt närmare och föllo av
ytterligare. Södergren satt till rors. »Hittar du här i
krokarna?» frågade Rundvall. »Visst fasingen», sade
Södergren. Pang, sa det — och de satt på grund.

»Men du hittar ju inte», sa Rundvall. »Jo visst gör
jag dä, men båten ligger för djupt!» Jo, det var
riktigt sjöfolk!

*

Men nu blåste båten, som jag skulle ta till
Stockholm, och jag måste skiljas från min gode värd.

— Ja, för resten tycks Söderbom må bra, sade jag.

— Ja nog mår jag bra, sade Söderbom, men den
där jävla skådespelarn, som bodde hos mig i somras,
höll på att ta livet av mig. Jag hade ju sån där astma,
sånt där fanstyg, som en inte kan andas med. Och
skådespelarn var nog så vänlig och skaffade mig ett
halvt kilo astmapulver, men han sa inte, hur det skulle
användas, utan jag tog jävelskapet i kaffe hela
vintern. En ska ha en riktig berghälsa för att klara opp
sådant. Men nu mår jag bättre, så det kan hända, att
jag överlever till och med en sån där jäkla
smålänning som Engström! Ajöss! Ja, vi blir gamla bägge
två. Dä bästa ä borta, sa Tok-Jan, tappa vettet!

</chapter>
<chapter name="En rospigg i Ålands hav">
<h2>EN ROSPIGG I ÅLANDS HAV</h2>


Havsisen som höll på att bygga bro mellan
Grisslehamn och Signildsskär, hade brutit upp och låg nu
efter tre dagars ostlig storm packad i en vit, gungande
remsa utmed svenska kusten. Därutanför gick havet
mörkt med brott på var sjö, och horisonten tycktes
taggig som en såg, då man betraktade den från den
fasta iskanten, som låg orubblig längst inne i vikarna,
där sjöns kraft försvagades av grunden.

De stora iskälen hade bräckts mot kobbar och
strandklippor, frotterats mot varandra och malts
sönder till en sörja av flera meters tjocklek med en och
annan glashård, större isbit i, som stått emot den
ständiga gungningen och gnidningen.

Det var i mars och gråsälkutarna hade ännu ej lärt
sig simma. Här och där på ett isflak låg en dylik och
rullade hjälplös fram och åter i sjögången. Mödrarna
hade måst lämna dem och skötte sin egen diet från
säkrare tillflyktsorter.

Inne i Grisslehamnsviken låg issörjan som en
böljande matta, och ute vid Loskäret, där sjön gick lika
grov som längst ute i havet, låg en gråvit kut på ett
litet isstycke. Strax utanför var havet rent med
simmande isblock litet varstans gnistrande i solskenet.
Det var söndag och Grisslehamnsborna gingo fram
och tillbaka i sina helgdagskavajer på stranden och
tittade på sälkuten, var och en med sina privata
avsikter på skinnet och stövelspäcket. Då en rospigg
får se en säl, gripes han av ett vilt begär att äga den,
men i detta fall fanns mänskligt att döma ingen
utsikt att komma åt klenoden. Att ro i issörjan var
omöjligt och att gå på den är förbehållet mera
troende människor än rospiggar.
<img>Med kniven sticker Eriksson igenom sälkutens underkäk.</img>
Men ur sin stuga på bergklinten vid Lillsjön
kom skeppar Eriksson med händerna i fickorna och
kisade mot solskenet. Han är den djärvaste
ålandsfarare, som någonsin svettats bredvid en isbåt, och
som en äkta son av havet känner han sig säkrast, då
det gungar under honom. Då han kommit ner till
sjön, upptäckte hans vana öga genast den lilla mörka
pricken, som då och då blev synlig överst på sjöarna.

— Den där ’alar vi hin, boys! Vem vill följa med?

Det blev tystnad i den helgdagsklädda församlingen
på iskanten. Visserligen var bytet lockande, men sättet
att komma över det var ännu outrett, och i varje fall
måste risken bli för stor.

Tydligen hade skeppar Erikssons plan fötts och
mognat vid första anblicken av sälen. Ur en
brädstapel hämtade han två entumsbräder och ur sin
sjöbod sitt säljärn, sin pikstav och en smäcker lina. Hans
avsikt blev tydlig. Han ämnade krypa på snösörjan
fram till sälkuten.
<img>Hemfärden över packisen är en lustresa.</img>
Sedan han fäst säljärnet vid linan, band han denna
om livet, lade sina bräder på den fasta iskanten, tog
pikstaven mellan tänderna och började krypa ut i
sjön med ett knä på varje bräde och flyttande dem
ömsevis framåt med händerna om ytterkanterna. Det
gick sakta men säkert framåt. Närmast stranden var
gungningen obetydlig, men den växte alltjämt.

Eriksson fortsätter. Snart blir sjön grov och man
ser stundom endast ryggen på våghalsen, eller
brädernas bakändar, då färden bär nedåt. Efter en kvarts
timme ser man långa stunder ingenting av honom,
då han undersöker vågdalarna.

Men där kommer en väldig sjö, stor som ett berg,
visserligen utan brott, ty issörjan hindrar sådana, men
stor nog ändå att komma åskådarna att undra, hur
han skall klara den. Och i nästa ögonblick ser man
honom på toppen av sjön sysselsatt med att befria
brädernas framändar från sörja, ty då vågen mötte,
borrade sig dessa in i den mötande väggen. Då gällde
det att hastigt och försiktigt på samma gång draga
bräderna tillbaka ett i sänder för att skaka av de
tyngande och hindrande isbitarna.

All right igen! Framåt, uppåt och nedåt bär det
åter, stundom med upprepande av samma manöver
som nyss. Och sjön växer alltjämt, ju mera avståndet
till kuten förminskas.

På stranden växlar hopp med fruktan. Ty sjöarna
komma ej parallella utmed Loskäret, där målet gungar
upp och ned, utan toppa sig genom återslaget från
stranden och försvåra färden. Men nu är Eriksson nära
sälen och synes då och då som en litet större punkt
bredvid sälens mindre. Nu är han framme.

En kikare har kommit fram på stranden och går
man och man emellan.

Stående på knä och med brädernas framändar på
iskälet slår Eriksson den av ilska fräsande kuten över
nosen. Så döljer en sjö scenen, men då den nästa
kommer, syns den djärve fångstmannen bredvid sitt
döda byte grävande i fickan efter fällkniven. Nu är
han borta igen.

Nästa sjö! Med kniven sticker Eriksson igenom
säl-kutens underkäk, drar linan genom hålet och slår en
rännsnara om nosen.

På mindre än ett bösshålls avstånd framför honom
går havet öppet, och han hör de gröna vågorna med
fräsande kammar slamra mot packisen, som längst ute
ej hunnit söndermalas.

Nu gör han helt om på sin gungande och sviktande
grund och börjar återtåget. Hållande i linan låter han
den löpa ut, drar till sig sälen och fortsätter som
förut.

Hemfärden är en lustresa. Vinden har han på ryggen,
och han länsar undan med sjöarna mellan de ögonblick,
då linan stramar och han måste hala. Visserligen
gräva sig stundom brädernas bakändar in i de
förföljande vågbergen, som dessutom ständigt sträva att
vrida den bräckliga farkosten tvärs, men vad gör det!
Kuten har han ju med, den oåtkomliga kuten, fångad
utan säljärn eller lod.

Snart står skeppar Karl Eriksson på den säkra
iskanten och torkar svetten ur pannan. Han har gjort
ett styvt arbete och kan ha förtjänat en kaffekask. Och
den väntar honom var han vill, ty i morgon blir det
kalas på sälkött i många stugor. Och en av dem som
icke rynka på näsan åt sådant är

<table o>
<td c><tab><tab><tab><i>Albert Engström.</i>
</table>

</chapter>
<chapter name="En smäll på Harön">
<h2>EN SMÄLL PÅ HARÖN</h2>


Det är åska ute över Ålands hav. Liv i luften! Det
mörknar och ljusnar om vartannat, svarta brisar krusa
vattnet, som stundom står praktfullt gulgrönt och
farligt giftigt under molnens gläntor. Det börjar skymma
och ibland kommer ett störtregn. Nu först blir
skådespelet högdramatiskt. Då och då blir rymden
nattsvart och blixtarnas nätverk står förkrossande och
skönt tydligt över horisonten. Nu slog åskan bestämt
ned! Ett — två — tre — fyra — fem — sex — sju
— — — å, det är långt härifrån! Men det var en
ordentlig knall.

*

På morgonkanten går jag ned till hamnen för att
passa på båtarna som komma med fisk. Först av alla
kommer gubben Janssons motorsnurra in.

— Det var en ordentlig åskby i går, Jansson, sade
jag.

— Hä var välan ingen åska! Hä var bara
kornblixt, Engström.

— Ja, men nog brakade det till som fan en gång.
Jag trodde åskan slog ned bortåt Norrsunda till.

— Å nej, he var bara bröllop hos Söderboms på
Harön.

— Bröllop? Inte smäller väl det så kraftigt!

— Å jo, han ska si han, Engström, när änkor går
sta och gifter sej!

— Nå, men berätta nu bara! Vem gifte sej?

— Ja, han känner dom inte, Engström. Hä var
pråmskeppar Söderboms änka som gifte sig mä extra
tullvaxmästare Karlsson, den oheringen. Si Karlsson
är utav bönner, men han har aldrig velat göra någe,
och när en bonnpojke ä lat, så går han in ve tullen,
hä har välan Engström sett prov å bevis på. Han
seglade ett par år men det blev för arbetsamt, och så
gick han hemma ett par år och skulle arbeta på fårens
gård, men inte växte där någe i dom fårerna han
hade gått fram i. Och en spelevinker mä flecker var
han också, för bra sir han ut, fulingen, och ungar
blev dä, var han for fram, men fri gick han alltid,
för nu ä lagen så, att fleckera väljer vem di vill te
far. Dä går inte te svära sej fri längre. Och
Karlsson satt och viskade godsaker i örena på fleckerna
så örvaxet smälte på dom och han fick dom te både
dä ena och dä andra, men när han började vänslas
mä Söderboms änka, då vart han fast — ho ville
inte släppan si, för ho ville ha honom för sej själv.
Ho ä väl kär i'en, otäckingen. Och i går stog
bröllopet — dä skulle inte bli någe stort bröllop, så där
var bara bjudna Haröbor. Men framåt kvällen kom
en motorbåt mä nåra pojkar från Flintnäs gruva och
de hade med sej förning, i en stor korg och de blev
kvarbjudna, förstås. De lagade till en sån där bål, di
kallar, två liter estsprit, två liter vin och sex flaskor
sockerdricka, och dä stog inte länge på förrän det
blev dans, för de hade grammofon mä sej. Men när
de började skymma på, frågte Flintnäspojkarna om
de inte fick skjuta litet, för när dä är bröllop, ska dä
ju alltid smälla, efter gammalt.

— Skjut I så möcke I vill, sa bruden.

— Ja, då ska I få en smäll, som I ska komma ihåg,
sa Flintnäspojkarna. Och de gick ut bakom prevetet
och laddade fyra stycken dynamitpatroner och en bra
stubinbit hade de, så de hann in och börja dansa igen.

Och rässom dä var, så small dä. Och hä var en
rent oförnuftig smäll för skorstenen raka ner och alla
fönsterna rök ur stugan och brudgummen måste ta
motorbåten och resa efter barnmorskan åt bruden.
Så nog var hä en smäll, alltid! Hä var den smällen
han hörde i går kväll, Engström!
</chapter>
<chapter name="Biskopps-Pasquiller">
<h2>BISKOPPS-PASQUILLER</h2>

<img>Biskopps-Pasquiller</img>

I den gamla goda tiden — och det lär ju icke vara
så längesedan denna ofta lovprisade <sp>aurea ætas</sp>
tog slut — ådrog sig ett biskopsval allmänhetens
uppmärksamhet i långt högre grad än nu. När
domkapitlet och klerus avgivit sina röster och namnen
på de ihågkomna prästerna med deras röstetal blivit
bekanta hade man ofta en rätt avsevärd tid på sig
innan de tre som skulle komma på förslag och
underställas konungens höga bestämmanderätt fixerats.

Då mobiliserades underjordiska krafter för att
inverka på valets slutliga utgång, och nidskrivare
doppade sina gåspennor i etter eller honung, alltefter
kandidaternas kvalifikationer. Gamla erfarna
paskillanter, många gånger mindervärdiga individer, såsom
avsatta, försupna präster, som begagnade sig av
tillfället att ge personliga fiender ett nyp, men även
verkliga högvördigheter strängade sina lyror och
utgöto gallan, allt naturligtvis i djupaste anonymitet. I
hundratals avskrifter spredos paskillerna, icke endast
i vederbörande stift, och avskrifterna avskrevos i
oändlighet, varvid de ofta förvanskades. Man lärde sig
dikterna utantill och deklamerade dem närhelst
tillfällen gåvos. Stundom trycktes smädedikterna, men
detta var ett farligt företag. Var författaren präst,
kunde han ju riskera kappa och krage.

Jag vet verkligen icke om detta slags skaldskap
ännu praktiseras vid biskopsvalen. Är det bortlagt,
anser jag det vara en brist ur kulturhistorisk synpunkt.
Mig ha biskopspaskillerna intresserat — men jag lär,
enligt en hög prelats utsago, vara klerikalt belastad.
I så fall kan denna belastning förklaras, ty både min
farfar och min morfar voro präster.

Framför mig på skrivbordet ligger en liten anonym
broschyr:
<table o>
<td c><poem>BISKOPSVALET
i
LILLA SALAMANCA
den 24 november, gamla st.,
år 1754.
Biografiska skizzer
efter Spanskt original
bearbetade af
Ett upplöst prestsällskap.
<tab><tab><tab><tab>Difficile est satyram non dicere.
<tab><tab><tab><tab><tab><tab>Juvenalis Sat.
Helsingborg,
F. A. Ewerlöfs Boktryckeri,
1855.</poem>
</table>
</table>


Den är författad av prosten P. G. Ahnfelt, far till
den bekante författaren, samlaren och bearbetaren,
redaktören av Ur dagens krönika A. W. N. Ahnfelt,
och behandlar biskopsvalet i Lund år 1855, då striden
stod mellan två sådana storgubbar som Henrik
Reuterdahl och Johan Henrik Thomander. Reuterdahl
segrade, men efterträddes redan nästa år, då han blev
ärkebiskop, av Thomander. Ahnfelt kämpar för livet
för den sistnämnde, som var hans nära vän, och ger
Reuterdahl på pälsen:
<table o>
<td c>– – – – – – – – – – – – – – – – – – – –
<td><poem>Din hjerna trög och din stil af bly
mäst »läderprosa» utaf sig kastat.
Den bär visst spår utaf hufvudbry,
men mycket synes der väl förkastadt.

Och är du tråkig som prosaist,
din poesi är dock vida värre.
På känsla är der fullkomlig brist
och tankar äro der ännu färre.

En gång du plågade oss med rim
i barnaboken du översatte.
Der knappast vi kände igen vår Grimm;
ditt språk var tungt, dina bilder platte.

I nära fyrtio år du gick
i vrånga griller att dig förvärfva
författarära. Din håg och blick
förgäfves plirade mot Minerva.</poem>
<td c>– – – – – – – – – – – – – – – – – – – –
</table>

Reuterdahl och Thomander hade i början varit nära
lierade och tillsammans utgivit Theologisk 

quartalskrift. Det var tidens nyvaknade nykterhetsintresse som
skilde dem åt:
<table o>
<td c>– – – – – – – – – – – – – – – – – – – –
<td><poem>Och firman löstes så småningom —
de intressenter knappt hört tillhopa —
Th-r (Thomander) in uti praxis kom
och du alltmera ifrån — Europa.

Till Ryssland började stå din håg,
czarismen grep dig, och nykterheten
naturligtvis du med afsky såg
gå ända in i societeten.

En bok du skref emot »Per och Pål»,
deri du pikade din collega.
»Må bränvin dricka, den bränvin tål»:
det var ditt Alpha och ditt Omega.</poem>
<td c>– – – – – – – – – – – – – – – – – – – –
</table>

Det hade varit dåligt med nykterheten även i Lunds
stift under biskop Faxes spira. Han slöade till på
ålderdomen och hade ingen respekt med sig:
<table o>
<td c>– – – – – – – – – – – – – – – – – – – –
<td><poem>Ty heder, samvete, embetspligt
man ofta alldeles gaf på båten;
men sällan stämdes man in till bigt
inför sin bisp under syndastråten.

Hur mången rännsten bär icke spår
af prester, raglande och plakata,
dem kyrkan likväl behålla får
och med sin tionde ännu mata!

Contractsprost ha vi ju mer än En
som svär och spelar och dricker, prejar;</poem>
</table>
<table o>
<td><poem>och efterdömet det följes sen
af lägre prester, om rätt du spejar.</poem>
<td c>– – – – – – – – – – – – – – – – – – – –
</table>

För att kunna rätta alla missförhållanden inom stiftet,
speciellt de många syndafallen <sp>in Baccho</sp>, skulle
behövas en biskop av Thomanders läggning. Och han
visade sedermera att gubben Ahnfelt icke spått orätt
om hans förmåga. För övrigt är hela broschyren torr
och dess många paskiller för långrandiga.

*

Linköping har bland biskopssätena av ålder
intagit en förnämlig ställning, och valen till dess stift
ha alltid med levande intresse följts av allt Sveriges
prästerskap. Ymnigare än i andra stift ha också
paskillerna flödat där. Efter min mor har jag fått ärva tre
paskillsamlingar från biskopsvalen i Linköping åren
1819 och 1833. De funnos bland hennes morfars,
kyrkoherden i Lönberga, Samuel Marcellus, papper och lära,
enligt min mormors utsago, alltid tagits fram då präster
kommo tillsammans i hans gästfria hus. Men en del
voro av den art att de icke kunde läsas upp då damer
voro närvarande. Skada att dessa förkommit, ty
nutidens damer skulle säkerligen icke ha rodnat. De
lära ha varit så ogement roliga att prostarna höllo sig
för magen av skratt och till och med adjunkterna
vågade dra på munnen. Vi få nöja oss med de
oskuldsfulla. Alltså:
<h2><small>Öfver Biskopsvalet i Linköping d. 6 Oct. 1819.</small></h2>

<table o>
<td><i>Lectorn L. N. O. Doct. Marcus Vallenberg, 227 röster, vald.</i>
<td><poem>Din lugna själ, din fasta dygd,
re’n såsom ung dig skaffat vänner,
den redlighet man hos dig känner
är allmänt erkänd i din bygd;
du ödets utslag lugn kan bära,
för lyckan du ej ryggen krökt;
men kommer hon, så njut din ära,
du henne ej, men hon dig sökt.</poem>
<td><i>Domprosten L. K. Carl XIII:des O. Doct. Jon Dubb, 160.</i>
<td><poem>De röster Lundvalls fjäsk dig värfvat,
åt din förtjänst man egna bort,
nu till det namn du re'n förvärvat
en biskopsmössa gör ej stort,
njut patriarchens sälla öde,
den agtning stiftets röst dig gaf,
på den ditt sinneslugn du stöde,
om ej uppå en biskopsstaf.</poem>
<td><i>Contracts-prost. L. N. O. Doct. Math. Stenhammar, 160.</i>
<td><poem>Din tapperhet bland riksens ständer,
din skicklighet i sakers drift
från Örebro och Mälarns stränder
har blifvit kunnig i ditt stift.
Skall ibland oss du kräcklan föra,
för den dock oss till lugn och frid,
blif ren i själ'n! Blott det kan göra
dig vördad i en slipprig tid.</poem>
</table>

<table o>
<td c><i>Contracts-prost. Prof. L. N. O. Doct. Math. Sundevall, 58.</i>
<td><poem>Hur länge Himlens hand på gamla synder hämnas,
den ändrar ej så lätt en gammal opinion,
hvart du i verlden går, hvar man ditt namn bör nämnas,
man kallar dig en <sp>luf, procentare, spion;</sp>
de röster som du fådt, du genom mutor vunnit,
likväl de äro få, ty hederskänslan änn
ur Göthers bröst ej så försvunnit
att dina löften quäfva den.</poem>
<td c><i>Past. prim. i Stockholm L. N. O. Oct. vir Doct. J. O. Wallin, 32.</i>
<td><poem>Var nöjd att en pindarisk krantz
så välförtjänt din hjessa pryder,
med mångslöjd aldrig äran vanns.</poem>
</table>

(Slutet saknas. Ett eller två blad äro försvunna ur
manuskriptet.)
<table o>
<td c><i>Contracts-prost. Doct. L. M. Kinnander, 5.</i>
<td><poem>Från Vadstena dig ej skall Biskopsmössan slita,
sitt qvar på gamla da'r och gnabbas med Sanct' Brita.</poem>
<td c><i>Domprosten i Upsala L. N. O. Doct. Joh. Vinbom 2, och</i><br><i>professorn i Lund, L. N. O. Doct. Anders Hylander, 1.</i>
<td><poem>O! Vinbom, din Hylander kyss!
Hylander, kyss din Vinbom!</poem>
<td c><i>Biskopen i Carlstad L. N. O. Doct. Ol. Bjurbæck, 1.</i>
<td><poem>Nej, Bjurbæck, icke du en Philipstads Gudinna,
som dig till Biskop gör, i Östergylln skall finna.</poem>
</table>

<table o>
<td c><i>Prosten Kongl. Hofpredik. Magn. Vännman, 1.</i>
<td><poem>Med harpospel kan man bli kung,
men Biskopp icke gerna,
sitt du i Vimmerby och sjung
och smör i Skedvi tjerna.</poem>
<td c><i>Contracts-prost. Doct. C. R. Ekvall, 12.</i>
<td><poem>Du, Ekvall, ömt beklaga må,
ditt dyra hopp blef plumt bedraget,
nu kan du Schenninge ej få,
ty Sundvall fick ju ej förslaget;
af snålhet blef du Sundvalls vänn,
men snålheten gaf ingen ränta.
Gnaf dina naglar nu och vänta
om snart det blir vacance igen.</poem>
</table>
(Här följer ett mycket svårläst manuskript av annan
hand.)
<table o>
<td c><i>Franzén, 9.</i>
<td><poem>För dig man allmän aktning har,
men arfsynden så lätt ej dödas.
Hos dig det hufvudfelet var
att östergylln dig ej sett födas.</poem>
<td c><i>Hedrén, 8.</i>
<td><poem>Då först man hade bort på östgötherna klaga,
om uppå sitt förslag de gifvit dig ett rum.
Det hade varit synd en slik Patron att draga
från Stockholms Consistorium.
</poem>
<td c><i>Mörner, 3.</i>
<td><poem>Den småländska Biskop, så reslig och lång,
han kunde väl skrämma de Östgöthar mång,</poem>
</table>



<table o>
<td><poem>och derför den svarte Calotte-Cardinal
fick endast 3 röster uppå deras val.</poem>
<td c><i>G. Schwerin, 2.</i>
<td><poem>Kanske att Braskens stol har kunnat dig behaga
med en magnetisk kraft att trampa i hans spår.
Dock endast titeln präst, för dig är något svår,
och den en Biskop dock för syndens skull får draga.
Lyd hellre då mitt råd: Ej efter mössan fik!
Som Gudalärans tolk dig hog och sinne brister,
gif dristigt Prästen fan — slå dig på politik,
först nitisk Demagog — blif sen financeminister.</poem>
</table>

(Om Fredrik Bogislaus von Schwerin, greve, militär,
hovpredikant, fil. magister, kyrkoherde i Sala,
kontraktsprost, teol. doktor, ekonom, agrar, riksdagsman,
fader till den av Geijer och Runeberg besjungne
femtonårige hjälten vid Oravais — se Nordisk Familjebok!)
<table o>
<td c><i>Tranér, 1.</i>
<td><poem>Ej må du trängta, halfgångne Skald! till Biskopliga skruden.
Gå att lalla en sång i det <sp>Get-, Bock-, Ost</sp>-rika Småland!
Der, en småländsk Homér, Sjung skägglöse Galtar i Wåren,
dyrka en ny Aphrodit; hvar som-skam-<sp>Högboren Grebba!</sp></poem>
</table>

(Tranér, Johan Vindician, adjunkt i latinska språket
vid Uppsala universitet, kyrkoherde i Söderköping,
översättare, skald. För att rätt förstå ovanstående
paskill bör man ha tagit del av hans svenska översättning 
av Iliaden »med dess jakt efter arkaismer och 
sällsynta landskapsord utöver rimlighetens gränser,
självgjorda, besynnerliga ordfogningar, misslyckade
naiviteter samt ett ständigt konstlande
experimenterande med språket».

Tranér var en sann lärjunge av Voltaire och »invigd
i denna lättsinnighetens skola» — skriver en av hans
biografer — »återkom han väl senare på en bättre
väg . . . men lättsinnigheten satt ännu kvar, och ännu
i de sista åren gnistrade hans ögon vid åsynen av ett
vackert kvinnoansikte, om det än var en pigas . . .
Han var på sin tid i Uppsala det Tegnér var i Lund,
men först med skillnaden att den förres tvetydigheter
ej ägde den senares uddar och behagliga självsvåld;
en annan skillnad var den att Tranér aldrig som
Tegnér blev en lagstiftare för umgängeslivet och den
goda tonen.»)
<table o>
<td c><i>Norberg, 1.</i>
<td><poem>Om Biskopsstol’n du önskat nå,
du kunnat en af Påfwen få,
men vill du göra lycka än,
så res till Rom en gång igen.</poem>
</table>
(Norberg, Mathias, orientalist, latinsk vältalare,
professor i österländska språk och grekiska vid Lunds
universitet.)

*

Vid biskopsvalet i Linköping 1833 lära
paskillförfattarna, enligt flera uppgifter, varit »legio». Om detta
uttryck också innebär någon överdrift, är det dock
visst att valet ådrog sig mer än vanlig uppmärksamhet,
då män sådana som J. O. Wallin, biskopen i
Karlstad, J. I. Hedrén, och professorn i pastoralteologi K.
G. Rogberg uppfördes på förslaget. Röster hade
dessutom tillfallit Tegnér, Geijer och Franzén. Hedrén
utnämndes.
<img>Tranér</img>
Jag anser att de två serier paskiller jag har i min
ägo angående detta val verkligen äro värda att undgå
förgängelsen. Angående de smädades eller prisades
personalia kan den vetgirige i många fall få sin
kunskapstörst stillad i Nordisk familjebok och Biografiskt
lexikon. Forskningar efter de övriga torde stöta på
flera svårigheter och skulle kräva mera tid än min
knappt tillmätta.

Den första serien har överskriften

<h2><small>Välment gratulation i anledning af Biskoppswalet
i Linköpings stift den 20 November 1833.</small></h2>

Biskop Wallin, 191 röster.

<poem>Hell dig, som Herrans tempel vårdar
och låter skina lifsens sol.
Kom, sångar-kung i Sions gårdar,
blif Göthers ära på din stol!
Du kallad är, du Herrans Hjelte
från Mälarns minnesvärda strand,
bind Petters-svärdet vid ditt bälte
och kom att hela brustna band.
Förut ditt rykte genom landen
har gått med väldig stämmas dån.
Du göra't skall, ty sträckta handen
dig bjuds af hvarje Lindbloms Son.</poem>

(Lindblom var biskop i Linköping 1786—1805. Sedan
ärkebiskop.)

Biskop Hedrén, 168 röster.

<poem>Hvad Carlstads-Banken skulle sucka,
om du gick bort — ja, mera än,
din bortgång gjorde visst en lucka
i den privata rörelsen.</poem>

Professor Geijer, 94 röster.

<poem>Stolta häfden stiger
ur sin natt med dig,
Saga dig inviger
till en Prest åt Sig.
Qöthers kärlek flammar
vid den Guld-Kungs röst,
den som du sjelf stammar
ifrån Sveas bröst.
Geijer, du bär skruden
i ditt eget sköt,
långt för detta bruden
i sin famn dig slöt.
Brages Harpa skälfver
wid ditt hjertas kyss,
Freyas stjerna hvälfver
saktare och lyss.
Gå ej från de kära
der på Fyris strand,
sjelf din stolta ära
äger där sitt land.
Bäst i egna jorden
trifs hvar ädel stam,
låt den unga Norden
lyssna på ditt glam.
Med Wallin i spetsen
svenska kyrkan går
fram i syskon-kretsen,
skön som himlens vår.
Du i Sagas rike
överdrotten är,
bådas eder like
Sveas jord ej bär.
</poem>

Prosten Hallström, 52 röster.

<poem>Du Stiftets Biskop blifva må
bland dess Representanter
att sticka upp i Staf och Rå
mot ståndets dilettanter.</poem>

<poem>De flyta annars, som du sett,
med strömmen såsom flera,
och ofta nog mot bättre vett
för bröd och rock votera.</poem>

(Hallström blev sedermera biskop i Visby.)

Domprosten Lidman, 40 röster.

<poem>Som faddergåfva åt din lilla son
du röster knep af dina Contractister.
Du tänkte: man har glömt mitt hån
och mina dåd som Cardinal-Minister.
Men, ser du, än i Göthens bröst står quar
en tro på redbarhet och gammal ära.
Jesuitismen ingen framgång har
i bredd med visa Fäders rena lära.
Nej, Lidman, slingra ej som ormen hal
uti Intrigens mörka Labyrinther.
Då hända kan, att man till nästa val
har hunnit glömma dina spelta quinter.</poem>

(Sven Lidman var författare, orientalist, lektor i
Linköping och medlem av Götiska förbundet. Farfar
till vår nu levande bekante författare med samma
namn.)

<table>
<td c><i>Sång af Comministrar och Adjuncter.</i>

<td r><poem><sp>Melodi:</sp> Pehr Enebom,
Pehr Enebom etc.</poem>

<td l><poem>Du klent uti Cathedern stod
i brist på Classiskt snille,
och bröt så ut i vredesmod
på mötet, Svente lille!</poem>
</table>
<table o>
<td c><img>LIDMAN</img>
<td><poem>Du klandrade en gammal sed
och Ståndet chicanera’.
Låt oss vår Fjerding ha i fred
och med din åtting sjelf brillera!</poem>
</table>
Doctor Kinnander, 38 röster.
<table o>
<td><poem>Du säkert flera röster fått
om ej uti pension du gått
hos onkel Smale Lidman.
Kanske i Revisionens träl</poem>
</table>

<poem>hans läror dig bekomma väl.
Men ingen Biskop blir man.
Hwad båtar då hos honom gå
i skole, Herrman lille?
St. Pehr och Strå ej tarfva må
ett vingelfotadt snille.
</poem>

(St. Pehr och Strå, socknar i Östergötlands län,
båda annex till Vadstena.)

Doctor Stenhammar, 22 röster, och Doctor Rosén,
2 röster.
<poem>
Med heder kommen I till grafwen
förutan stöd af Biskopsstafven.</poem>

(Christian Stenhammar var medlem av prästeståndet
under fem riksdagar. Skriftställare inom teologi,
historia, politik, geografi, fysik, zoologi och botanik.)

Doctor Sundvall, 15 röster.

<poem>Det är ju fan att galenskapen
skall följa syndaren i grafven.</poem>

Biskop Tegnér, 14 röster.

<poem>Du är tjusad i din getabygd,
fast man medger, att din medborgsdygd
vore ärligt värd långt bättre lotter.
Dock som Biskopp talar du för stort,
rör för tjockt i Riddarhusets lort,
leker ock för fritt med Bacchi dotter.
</poem>

Doctor Broman, 10 röster.

<poem>I Göteborgska Wingården
har du din rätta plats, min wän!</poem>

Professor Rogberg, 10 röster.

<poem>En Petri och Johannis wän
med kraft du enar kärleken
och lär din konst åt yngre bröder.
Dig en Metress wisst wäntar än,
sitt säker och du finner den,
då större kärlek för dig glöder.
</poem>

Professor Agardh, 7 röster.

<poem>Din Skånska Prest med dina planer
oss gaf för mustiga chikaner.
Tänk om du kommit sjelf — för fan,
du ridit topp på hela sta'n,</poem>

(Karl Adolf Agardh, naturvetenskapsman,
statsekonom och teolog. † som biskop i Karlstad, »ett
banbrytande snille», morfar till Gustaf Fröding.)

Lektor Laurenius, 7 röster.

<poem>Ditt alvar och din Dogmatik
skall småningom sitt värde röja.
En pelare är du oss lik,
som står då andra ryggen böja.
Far fort, gif handen åt Wallin!
Med enad kraft och redlig willja.
Då skall en smilande kanin
ej bröder mer från bröder skilja.</poem>

Biskop Wingård, 5 röster.

<poem>Du kan ju ej din egen Wingård akta.
Hwi skall du då en annan eftertrakta?</poem>

(Wingård »anlade den typ av predikant som slog an
särskilt i hovkretsar». Biskop i Göteborg. En av hans
principer var: att tänka ett och säga ett annat blifver
ett nödvändigt ondt.)

Doctor Hagberg, 4 röster.

<poem>Huspredikanter ha vi nog,
att söka fler är icke fog.</poem>

(P. Hagberg hade varit ordinarie hovpredikant hos
Sofia Magdalena och överhovpredikant hos
änkedrottning Charlotta. † som pastor primarius och
kyrkoherde i Storkyrkan i Stockholm.)

Biskop Kullberg, 4 röster.

<poem>I Ljungby torn du så befängdt har tutat
att klockarne i Aspeland ha tjutat.</poem>

(Vitterhetsidkare, biskop i Kalmar. »Uppsade
gemenskapen med sånggudinnorna när han tyckte sig märka
att egenskapen av poet kunde utgöra ett hinder för
hans karriär inom högre ämbetsmannagrader.»)

Biskop Franzén, 3 röster.

<poem>Din själ är ren som Norden blå,
der bör din Biskoppsstol ock stå!
</poem>

Doctor Anjou, 3 röster.

<poem>Till Biskopp visst för dina Fabriqueurer
dig menat ha de tre.
Det har ju annars skördat nog faveurer
ditt Riksdags-mureri.</poem>

(Anjou var kyrkoherde i S:t Olai och S:t
Johannes i Norrköping.)
<img>Wingård</img>

Lector Stenhammar (?).
<table o>
<td><poem>
Fördömdt att djeknarnes courtice
skall bringa in så ringa pris.</poem>
</table>
Lektor Kinmansson, 2 röster.
<table o>
<td><poem>Du än i swansen på hwar hög Magnat
må breda ut ditt ampla Jags elände —</poem>
</table>
<poem>om Högvälborne gjort dig till Prelat,
du gjort en Lönnkrog minst i hwart præbende.</poem>

Biskop Thyselius, 1 röst.

<poem>För barsk du syns för Stiftets män,
du ock behöfs i Strängnäs än.</poem>

Professor Ekenstam, 1 röst.

<poem>Om Du fått kräckla, kära Ekenstam,
du brutit den i tusend kras minsann.
I välmenthet du had' Communen tappat,
med käppen sen Capitlet råcken lappat.
Nei, nei, det hade alldrig wäl gått an,
att göra dig till Stiftets styresman!</poem>

Morén, Grubbe, Swanberg, Bergström, Bergquist,
Bolmer, Östberg, Thestrup hwardera en röst.

<poem>Er båtar icke stort vacangen,
ja, det är säkert, gode män!
Man stuckit in er just i swansen
som fyllnad i voteringen.</poem>

<h3>Nästa paskillserie om samma val. Med
anledning al Biskopsvalet i Linköping den
20 November 1833.</h3>

<tab><tab><i>Biskop Wallin.</i>

<poem>Högt ifrån Nord-Caps stränder
långt ner till Greklands yttersta prowins,
ja, ifrån Urals berg till Storbritaniens länder
en andlig talare och skald ej fins</poem>
så stor som Du — Den Svenska Kyrkans ära,
med Pauli penna — med hans kraft och mod!
Wälkommen hit — ej för att lagrar skära,
men för att i hwart hjerta få en minnesstod.

<tab><tab><i>Biskop Hedrén.</i>

<poem>En redbar man Du wara skall,
som sköter wäl ditt dyra kall.
Stor predikant Du äfwen är,
välkommen hit — om lyckan så beskär.</poem>

<tab><tab><i>Professor Geijer.</i>

<poem>Till Påfwe uti Rom wist mente ditt partie;
ty der är Tryckfriheten ingalunda fri.</poem>

<tab><tab><i>Prosten Hallström.</i>

<poem>Ömkligt och uselt det war, att sjelfwa din slägt intrigerat,
så att ett rum du ej uppå förslaget här fick.
Trösta dig dock; ditt öppna och redliga sinne
Känner hwar rättänkt prest och wärderar dig högt.
</poem>

<tab><tab><i>Domprosten Lidman.</i>

<poem>Den ena gången är du söt och god,
en annan strömmar lik en stridig flod
skummigt ovett ur den täcka munnen.
Förr'n du blifwer bättre funnen,
du en Biskops-Kräckla icke får,
om du också ifrån år till år
din fjerding icke tänker vända.</poem>

<tab><tab><i>Doctor Kinander.</i>

<poem>Då man noga betänker hur på underligt sätt,
icke du, men en Gejer förslaget fick mot ali rätt
Quis talia fando, a lacrimis temperet?
(Vem kan på tal om detta låta bli att gråta?)</poem>


<tab><tab><i>Biskop Wingård.</i>

<poem>Med ditt fjesk och ditt lycksökeri
du tänkt med tiden Erkebiskop bli,
men om Wallin då lefwer — Du
går säkert miste — liksom nu.</poem>

<tab><tab><i>Biskop Franzén.</i>

<poem>Mild som din själ, Sångens Genius träder
med en hjertlig sång, ifrån den strand,
der hvarje hjerta hjertligt gläder,
att Du är Biskop uti Härnösand.</poem>

<tab><tab><i>Biskop Tegnér.</i>

<poem>Himmelska Skald! Hwart hjerta slår warmt för din Sångmö,
ewig som himmelens blå spirar din lager i skyn.
Länge, O, Länge i Nord din spelande harpa du spele,
men ej som Linköpings Bisp, dertill passar du ej.</poem>

<tab><tab><i>Biskop Lundblad.</i>

<poem>Der du är, der bör och får du wara,
det behöfs så wäl en Theolog i Skara.</poem>

<tab><tab><i>Prosten Christ. Stenhammar.</i>

<poem>Ditt goda ryckte for för katten;
nu blott af dig man kan sig lära få,
hur i de lugnaste och tysta watten
de största Fiskar pläga gå.</poem>

<tab><tab><i>Professor Rogberg.</i>

<poem>Då 3 utsocknesmän till Biskopp skulle uppföras,
hvem näst de 2 war mer meriterad än då?</poem>
<table o>
<td><poem>Rogberg, Hedrén och Wallin, odödligt strålande stjernor —
aldrig ett Biskopsförslag egt 3 röster som I!
Efter den höge Wallin du dig som orator syns bilda,
som predikant du står jemwäl i bredd med Hedrén.
Sjelfständig äfwen du är i allmänna hwärf som den förre,
och som de begge warm, för kyrkans och ungdomens wäl.</poem>
<td c><img>Christian Stenhammar</img>
<td c><i>Doct. Hagberg.</i>
<td><poem>Enkel och <i>X</i>tlig du är i umgängssätt som i Lära,
sit i ditt Rasbo förnöjd, med din redan fullvuxna ära.
<tab>(<i>X</i>tlig = Christlig.)</poem>
<td c><i>Doct. Wikblad.</i>
<td><poem>Bland Stiftets bäste Prestemän
är Hedersgubben Wikblad än.</poem>
</table>


<tab><tab><i>Prof. Ekenstam.</i>

<poem>Ångerns qual vist bränner på ditt hjerta,
att öfwer <i>Wallenbergs</i>, Den godes, stig
du sådde törnen, bitterhet och smärta
igenom din och Vederbörandes intrig.
O! Krångelmakare, ej krångla mera,
ej mera rökwerk åt din Gejer bär!
Som du, han duger ej att oss regera,
ty han, som du, oredig är.
</poem>

<tab><tab><i>Prosten Östberg.</i>

<poem>Till Riksdagsman kan du gå an,
förlåt mig, om jag ljuger!
Till .Biskop, ta mig fan,
om någonsin du duger!</poem>

<tab><tab><i>Doct. Sundewall.</i>

<poem>Gif mig lyran, fastän ostämd,
will jag sjunga dig en sång.
Du af Pasqvillanter utskämd
bör upprättas denna gång.
Dock en annan må en sång dig gifva,
jag gråter heldre tyst med dig — ty si!
Ej mer du hoppas kan att Biskop blifva,
det är för sent — det är förbi.</poem>

<tab><tab><i>Doct. Broman.</i>

<poem>Mången dig prisa jag hört, jag känner dig icke, men många,
hvilka ej känna dig mer, prisa dig pour consequence.</poem>


<tab><tab><i>Lect. Laurenius.</i>

<poem>War ej så stolt, så kärf mot gamla vänner,
war ej mot yngre Embetsbrö'r så dryg,
så får helt säkert du, så widt jag känner,
till nästa wäl ett wida wackrare betyg.</poem>

<tab><tab><i>Lect. Kinmanson.</i>

<poem>Wäl duger du till mången ting,
men ej till Bisp i Linköping.</poem>

<tab><tab><i>Prof. Agardh.</i>

<poem>Ibland de lärdas tal du just är en Adonis,
som ej på lefnadswett ännu cederat bonis.</poem>

<tab><tab><i>Prof. Grubbe.</i>

<poem>Du är, hvad sällsynt är, en Xtlig Philosoph,
men ej ett Biskopsämne, mig förlof!</poem>

<tab><tab><i>Prof. Thomander.</i>

<poem>Kulen och mulen du är, som himlen sig hwälfver om hösten,
inom din barm ändock, blommar Arcadiens wår.
Der ock inne hon bor, den trösteligt tröstrika trösten,
att af det inre blott sitt wärde menniskan får.</poem>

<tab><tab><i>Alla de öfriga från Östan och Vestan.</i>

<poem>Ej långt till Biskopstol'n man nått,
då blott en enda röst man fått,
men det I bören weta, allt wäl,
dit lönar mödan streta, I förstån mig väl?</poem>

Och nu hoppas jag av allt mitt hjärta att seden att
skriva biskopspaskiller återupplivas. Men I skolen göra
det med glädje och icke med suckan! Jag vill gärna
åtaga mig att illustrera dem och dymedelst söka
bidraga till en kulturgärning.

<img></img>

</chapter>
<chapter name="Fröken på Koppramåla">
<h2>FRÖKEN PÅ KOPPRAMÅLA</h2>


När jag var pojke, fick jag två gånger om året
följa med min mor och hälsa på hennes moster,
mamsell Margareta Marcellus i Lönneberga. Hon var
en liten fin gammal gumma, böjd och skrynklig,
men hennes leende var det vackraste jag sett och
hon bjöd alltid på kokta kringlor, en speciell
läckerhet från Vimmerby, rågkaffe och polkagrisar. Jag
fick röra mig ganska fritt i hennes lilla kammare på
villkor att jag icke närmade mig hennes byrå där
en massa »bilder» och andra dyrgripar voro
grupperade omkring en klocka som tickade så allvarligt och
högtidligt och slog timmarna med underbar klang.
På minst tre stegs avstånd och med händerna på
ryggen fick jag beundra byråns härligheter, bland vilka
det vackraste var två slipade glasflaskor, rikt
förgyllda och med egendomligt formade proppar.

En dag var jag ensam i kammaren och kunde icke
låta bli att taga ned en av flaskorna. I detsamma
kom moster Margret in från köket och i
förskräckelsen tappade jag den. Den föll mjukt emot golvets
tjocka trasmatta och höll. Men moster Margret var
nära att få dåndimpen. Hon blev alldeles likblek och
satte sig tungt i soffan med handen tryckt mot hjärtat.
Jag började gråta — Tänk, om den gått sönder,
Albert! sade hon. De flaskorna äro de dyrbaraste jag
äger i min fattigdom.

— Varför är de så dyrbara? frågade jag.

— För det första därför att de verkligen <sp>äro</sp>
dyrbara och för det andra för att jag ärvt dem efter
min pappa och han hade ärvt dem efter sin far och
han hade köpt dem på auktion efter fröken på
Koppramåla. Flaskorna voro från början tolv stycken i ett
fint schatull, men de delades upp på' oss sex syskon
och bror Jonas Markus fick schatullet.

— Vem var fröken på Koppramàla?

— Ja, hon var egentligen bonddotter, men hade fått
kungligt brev på att få heta fröken — men det där
förstår du inte än, min lille gosse.

Med denna skäligen magra upplysning fick jag
låta mig nöja, men jag glömde den inte.

När jag flera år efteråt som gymnasist träffade min
mors morbror, den manhaftige före detta sergeanten vid
Kalmar regemente Jonas Markus Marcellus, en lustig
grovhuggare som svor och skröt mera än någon jag
träffat, skyndade jag att fråga efter fröken på
Koppramåla och om han hade sitt schatull och flaskorna
kvar. Han svarade (med något olika formulering):
— Nehej, min gubbe, det skräpet bytte jag bort
mot två kor till prosten Erdeman, den åsnan. Ge
mej si, det var samma år jag blev överfallen av
vargarna på Sommen — det var is förstås.

— Vargarna, hur gick det till?

— Hur det gick till? Jag bara började svära som
på en skock bondbeväringar och de gav sig i väg.

— Då måtte morbror allt ha svurit förskräckligt!

— Det kan du ge dig jävulen på, min gubbe!

— Men vem var fröken på Koppramàla?

— Det vete fan — hon var något mycket konstigt,
en sån där <sp>tvätorna</sp>, en sån där fan som varken
är det ena eller andra eller också bägge delarna på en
gång, karl och fruntimmer, vill säga.

— Morbror menar hermafrodit?

— Herman Flodin, ja, en sån där jävla Herman
Flodin var hon och syster på sidolinjen till Carl XII
— men stå inte och se så dum ut för det — ja och
så skall hon — eller han —, vad fan man nu ska
säga, kunnat trolla. Det är vad jag vet om henne.

— Syster till Carl XII? Det låter konstigt...

— Konstigt, din dumbom! Det är det enklaste i
världen. Tror du inte kungar kan vara ena
spelevinkrar, de också? Jo, det kan du ge dig fan på.

Nå det kunde jag möjligen förstå. Men det borde
väl stå i några böcker om denna syster eller bror
till Carl XII?

Men morbror Jonas Markus kände knappt till några
andra böcker än exercisreglementet och Lasse Majas
leverne, så prästson han var. Han hade aldrig brytt
sig om att läsa och därför hade han stannat som
sergeant.

Efter ett par år vistades jag som student ett par
veckor hos en kamrat i hans hem, en prästgård i
Kalmar län. Vi roade oss efter bästa förmåga, men
det var ont om lektyren, och jag var van att läsa, då
jag hade någon stund ledig. I kyrkoherdens bokskåp
fanns bara några böcker av teologiskt innehåll och
själv läste han aldrig annat än ortstidningen. En kväll
bad jag att få låna en bok.

— Böcker, ja! Det var värre det! Gå in i
sängkammaren. Där har mamma en liten bokhylla och
där finns kanske något sådant där skräp som du
vill ha.

Jag gick in i sängkammaren. På väggen bakom
den äktenskapliga breda paulunen — ty makarna voro
båda mycket feta — hängde ett gammalt vackert
stålstick efter Murillos <sp>Immaculée
Conception</sp> tämligen malplacerat — tyckte jag. I den lilla
bokhyllan fanns intet för mig. Men på toalettbordet
stodo två alldeles likadana flaskor som på byrån
hos moster Margret. Jag rusade ut i salongen.

— Var har farbror fått de två slipade flaskorna
som står på toalettbordet?

— Dem fingo vi i lysningspresent av översten på
Berga — ja, han var bara löjtnant då. De skola vara
mycket dyrbara, har jag fått reda på sedan, men
det förstod han väl inte då. Han är mycket ekonomisk
och han har skickat hit folk som velat köpa dem.
Han vill väl ha dem tillbaka, men det tycker jag
är onödigt... De skola ha tillhört en gammal fröken
som dog någon gång på 1700-talet i Vena socken och
som troddes vara trollpacka — det fanns ju mycken
vidskepelse på den tiden. Jag har nog hört talas om
den där fröken, men jag har inte lagt det på minnet
— det var bara dumt prat och skrock — bry dig
inte om sådant!

Mera fick jag icke ur kyrkoherden.

På somrarna, då jag var hemma från Uppsala,
blev jag ofta bjuden att gästa en gammal herre som
bodde ett par mil från mitt hem. Det var före
detta professorn vid veterinärskolan i Stockholm,
Gustaf Vilhelm Sjöstedt, en verkligt lärd man och i
besittning av ett ovanligt stort bibliotek. Han hade
uppfattat mig som en blivande bokmal, och då han
själv levde endast i böckernas värld trivdes han med
mig trots min ungdom. Jag fick gå och rota där
bäst jag ville och i fullkomlig frihet.
<img>Ovanför hängde ett gammalt vackert stålstick, tämligen malplacerat, tyckte jag.</img>
Jag satt en dag i ett av gästrummen på vinden
och målade av den vackra utsikten från fönstret, då
<img></img>
ett åskregn plötsligt ändrade motivet till
oigenkännlighet. Jag satte ifrån mig målargrejorna och
började undersöka två stora boklårar, som den gamle
tydligen betraktade som möbler, ty de användes i
stället för bord. Innehållet var bokauktionsförvärv,
som han ännu icke hunnit ordna utan endast gått
<img>Omslaget var sirligt präntat.</img>
igenom helt ytligt. Det var mest gammal
fransk litteratur.

Jag hade icke grävt länge i den ena låren förrän
jag fick tag i en gulnad oinbunden bok:
<table o>
<td c>ABDEKER
<td c>ou
<td c>L'ART
<td c>de Conserver
<td c>LA BEAUTÉ
<td c>Tome II
<td c>l'An de l'Hegyre
<td c>1168.
</table>

På omslagets insida stod ganska sirligt präntat:
Caroline Jons Doter Koppramåla.

Litet längre ned fanns ett C med många slängar
och krumelurer, prytt med en icke illa tecknad
hertiglig krona.

Jag rusade med fyndet ned till professor Sjöstedt
och berättade stammande vad jag visste om fröken på
Koppramåla, de slipade flaskorna, hennes
hermafroditism och släktskapen med Carl XII.

Professorn blev eld och lågor.

— Detta låter ju utomordentligt intressant och
kandidaten borde verkligen resa till Koppramåla för att
undersöka saken. Vore jag icke så gammal och ovig,
skulle jag följa med själv. Kanske kommer man ännu
ihåg henne i trakten, kanske vet kyrkoherden något,
om han är som en präst skall vara, kanske finns det
någon anteckning i kyrkboken, kanske går där
herrgårdstraditioner om Caroline Jonsdotter — ty 
naturligtvis är det hon som är fröken på Koppramåla. Det
där C't med kronan förefaller mystiskt och värt att
få förklarat. Jaja, Carl XI var het på gröten, fast
historien gör honom dygdig och sedesam. Kanske var
han inte så het som sin far. Släkten tycks ha blivit
några grader svalare för varje generation ända, tills
den självdog. Ett mycket intressant fall av
degeneration. Men gå upp och gräv igenom lårarna och sök
finna de övriga delarna. I den här står ju <sp>Tome II.</sp>

Jag sprang upp på rummet och lyckades verkligen
hitta två delar till, tomerna I och IV med samma
namnteckning och krona i.

— Nu ska vi undersöka, sade professorn.
Tryckningsåret är efter muhammedanska tideräkningen, alltså
efter <sp>l'An de 1'Hegyre,</sp> året då Muhammed
flydde, år 622 efter vår tideräkning, alltså — han gjorde
en kort kalkyl — anno post Christum natum 1757.
Nu skall kandidaten passa på att lära sig, hur man
överför ett årtal i muhammedanernas tideräkning till
motsvarande i vår. Nå, boken är en samling recept på
olika skönhetsmedel, inströdda i en frivol berättelse
i orientalisk stil. Jag kommer ihåg att jag bläddrat
i den fast jag nog inte sett igenom alla delarna
— kanske saknas tome III. Den har tillhört en
gammal apotekare, en vän till mig, som var specialist
på all slags besynnerlig medicin. Han berättade att
han en gång någonstans i Vimmerby- eller
Eksjötrakten kommit över ett gammalt skåp på vinden i
en bondgård. Det var fullt av flaskor och burkar
med härsknade salvor och oljor och påsar med
allehanda örter samt några böcker och papper, som
tillhört en gammal dam som tydligen intresserat sig
för alkemi. Han hade för avsikt att skriva en
avhandling om alla droger och recepter som funnos i
skåpet. De skulle ha varit mycket egendomliga. Men
avhandlingen blev aldrig skriven, ty han dog och
jag köpte hans boksamling, men hittade aldrig
papperen, som också skulle ha intresserat mig. Men sök
igenom lårarna en gång till, så dyker kanhända
Caroline Jons Doter upp igen. Men vad nu?! Se här! Här
sitter ju ett gammalt brev fastklistrat på sidan 197
i — låt mig se — tome I. Detta blir ju spännande!
Här ha vi ett brev till Demoiselle Caroline Jons
Doter under adress M. le Gouverneur i Kalmar
Georg Bogislaus Staël von Holstein — det var
gentilt — och daterat i Paris i april 1736, från en
herre som kallar sig Paul Lucas, L'antiquaire du Roy
— det var också gentilt! Naturligtvis trodde herr
Lucas att hennes släktnamn var <sp>Doter</sp>. Tag ned
Grand Dictionnaire, bokstaven L, och se efter om
Paul Lucas står där och i så fall vad han var för en
herre! Under tiden läser jag brevet. Se, så vackert
och finurligt hopvikt det ligger!

Jo, Paul Lucas stod verkligen där:

Fransk resenär och arkeolog, född i Rouen 1664,
död i Madrid 1737. Besökte för att göra affärer i
ädelstenar Grekland, Turkiet, Mindre Asien, Egypten,
gick i venetiansk tjänst 1688, deltog i belägringen av
Negroponte och hemförde till Frankrike talrika
medaljer och objets d'art, återvände 1699 till Levanten,
genomreste Egypten, Berberiet, Mindre Asien,
Persien, Syrien, Armenien, samlande medaljer, manuskript
etc. etc., återvände till Paris 1703 lastad med skatter,
reste något senare år till Orienten efter att ha fått
titeln 1'antiquaire du Roy, har utgivit en massa
reseskildringar, dog i Madrid 1737.

Jag läste upp Lucas' personalia för professorn.

— Tycks ha varit en vidlyftig herre. Men brevet
är icke mindre intressant. Han börjar med att erkänna
emottagandet av 200 livrés för sista sändningen the
des sultanes och hoppas att det gjort god verkan,
emedan Caroline vill ha en ny sats. Denna skall
sändas från Le Havre med barken Amphitrite, som
om fjorton dagar, vill Gud, avgår till Gothenbourg.
Men den ställer sig dubbelt så dyr, emedan hans
förråd av det dyrbara teet snart är slut på grund av
enorm efterfrågan och emedan hans sista, till Lyckliga
Arabien utsända expedition på återvägen uppbringats
av tunisiska pirater och beyen kräver en. svindlande
lösepenning, om de tappra äventyrarna ej skola
försmäkta i omänskligt slaveri. Men han skall själv
göra en resa nästa år med som han hoppas bättre
resultat. Herr Paul Lucas är tydligen en storskojare!
Men låt oss nu se närmare i boken. Aha! Här på
sidan 196, just framför brevet, hä vi en avdelning
med överskriften Observation II: 'Le Serquis ou
Serkis — — alltså: Serquis eller Serkis är ett slags
kattfot <sp>Elichrysum</sp> eller <sp>Gnaphalium</sp>) som
intages i form av te. Det kallas <sp>Sultaninnornas te</sp>.
<sp>Paul Lucas</sp> har fört det till Frankrike. Dess smak
är utsökt; efter att uppmärksamt ha studerat den har
jag funnit, att den nära nog liknar smaken av
en matsked spirituöst slagvatten och två matskedar
flodvatten sammanblandade. Denna växts kraft är så
underbar, att den bevarar den friska hyn, styrkan och
hullets frodighet, så att en kvinna på sjuttio år

synes vara hälften så gammal. Den växer vid foten
av ett berg i närheten av Mekka. Storherren låter
skydda den med mycken omsorg, och var och en som
överskrider ett visst avstånd från det område, där
den odlas, straffas med döden. Sultaninnorna begagna
den flitigt, likaså vissa damer i Konstantinopel, som
till mycket högt pris köpa den av dem som vågat livet
för att röva den. Skulle man icke i Frankrike kunna
nå samma resultat som med Serquis genom att då
och då bruka en blandning av spirituöst slagvatten
och vanligt vatten i den proportion vi anvisat?

Fröken pä Koppramåla måtte ha haft gott om
pengar, då hon hade råd att bestå sig med <sp>thé des
sullanes,</sp> och fina förbindelser, då hennes adress
var landshövdingen i Kalmar. Var hon dotter av
Carl XI måste han väl på något sätt tagit hand om
henne. Han kan ju till exempel ha låtit uppfostra
henne i Frankrike, då hon tydligen har kunnat franska.
Att hon så sent som 1757 var intresserad av
skön-hetsarcana och sysselsatt sig med sådana under minst
tjugu år bevisar tidsskillnaden mellan brevets datering
och Abdekers utgivningsår. Men hur gammal kan
Caroline ha varit? När föddes hon? Carl XI reste
mycket, och särskilt under den tid svenska flottan
och amiralitetet voro stationerade i Kalmar, måste han
ofta ha varit där. Slå upp i konversationslexikonet
på Kalmar och se efter när flottan hade station där
innan den kom till Karlskrona på allvar! — 1783—
89. Gott! Antag att han 1783 red eller reste
landsvägen genom kandidatens hemsocknar och Caroline
föddes 1684! Hon skulle då 1736 ha varit 52 år
och alltså 1757 73 år. Jojo, damerna kunna vara 
koketta även vid 70 år! Nu äro vi emellertid på ett
spår — tag an det kandidaten och lycka till med
forskningarna. Abdeker får kandidaten av mig. Men
brevet lägger jag in i mina samlingar eller skänker
det till Sundhetscollegii arkiv — eller
medicinalstyrelsen, som det gubbevars heter nu för tiden.

Professor Sjöstedt reste till Stockholm på en tid,
jag till Uppsala och träffade aldrig mer den gamle
hedersmannen, som dog kort därefter. Men Abdeker
är ännu i min ägo.

*

Skräddaren och Stockholmsborgaren Hultquist var
en mycket intressant gammal man som ofta lämnade
skräddarbordet för att ägna sig åt antikviteterna som
han sade. Han samlade stenyxor åt Nationalmuseum i
sin småländska hembygd, dit han ofta begav sig på
strövtåg och korresponderade med Arthur Hazelius.
Han var god vän med Leonard Fredrik Rääf,
Ydredrotten, åt vilken han samlade gamla brev och
pergamenter. Han försökte övertyga smålänningarna om
svamparnas höga näringsvärde, höll föredrag och bjöd
bönderna på svampmiddagar. Han tillbragte sina sista
år på Borgerskapets Gubbhus i Stockholm och gjorde
mig då och då ett besök under mina allra första år
i staden. För var gång tittade han avundsjukt på mina
gamla böcker.

En dag fick han sikte på Abdeker och skulle just
sätta upp den efter en kort granskning, ty han
avskydde andra än svenska böcker, då jag frågade:
— Känner herr Hultquist igen namnet på insidan
av omslaget?

— Nej men herregud, var har artisten fått den här?
ropade han med ögonen på helspänn bakom
brillorna. Fröken på Koppramåla, den har jag varit
på språng efter i många år. Jag trodde att ingen
annan än jag intresserade sig för henne.

— Nå, vad vet herr Hultquist om henne?

— Ja, både det ena och det andra, men de flesta
historierna om henne äro väl sagor, kan jag tro —
fast ingen rök utan eld. Vill artisten komma och
hälsa på mig någon gång, skall jag ta fram min
anteckningsbok. Men vad vet artisten själv om henne?

Jag berättade.

— Att hon skulle varit en <sp>tvätorna</sp> — han
använde det uråldriga småländska ordet — det har jag
skrivit upp, men att hon skulle vara syster till Carl
XII, det har jag inte hört, men väl att hon skulle ha
varit så förskräckligt lik Carl XII, att alla förundrade
sig — så nog ser det konstigt ut. En trollpacka
skall hon emellertid ha varit och alla voro rädda för
henne, ty hon kunde säga vad folk tänkte på och
hon såg i framtiden också. Om en kvinna var med
barn eller en katta skulle källa eller en fåra skulle
låmma så kunde hon säga antal och kön på avkomman.
Och ett helt skåp med utländska salvor och mixturer,
hundratals flaskor, hade hon och tog in och strök
på sig, ty hon skulle aldrig åldras, hade hon sagt.
Och inte en enda rynka lär hon ha haft. Och lärd
skall hon ha varit som en doktor och botade väl
folk också. Höga herrskaper togo henne till råds
och det gick alltid bra när de lydde henne. Och
mycket reste hon omkring bland adelsmän och andra
storheter i Kalmar län och fick gå och komma hur
som helst, ty ingen vågade neka henne något — då
gick det illa. Men allt det där har jag uppskrivet,
och vill artisten komma hem till mig på gubbhuset,
ska vi ta fram boken. På Koppramåla har jag också
varit, men där visste ingen mer än att där skulle ha
bott en klok människa, som det spökade efter på en
vind. Om fröken på Koppramåla hade ingen hört
ett dyft. Inte en gång prästen i Vena visste något
om henne. Men på gården köpte jag en av mina allra
finaste torviggar och den finns nu på Nationalmuseum.
<img>Där skulle ha bott en klok människa, som det spökade efter på en vind.</img>
Men det var icke stort mera gubben Hultquist
hade att berätta. Det viktigaste hade han gjort sig
av med, två verkliga dokument, det ena en skrivelse
från landshövdingen i Kalmar till Jungfru Caroline
Jonsdotter, där han ber henne vara välkommen. Även
om han till följd av ämbetsgöromål skulle tvingas
vara borta, skulle de två vanliga kamrarna på slottet
ett visst datum vara eldade. Det andra var ett sorgligt
illa stavat och svårläst brev från en löjtnant Lars
Hesterfelt till samma adressat. Han ställde sitt ringa
hus till hennes förfogande, icke blott på nådigaste
befallning utan på grund av kärlek till och vördnad
för en viss oförglömmelig och ständigt med strida
tårar begråten hög person, och hoppades att hon
skulle överse med de allt annat än fransyska vanorna
och den tarvliga födan som väntade henne hos honom.

Dessa båda brev hade Hultquist köpt av en bonde
i Tjurstorp i Rumskulla socken och sålt till
bibliotekarien Klemming i Stockholm.

För övrigt hade han spårat fröken på Koppramåla
på Hagelsrums säteri, där hon varit gäst hos familjen
Drake och vid ett tillfälle förespått en eldsvåda,
utan vilken spådom hela gården säkerligen skulle ha
brunnit ned. Alla dessa historier hade han fått reda
på i diverse fattigstugor, där han brukade lyssna till
de äldstas berättelser. Och, det var sant, tillade
han, drottning Ulrika Eleonora skulle en gång ha
besökt Koppramåla och betalat en hel speciedaler
för ett grässtrå med smultron.

Hesterfelt var en av de verkliga karolinerna. Enligt
Adam Lewenhaupts <sp>Carl</sp> XII:s <sp>Officerare</sp> var
han gemen vid Smålands kavalleriregemente 1682;
korpral därstädes; kvartermästare därstädes;
sekundkornett därstädes 1704 12 dec.; premiärkornett
därstädes 1705 24 april; sekundlöjtnant därstädes 1706
14 mars; avsked 1708 11 juli efter 26 tjänsteår; levde
1739; hade deltagit i affärerna vid Klissow, Pultusk,
Reusch-Letnberg, Qrodno, Warschau, Fraustadt, 
Lowitz. Han hette från början Svensson.

*

Men tiden gick och jag glömde fröken på
Koppramåla.

För en tid sedan ordnade jag mitt bibliotek och
hittade i en boklår min gamla <sp>Abdeker ou l'art
de conserver la beauté</sp>, kom ihåg min ungdoms
intresse för dess forna ägarinna, läste om boken och
fann den nog så kuriös. Den är icke skriven för
konfirmander. Och den överflödar av drogrecepter,
av vilka många säkerligen återfinnas i nutidens
kvinnors försköningsarsenal. Där ordineras alun, vitriol,
Armeniska piller, drakblod, mastix, sigilljord med
mera för ändamål, som icke torde vara läsarinnan
obekanta. Man får lära sig göra vitt och rött smink
för ansiktet. En turks hemlighet att tillaga en utmärkt
karmin avslöjas. Eau des charmes, eau de fraîcheur,
eau de la fontaine de jouvence beskrivas. En perser
uppenbarar hemligheten att borttaga rynkor för en
grekinna på 72 år, som efteråt icke såg äldre ut
än 25. Jag måste berätta hur författaren gör en
så kallad Venusnäsduk: Bränn till aska över elden
krita från Briançon och slå den på gott brännvin.
Blöt linne i denna blandning och lät det torka i
skuggan. Gör om detta tre gånger. Näsdukar gjorda
av sådant linne bliva aldrig smutsiga! Flera hundra
olika slags essenser, oljor och pastor behöver en
verklig dam och man har anledning misstänka att
fröken på Koppramåla var väl furnerad.

I likhet med många av detta slags böcker från
den tiden säges den vara översatt från ett arabiskt
manuskript. Detta hade Diamantes Ulasto, läkare hos
turkiske ambassadören, fört till Paris år 1742.

*

<img>Wid ett tillfälle, då Hans Majestät warit i Huliingsryd gästgifvaregård.</img>
Bland mina landskapsbeskrivningar från äldre tider
finnes naturligtvis den gamle Magnus Gabriel
Crælius’ berättelse om <sp>Tuna Läns</sp>,<sp> Sewedes och
Aspelands Häraders Fögderie uti Calmar
Höfdinge Döme</sp>. Jag säger naturligtvis, ty min
vagga har stått i Aspelands härad. Jag måste erkänna
att jag läst den för mycket länge sedan och då
slarvigt. Mest intresserade mig i min ungdom Crælius’
teori om Vimmerbys ålder och öden. Han påstår,
»med historisk säkerhet, det wårt äldsta Wimmerby
warit den Stad i Göta Rike, hwilken Drusus, uti
Kejser Augusti tid, besökte med en Romersk flåtta».

Men man måste ta i betraktande, att Crælius levde
under intrycket av den fosterlandsstolthet som nyss
(kan man säga) framalstrat Olavi Rudbeckii
<sp>Atlantica</sp>.
<img>Jag tog mig verkligen en funderare och forskade vidare i boken.</img>
Alltnog, för några dagar sedan skulle jag titta efter
en sak i Crælius och plötsligt måste jag haja till
då jag vid genombläddrandet av boken stötte på
namnet Koppramåla. Jag läste följande:

»Ibland rycktbara människor som lefwat här i orten
äro i synnerhet twänne hustrur, hwilka allmänt
omtalas, såsom kloke och kundige uti allehanda annars
förborgade saker, och är märckeligt, att desse tillika
nämnas såsom gudfruktige och dygdige; de hafwa
bägge lefwat under högst Salige Konung Carl den
Elloftes regering.

Den namnkunnogsta af dem är hustru Elin i
Koppramåla, soldaten Jon Håkanssons hustru, hwilken
berättas hafwa haft den nåden, att för högstsalig Konung
Carl den Ellofte, wid ett tillfälle, då Hans Majestät
rest åt Calmar och warit i Hullingsryds gästgifware
gård, wisa sin klokskap, på det sätt, att Hans Majestät
frågat henne om en igrisig so, som gått på gården,
huru många grisar den samma hade uti sig, och af
hwad kön och färg de woro? hwilket hustru Elin
berättat; hwarefter Hans Majestät skall hafwa befalt, att
Creaturet skulle slagtas och utrönas om hustruns
utsago woro sanfärdig; då så werckeligen skall wara
befunnit, som hon förrut sagt; denna hustrus
wetenskap skall sträckt sig så långt, att hon kunna berätta
om alt, hwad sig tilldrog i negden, och således när
någon tjufnad blifwit gjord, uptäcka både tjufwen och
hwarest det stulna blifwit gömt, äfwen om något
blifwit borttappadt, eller kreatur gått bort, ställa
rätt på det; hon skall dessutom warit arbetssam,
och ägt mycken ynnest af dåwarande Landshöfdingen
i länet, som i öfrigt haft grannars wänskap och
förtroende. Om högtsalige Hans Majestät Konung
Carl den Tolfte, som skänckte hennes man år 1698,
besitning på fjerdedels hemanet Koppramåla, haft
nådigt afseende på hustru Elin, eller endast mannens
förtjenster, med den Kongliga gåfwan, wet man intet.»

Jag tog mig verkligen en funderare och forskade
vidare i boken. Crælius vet att Carl XI rest genom
trakten flera gånger mellan åren 1675 och 1690. Vid
ett tillfälle hedrade han med sitt nådiga besök överste
Hans Ramsvärd som bodde på Rostorps säteri i
Pelarne socken. En annan gång lät han på slätten
vid Hullingsryd — nuvarande Hultsfreds slätt —
sammandraga antingen en del av Kalmar regemente och
en del av Smålands kavalleri, eller också båda
regementena till exercis. Koppramåla är beläget en knapp
halvmil öster om slätten.

Tja! Jag är ju bara lärling som historisk forskare,
men nog låter det hela underligt. Berättelserna som
för ett halvt sekel sedan gingo i trakten om fröken
på Koppramåla, hennes likhet med Carl XII, hennes
uppfostran, som tydligen försiggått i Frankrike,
hemmanets bortskänkande till soldaten, klärvoajansen, som
tydligen gått i arv från modern, brevet från löjtnant
Lars Svensson-Hesterfelt, umgängelsen med
landshövdingarna i Kalmar och länets övriga
ståndspersoner, allt tyder på att Carl XII icke kan ha varit
absolut oskyldig, utan tagit hand om barnet och sörjt
för dess framtid. En sådan händelse i en avlägsen
landsbygd kan icke hållas hemlig.

Eller har måhända den unge Carl XII, då han enligt
Crælius reste genom Hullingsryd och den 22 augusti
spisade middag på slätten i en lövsal, i den
församlade folkmassan fått se systern, hans fullkomliga
avbild, och fått eller framtvingat en förklaring som
resulterat i skänken av hemmanet och övriga åtgärder
för att betrygga flickans framtid. Troligen var hon av
ungefär samma ålder som konungen. Har han velat
avlägsna henne från trakten för att skvallret så
småningom skulle tystna av sig självt? Eller utförde han
ett uppdrag? Och varför besökte enligt sägnen
drottning Ulrika Eleonora Koppramåla?
Crælius: »Wid Högstsalige Hans Majestäts Konung
Adolph Friedrichs högsthugneliga ankomst hit till
Riket, år 1743, såsom Rikets Kronprints, ägde denne
lilla landsort den hedren och glädjen, at räknas ibland
de första landsorter, som hugnades af Dess milda
åskådande, medan hufwudstaden ännu längtade efter
dess höga ankomst och året derefter uti Augusti
månad, blef denna glädjen förnyad, när Hans Majestät
å nyo, i sällskap med dess högstälskeliga Gemål,
Hennes Majestät, wår nu warande allernådigsta 
Enke-Drottning, reste härigenom åt Stockholm.»

*

Jag har i fantasien konstruerat en bild av fröken på
Koppramåla under antagande att historierna om henne
ha grund i verkligheten. Jag ser henne på sin
kammare kämpande mot ålderdomen med samma
envishet-som utmärkte hennes kunglige halvbroder, omgiven
av oräkneliga essenser, pastor och oljor, drickande
<sp>thé des Sullanes</sp>, det mystiska <sp>Serkis</sp> från
Mekka. Hennes kinder stråla av <sp>blanc d'Espagne</sp>
och <sp>Vermillon</sp>. Sällsamma vällukter strömma ut
från hennes <sp>corset piqué avec des fines
herbes de Montpellier</sp> och från de talrika <sp>poches
odoriférantes</sp> som ligga strödda runtomkring.

Vid mungipan har hon satt en <sp>mouche non
paréille</sp> och på tungan har hon lagt en <sp>pastille
à la violette</sp>, ty det är söndag och hon skall
resa till Vena kyrka, där hon har plats i
herrskapsbänken. Aldrig har hon försummat en gudstjänst.

Mais la vie est bien triste!
<img>Jag har i fantasien konstruerat en bild av fröken på Koppramåla.</img>
Hon är icke född till detta liv bland bondska
släktingar som icke förstå henne, men hon får
vara nöjd, så länge de frukta henne, ty hon ser
igenom allt och alla. Vad hon hatar detta halvt öde
landskap, vars skönhet hon icke ser i sin bitterhet.
Vem är hon egentligen? En ensam människa, olik
alla andra. Kärlekens fröjder har hon aldrig smakat,
men vem skulle också kunna älska en kvinna som ser
ut som en karl? Och denna oro, denna ständiga oro
i blodet! Nej, hon måste resa igen, vart som helst,
till landshövdingens, till Drakens, till Skyttens, till
Hammarschölds på Tuna eller Strålens på Virum.
Helst skulle hon vilja ut i världen, men den summa
hon årligen uppbär av landshövdingeämbetet räcker
icke till sådana extravaganser, ty hennes salvor och
droger taga lejonparten av den spottstyvern. Och
hennes bror har förstört både hennes och rikets
finanser. Icke blev hon rikare för att hon fick niga
för sin halvsyster, drottningen, som grät och kysste
henne, den goda själen, men fick en dåndimp på
tröskeln, ty hon trodde sig se sin broder konungen
gå igen. Och denna förfärliga hemlighetsfullhet, som
alla iakttogo mot henne och som hon själv måste
iakttaga! Nej bättre hade varit om hennes mor kvävt
henne eller om man låtit förgiva henne därute i
Frankriket!

I kyrkan lutar hon sig till synes andaktsfullt ned
under bönerna, men hennes tankar äro långt borta,
och vid det uråldriga lilla »positivets», orgelns,
gnällande toner följer hon förströdd texten i psalmboken.

La vie est bien triste! Men livet skall icke få
slå henne till marken! Lappri! Å, hon skall gå mot sitt
öde som hennes broder Carl, envis, orygglig och
utan ett ljud av klagan. Men på sista tiden har
magen krånglat och hon har besvärliga vapörer. Hon
har kanske tagit för många <sp>pièces d'estomac
piquées</sp> — — —

En människa har i alla fall sin begränsning — — —

Och nu skulle hon hem igen till den evinnerliga
torrfisken, rovorna och enbärsmoset. Nej, hon måste
ögonblickligen resa till Kalmar för att få träffa
personer av <sp>qualité</sp> och äta saltsjöfisk, som är
utmärkt för hälsa och complexion.

Nå, man fantiserar! Men jag hoppas att flitigare
och durkdrivnare forskare än jag en gång skola
skingra dunklet som omgav Fröken på Koppramåla.
Åtskilligt material har jag dock lämnat här ovan.

En gång i första början av detta århundrade hade
jag verkligen planerat en resa till Vena för att
upptaga spåret efter henne. Men en löjlig tillfällighet
kom emellan.

Det skämtades då för tiden mycket med de
smalspåriga järnvägarna, deras leksaksvagnar och
dockskåpsmässiga material. Jag skrev en anekdot om tågen
på den smalspåriga Hultsfreds—Västerviksbanan och
formulerade den ungefär så här: Jag befann mig på
Vena station — jag valde denna antagligen emedan
jag hade min resa i tankarna. Ett tåg kom. I en vagn
satt en bekant. Jag gick fram till honom, höll mig
i kupéns dörrhandtag och satte upp ena foten på
fotsteget. Vi kommo i livligt resonemang och jag märkte
icke att tåget, som egentligen skulle ha stannat bara
en minut, icke avgick. Visserligen observerade jag att
människor sprungo fram och tillbaka på perrongen
och att det låg någon oro i luften, men jag fäste
mig icke vid detta. Plötsligt kommer stationsmästaren
störtande fram till mig och ryter: — Släpp tåget,
herre!

Häpen släppte jag dörrhandtaget och tåget rusade
i väg.

Det blev en pinsam scen och förklaringar hjälpte
icke, fast jag försäkrade att jag icke med avsikt att
ställa till bråk hållit kvar tåget. Det skulle bli
efterräkningar och han ville veta mitt namn. Dumt nog
uppgav jag det.

Några dagar efter publicerandet av denna
lögnhistoria fick jag ett mycket strängt och hetsigt brev
från stationsmästaren, som undanbad sig nidskriverier
i mitt husblad. Jag besvarade icke denna skrivelse.
Då vände han sig till min far, som var
stationsinspektor — fast på bredspårig bana — och bad
honom allvarligt förehålla mig det otillständiga att
skriva i tidningar om en oförvitlig man. Ty att stå i
bladen ansågs fordom på landet vara detsamma som
offentlig brännmärkning, när det icke gällde födelse-
eller dödsannonser. — Min far svarade icke. Något
senare fick jag ett anonymt brev, tydligen skrivet av
någon stationskarl eller banvakt, som hotade att slå
armar och ben av mig, om jag någon gång kom till
Vena. Som jag ansåg dessa ledamöter vara absolut
nödvändiga för min framkomst, föredrog jag att stanna
hemma. Och det är måhända därför denna skiss blivit
så ofullständig. Det är tyvärr icke sällsynt att den råa
styrkan stundom lägger oöverstigliga hinder i vägen
för allvarlig och målmedveten forskning.

<img></img>

</chapter>
<h2>INNEHÅLL.</h2>
<table o>
<td l>Företal <td r>5

<td l>Inferno <td r>9

<td l>Pressens makt <td r>37

<td l>Prostinnan Holms Stockholmsresa <td r>43

<td l>Kvinnor <td r>49

<td l>Den elake författaren <td r>55

<td l>En järnvägsresa <td r>71

<td l>Gubben Efraim <td r>77

<td l>Kapten Vefling <td r>83

<td l>Petter på Ängsön <td r>103

<td l>Skärgården <td r>117

<td l>Mormor <td r>125

<td l>Pingstresa <td r>137

<td l>Skärgårdsglam <td r>143
<td l>Ett besök hos en vän <td r>163

<td l>En rospigg i Ålands hav <td r>171

<td l>En smäll på Harön <td r>179

<td l>Biskopps-Pasquiller <td r>185

<td l>Fröken på Koppramåla <td r>213

</table>

