<b>SAMLADE SKRIFTER</b>

AF

<b>ZACHARIAS TOPELIUS</b>

-

NIONDE DELEN

<b>FÄLTSKÄRNS BERÄTTELSER</b>

ANDRA CYKELN


*

STOCKHOLM.

ALBERT BONNIERS FÖRLAG.


<img>

ILLUSTERAD AF CARL LARSSON.

*

STOCKHOLM. ALBERT BONNIERS FÖRLAG.
STOCKHOLM.

ALB. BONNIERS BOKTRYCKERI 1899.
FÄLTSKÄRNS BERÄTTELSER.

IV.

REBELL MOT SIN LYCKA.

Fältskärns fjärde berättelse.

Våren hade förgått och sommaren med, och nätterna
i September begynte att mörkna allt svartare. Åter
begynte den friska fladdrande brasan att spraka i de
stora öppna spisarna af gamla mormors hus, och
fältskärn, som med åren blef mera frusen än förr,
brasade friskt på däruppe i vindskammaren. Anne
Sofi hade på sommaren blifvit förlofvad och tillbragt
sin mesta tid vid väfstolen i det kära arbetet för egen
utstyrsel, ty det var ännu mer än ett år till bröllopet.
Dagarna hade gått med samma hast, som den flitiga
spolen flög af och an mellan ränningen, och nästan lika
enformigt, och den hvita runda armen, som följde spolens
gång, hade något litet magrat, och den korta lintygsärmen 
brydde sig icke om att dölja det. Men i den
unga barmen, som gick i ständiga vågor innanför den
hemväfda rutiga bomullshalsduken, klappade ett hjärta
så friskt och godt, så varmt och trofast, som någonsin
ett flickhjärta vid nitton år, när hoppet väfver sina rosor
i framtidens blåa duk.

-- Nå nå -- sade gamla mormor, när hon emellanåt
tittade in i väfkammaren och med granskande öga pröfvat
drällens finhet -- lagom bäst, kära barn, vi ha flera
dagar än korfvar, och se till att du inte väfver lungsot
på dig. Hellre korta dukar och lång hälsa; jag menar
att Carl Fredrik hellre ser sin flickas kinder röda, än
sina bord så mjällande hvita. Punkt för i dag.

-- Men huru vill mormor att jag skall duka supén
på hemkomstölet, om inte drällen blir färdig?

-- Prat, kära barn. I mina skåp däruppe i klädkammarn 
ligga två dussin sköna dukar af finaste
Stockholmsdräll. Se så, nu gå vi att rensa stickelbären.

-- Jag har ett förslag, mormor, sade Anne Sofi,
en eftermiddag i September, när hon nyss med tålamod
burit ett skurbad af de vanliga förmaningarna. -- Vi ha
i dag så nätta arbeten. Mormor skär turska bönor, jag
rensar lingon, och barnen få roa sig att sprita ärter. Jag
tycker vi alla kunde gå upp i fältskärns kammare och
bedja honom fortsätta sina historier, som stannat af
ända sen i våras. Där var någonting på slutet, som
lofvade mera, och jag tillstår att jag är bra nyfiken att
veta huru det sedan har gått. Hvad tror mormor?

-- Men hvad säger Bäcken därom? Jag menar
han skulle bli storögd, om vi alla tågade upp med vårt
skräp i vindskammaren, både korgar och fat och knifvar
och saxar och fiskbräden. Nej du, gubben blir ond, han
har sina egenheter och vill vara i fred.

-- Det skall jag ta på mitt ansvar, utropade Anne
Sofi muntert, och innan mormor hann göra flera invändningar, 
hade den unga väfverskan, glad som ett
barn, ilat upp för den krokiga vindstrappan och antastat
gamle Bäck i hans ensamhet.

Hon kände sitt välde öfver den gamle och visste
rätt väl huru hon skulle taga honom på den svagaste
sidan. Hon lät påskina att hon ändtligen ville se efter
farbror och fråga huru kanariefåglarna mådde. Därefter
begynte hon så oförmärkt med politiken och tidningarna,
tills gubben blef varm, och så kröp slutligen ärendet
fram liksom händelsevis, och innan en half timme förgått,
hade hon fältskärns löfte, att icke blott hon själf och
mormor och barnen, utan äfven Carl Fredrik skulle få
audiens i vindskammaren med alla tillbehör af korgar,
fat etcetera. Det är nog troligt att fältskärn märkte
försåtet, men han låddes icke därom; Anne Sofi var nu
engång favoriten i vindskammaren, liksom hon var det i
hela huset, och så fogade han sig i sitt öde, lät gamla
Sara bära in mera ved för brasan och stökade i hast
undan sina ömtåligaste saker, böcker, cirklar, kartor och
karduser, allt sådant som kunde råka ut för barnens
klåfingrar. Och så bidade han med resignation sitt oundvikliga 
öde att belägras i sin fridlysta borg, där annars
ingen annan ofred än råttornas nånsin fick inträde.

Nu hördes steg och buller i trappan, och in trädde
efter hand hela sällskapet med gamla mormor i spetsen
och Carl Fredrik som arriergarde. Innan kort hade
hela församlingen, ej utan krus från de gamlas sida,
intagit sina platser, mormor sin hedersplats i den högkarmade 
skinnlänstolen, med bönorna och fiskbrädet
framför sig på bordet, Anne Sofi med sina lingon strax
bredvid, barnen med sin ärtkorg på pallar rundtomkring
och fältskärn, som värd, längst på sidan om kakelugnen
i hörnet af den gamla soffan, hvars stoppning af bast
här och där stack ut genom det nötta skinnöfvertåget.
För att göra samlingen komplett, infunno sig litet senare
skolmästaren magister Svenonius och postmästaren kapten
Svanholm, båda den gången, mot vanligheten, särskildt
kallade. Tio personer -- det var också den största
publik vindskammaren kunde inrymma.
Samtalet ville icke rätt komma i gång, ty gamle
Bäcken var påtagligen generad af så stort sällskap. Men
postmästaren gjorde epok i aftonens historia. Genast
vid hans första inträde såg man att något af vikt hade
kommit med »avisorna» i dag, och det slog ej felt, det
var första underrättelsen om freden i Adrianopel (14
September 1829). Blixt och dunder! Alltsedan den
ryktbara dagen vid Karstula, då Svanholm miste sitt
vänstra pekfinger, och allt sedan slaget vid Navarino, hade
man ej sett hans grå ögon glänsa af så krigiskt mod.
Han var utom sig af förbittring, att ett så skönt tillfälle
gått ur händerna att jaga turkarne hals öfver hufvud
bort från Europa; han rasade mot hela europeiska
diplomatin, han öfverföll England med ovett för dess
afund, som ännu engång satt styltor under den ottomaniska
portens murkna stolpar.

-- Gud förlåte mig, ha vi icke varit alldeles för
milda mot turken; hvarför togo vi icke Konstantinopel,
när vi bara behöft utsträcka vår hand för att stoppa i
fickan Sankt Sofias moské? Jag hade önskat att Fieandts
bussar varit där och gått på som vid Karstula. Jag
minns ännu som i går ...

-- Kära bror -- inföll Svenonius, som obevekligen
passade på hvar gång Karstula nämndes -- det är som
jag alltid har sagt, det är bläcket som regerar världen,
och bläcket är det som nu har regerat i Adrianopel och
dragit ett streck för bajonetterna och sagt till dem: stån
beskedligt stilla, mina barn! Bläcket, ser bror, det är på sätt
och vis förnuftet, som säger till styrkan: nu skall du slå
till, eller nu skall du vackert sticka pliten i slidan ...

-- Bläcka mig hit och bläcka mig dit, utfor kaptenen 
uppbrusande; är bläcket förnuft, posito, då är det,
förb. mig, ett förnuft så svart som fan ...
-- Kusin Svanholm! förmanade mormor mildt, med
en blick på barnen, och kaptenen teg helt plötsligt stilla.

Fältskärn hade emellertid blifvit varm af politiken
och begynte på sitt vanliga lugna vis demonstrera, huru
turkarne nu, på goda skäl, fått anstånd med flyttningen,
men blott för att låta tiden i lugn bevisa att huset är
murket och skall ramla af sig själf.

-- Ty, sade fältskärn, vår Herre har nog sin mening
med allt det där. Han ser att kristendomen behöfver
vid sin närmaste sida skåda Islams förfall, för att rätt
begripa huruledes ingen annan religion, än den sanna
uppenbarade, har inom sig ett evinnerligt frö till lif och
därför kan hålla stater och människor upprätt. Såge vi
icke turken så eländig just vid vår port, så skulle vi
kanske säga: Muhameds lära har lika många bekännare
som kristendomen; den måste vara d-n så ypperlig, den
läran också.

-- Men kära kusin Bäck -- inföll mormor litet
förtretad, i det hon lade fyra stora bönor på hvarandra
i ordning att skäras -- vi äro nu inte här för att höra
om turken, utan om Bertel och Larsson och deras efterkommande. 
Efter det nu gudskelof är fred i Adrianopel,
så låt det vara fred här i vindskammaren också. För
min del tror jag att turkarne ha sina goda sidor: turska
bönor, turkiska schalar och turkiskt garn till exempel ...

-- Hvarför inte turkiskt knaster också? svarade
fältskärn småleende och tog sig strax en välkommen
anledning att stoppa sin korta pipsnugga med masurhufvudet, 
som föreställde en turk i turban.

-- Kära goda farbror -- inföll Anne Sofi, i det
hon skyndade att, med fara för sina vackra fingrar, tända
en sticka i spiseln och räcka den för pipans behof --
jag är grufligt nyfiken att höra hvad den besynnerliga
ringen uträttat i världen. Hur var det? Alla som buro
den skulle vara säkra mot eld, stål och vatten och allt
slags fara, allenast de ej svuro mened? De skulle få
all världens makt och rikedom och äga ingen annan
fiende än sig själfva? Men de skulle ock själfva vara
sin lyckas farligaste fiende, genom högmod, hersklystnad
och inbördes split? Och förbannelsen och välsignelsen
skulle kämpa om deras lif?

-- <i>Rex Regi Rebellis</i> -- det var ju inskriften, 
anmärkte Svenonius med lärd min. -- För min del skulle
jag hellre säga <i>rebellis in regem</i>; men jag kan väl
förstå, att det är munklatin.

-- Ja -- ropade Andreas med munnen full af torra
ärter -- och när den ringen bars tre led efter hvarandra, 
skulle ur den släkten uppstå höga herrar och
prostar; men bars den sex led å rad, son efter far, så
skulle af samma släkt uppstå en påfve ...

-- Andreas tänker bli präst, genmälde fältskärn,
därför skär han till i växten åt det högvördiga hållet.
Tre led å rad, däraf bli store fältherrar och statsmän;
sex led å rad, däraf bli mäktige furstar, konungar och
kejsare ...

-- Bernadotte och Napoleon! Nu vet jag det redan!
utropade Anne Sofi och klappade händerna, så att flera
lingon rullade öfver golfvet. Carl Fredrik, med fästmäns
vanliga artighet, skyndade sig genast att plocka upp
lingonen -- och äta dem.

-- Det har jag icke sagt, återtog fältskärn lugnt.
En så orolig släkt, som hotas af så många faror, har
väl föga utsikt att sex led igenom fortfara och behålla
en familjeklenod. Då ber jag Anne Sofi ihågkomma, att
Larssons borgaresläkt med sin stilla förnöjsamhet och sin
idoga flit har större förhoppningar på långvarigt bestånd ...
-- Det säger farbror för att narra oss, fortfor Anne
Sofi litet småslugt. Liksom jag inte märkt, att farbror
är litet svag för »folket med eldslynnet», adeln, ehuru
farbror låts hylla sig mera till vattenfolket, oss borgerliga.
Nå ja, Larsson hade ju också ett slags amulett, den där
yxan med ekskaftet? Jag undrar just hvad han uträttar
med den?

-- Det få vi allt se, genmälde fältskärn lakoniskt.

-- Tyst barn, förmanade gamla mormor, i det hon
åter valde ut fyra stora bönor. -- Om Jonatan knäpper
ärter på Anne Sofi, så minns hvad jag säger, att det går
som sist, när gunstig herrn blef visad på dörrn. Se så,
kusin Bäck, var nu så god och begynn!

Och fältskärn begynte sin fjärde berättelse.
Rebell mot sin lycka.

<b>1. Den första kärleken.</b>

En vacker vårdag i slutet af Maj år 1656
syntes en ensam ryttare bana sig väg öfver
en gångstig i en af sydvästra Finlands
sjösocknar. Hans ansikte skymdes nästan helt och
hållet af en hatt med breda skyggen, hvars lilla blåa
plym behagligt fläktade för luftdraget och tillkännagaf en
man af börd, eller åtminstone en krigare. Denna förmodan 
motsades icke af det rikt stickade sadeltyget med
dess stigbyglar af silfver och de fina gula jagtstöflarna
med deras förgyllda sporrar. En kort kappa af mörkt
sammet betäckte ryttarens gestalt, men att döma af smidigheten 
i hans rörelser och den synbara otålighet, med
hvilken han undanböjde björkarnas grenar, som stängde
hans väg, doldes under kappan en yngling, som ännu icke
lärt att med lugn möta alla små hinder på lifvets väg.

Småskogen blef emellertid så tät och björkarnas
ännu blott halflöfvade kvistar så näsvisa, att ryttaren
slutligen måste stiga af hästen och leda sin gångare fram
öfver kullfallna stammar och täta snår. Ändtligen glimmade 
vatten mellan löfven, och snart därpå såg man
den blanka ytan af en solbelyst fjärd -- ett af dessa
hafvets nyckfulla infall, som äro så talrika och så täcka
vid denna del af de finska kusterna. Det var snarare
en insjötafla, än en hafsvy; så slingrande smögo sig
stränderna vid sidan af vattenytorna, instängde dem på
skämt i trånga bukter och smala sund, men blott för att
ett stycke därifrån ånyo låta dem vidgas i friare fjärdar.

Ryttaren kastade en otålig forskande blick utåt sjön
och begynte därpå att lyssna. Det dröjde icke länge, så
hörde man bakom en af de gröna uddarna en frisk och
klar röst sjunga en af de halft glada, halft sorgsna visor,
som uppstå likt vattenliljor vid hafvets strand och diktas
af vågen och ensamheten, utan att någon kan säga huru
och när. Och man urskilde dessa ord:

	Väntat hafver jag uppå dig, min lilla vän,
	liksom fågelen på ljusnande dag;
	och hvar och en gång jag dina ögon såg,
	så blef jag så hjärteligen glad.
Vid dessa toner fattade ynglingen sin hatt och
svängde den flera gånger vinkande i luften. Därvid
blottade han ett det skönaste hufvud i ynglingaårens
första blomma, omgifvet af långt blåsvart hår, och tvenne
mörka blixtrande ögon med det lifligaste uttryck af sydländsk 
glöd. Knappt märkbart skuggades hans friska
läppar af ett lätt fjun, och dessa drag, dem tid och år
måhända en dag skulle göra alltför mörka, förklarades
nu af den första ungdomens milda glans. Och fram
bakom udden sköt pilsnabb en båt med en ensam flicka
uti, och man hörde henne sjunga början af följande vers:

	Sorgsen var min håg, och mitt hjärta slog så fort 
	som de villande forsarnas våg ... 

Men därvid märkte hon ryttaren på stranden, och
strax blef sången stum, men årorna desto snabbare, och
kring stammen af båten bröt sig ett skum. Lätt som
en vattenfågel sam den lilla farkosten öfver sundet; snart
hade den landat vid det ställe, där den unge riddaren
stod. Han hade bundit sin häst vid stammen af ett
träd, hejdade båtens stöt mot stranden, sköt den genast
åter ut, hoppade själf däri och satte sig på den smala
roddarbänken vid flickans sida. Nu tog hon den ena
åran, han den andra, och så begynte båda att ro till
den motliggande holmen. Icke alltför många ord blefvo
därvid växlade, men man såg på den ojämna rodden,
att än den ena, än den andra, och stundom båda, glömde
sig. De behöfde en half timme för att ro öfver samma
sund, som flickan nyss hade öfverflugit på mindre än
tio minuter. Ja det hände sig, att ynglingen engång
alldeles upphörde att ro, och när flickans åra fortfor att
klyfva vattnet, vände sig båten i en cirkel omkring.
-- Nej, skrattade flickan, det går då allsinte så där.
Junkern är alltför ovan vid åran. Hvarför ror han inte?

-- För det att jag ser på dig, svarade ynglingen
oskyldigt och likväl med en värma, som jagade rödaste
glöd på rodderskans kinder.

-- Gif mig åran; jag ror nog bättre med två.

-- Ja ro du, så styr jag!

Och med dessa ord bytte ynglingen plats och satte
sig i bakstammen, med de blixtrande ögonen svärmiskt
fästade på flickans blonda och milda drag, en fullkomlig
motsats till hans. Nu gick rodden bättre, ja nästan med
ilande fart, ty rodderskan vågade icke upplyfta sina ögon,
af fruktan att möta dessa blickar af eld, som betraktade
henne. Slutligen fattade hon mod och sade förtrytsamt:
	
-- Om han ser så där på mig, kan jag ej ro.
Hvarför ser han på mig?

-- För det att du är så vacker.

-- Tycker han det? svarade flickan med en lätt
kastning på sitt täcka hufvud. -- Vet han hvad mor
sade, när jag var liten och såg mig i spegeln? Kissen
är vacker och inte du, sa' hon.

-- Men du har blifvit mycket vackrare, sedan jag
såg dig sist. Tänk dig, Greta, två hela år, sen jag sist
var på Majniemi! Och nu skulle jag ej fått se dig, om
inte Jane hviskat i mitt öra på slottet, att du skulle
komma hit i dag, som vi brukade förr. Men du säger
mig inte ett godt ord; du är ond, du är rätt stygg i dag.
Du håller inte af mig mera som förr ...

-- Visst är det värdt att tala om mig! Junkern,
som varit så länge i Stockholm, som varit page hos
drottning Kerstin och hofsven hos kungen ... visst skulle
junkern mera bry sig om en så simpel flicka ... aldrig
kan jag det tro.
-- Stockho1m ... ja därom är mycket att säga. Jag
skall berätta det sedan. Men vet du väl, att jag redan
i morgon skall resa till kriget i Polen?

-- Nej hvad säger han? Skall han fara i krig,
han som är så ung, bara sjutton år? Skall han slå
ihjäl människor och kanske själf bli ihjälslagen? Fy,
det är gudlöst, det är afskyvärdt ... Och härvid upphörde 
Greta att ro, och båten saktade farten.

-- Ja ser du, fortfor ynglingen allvarsamt, vi ha nu
krig både hemma och borta. Lewenhaupt tågar mot
ryssen till Viborg, och det var i början sagdt att jag
skulle med. Men så skref min far från Polen, att jag
skulle dit ut; du vet att han följer som öfverste i
kungens stab. I öfvermorgon går ett fartyg från Åbo
till Riga, och nu är jag här för att säga farväl åt dig
och åt mitt barndomshem. Men du förskjuter mig, du
hatar mig ... du kallar mig inte mera du!

-- Jag skulle kalla junkern du! En så hög herre ... 
en grefve, hvars mor var furstinna ...

-- Och hvars farmor var bondedotter! Du känner
inte du vår släkt. Ja det är sant, min far har stigit
mycket högt genom drottning Kristinas gunst och
genom sina bedrifter och rikedomar från tyska kriget
och genom min mor! Det är sant att han är stolt,
mycket stolt, och det är väl möjligt att jag är stolt
som han. Men när jag ser på dig, när jag minns huru
vi lekt som barn och huru högt vi älskat hvarandra,
och huru jag midt under hofvets prakt behållit dig i mitt
hjärta som min första och enda och eviga hjärtanskär,
ser du Greta, då glömmer jag att du är blott vår
förvaltares dotter och att jag är Bernhard, grefve af
Bertelsköld; jag tänker icke mera uppå att jag en dag
skall ärfva tre hela socknar i Finland som grefskap
och tre städer i Liffland och titeln af tysk riksfurste 
efter min mor -- hvad bryr jag mig om allt det
där, om du inte håller af mig som förr och kallar mig
din egen Bernhard som förr, och lofvar att som förr
vara min egen lilla flicka och älska mig så länge du
lefver? Säg, är det sant att du glömt mig under tiden
jag varit borta?

Ynglingen sade dessa ord med så svärmiska mörka
ögon, hans sydländska arf, och han var i detta ögonblick 
så hänförande vacker, att den stackars Greta, i
stället för svar, begynte att åter ro af alla krafter
och det med den framgång, att båten i nästa ögonblick 
stötte häftigt mot land och tog in vatten i
bakstammen. Nu skyndade flickan att räcka sin riddare
handen och skrattande anmärka, att kappan var alldeles
våt. Men huru behändigt hon än smög snibben af
halsduken till ögat, märkte den unge grefven likväl ett
par klara förrädiska tårar, som rullade utför hennes
blomstrande kinder.

-- Kom, låt oss gå till stugan, sade hon fort, i
det hon pekade på en förfallen koja, som, till hälften
skymd af björkar och lönnar, framskymtade vidpass ett
stenkast från stranden.

Ynglingen kvarhöll henne ej, men utstötte båten
från stranden, medan han själf ännu stod kvar däri.

-- Gå du till Jane, gå! sade han. Hvad är det
värdt att jag följer dig, om du ej mera älskar mig!

-- Hvad ämnar han göra? ropade flickan på
engång förlägen, häpen och förtretad. -- Båten är ju
halffylld med vatten; rätt som det är, så kantrar han.
	
-- Det är detsamma hvar jag dör, här eller i Polen,
när du ej mera bryr dig om mig.
Och därvid vickade han, med eller utan afsikt, så
att båten tog in än mera vatten och knappt mera hölls
uppe på vattenytan.

-- Att han kan vara så elak! utropade flickan
under fåfänga försök att hålla god min. -- Kom då
tillbaka, kom bara, så skall jag säga honom något.

-- Inte förrän du kallar mig <i>du</i> och lofvar att
hålla af mig som förr.

-- Nå ja då ... Bernhard, du är den elakaste gosse jag
vet, och ändå ... så kan jag ej låta bli att hålla af dig ...
	
Nu sköt den unge grefven båten hastigt mot land,
och i samma ögonblick kantrade den. Flickan på
stranden uppgaf ett rop, men faran var så godt som
ingen, vattnet var här ej mycket öfver en aln djupt,
ynglingen sprang med några steg i land och föll Greta
om halsen. Bådas tårar runno så strida, som endast
ungdom och kärlek kunna gråta vid sjutton år.

-

<b>2. Svarta Janes koja.</b>

Vatten! Bara vatten! utropade bakom de unga en
röst. Tårar som torka, innan sammetet på kappan
blir torrt! Kärlek som förgår, innan dessa späda löf
förvissna! Ungdom som förgäter sin långa framtid för
hjärtats klappande slag i ruset af ett ögonblick!

De båda unga skildes häpna och förlägna, i det
de bemödade sig att dölja sina tårar. Bakom dem stod
en gammal kvinna af sällsamt utseende; ett urblekt
svart huckle betäckte det gråa håret och en del af det
vissnade ansiktet; en lika urblekt svart tröja slöt sig
nära till en kjol af samma färg och tjenade att än mera
förhöja ansiktets ovanliga blekhet och de skrynkliga
händernas ovanliga hvithet. Oaktadt dräktens armod,
såg man i den hvarken hål eller trasor; en viss prydlighet,
en omisskännelig renlighet och ordning läto ana,
att den gamla, i all sin fattigdom, bevarade minnet af
bättre dagar.

Svarta Jane, som hon allmänt kallades för den
oföränderliga färgen af hennes dräkt, var icke annat
än en fattig änka efter en afskedad soldat, som för flera
år sedan hitflyttat och af den rike grefven på Majniemi
erhållit den lilla holmen med dess koja till torpställe.
Ingen hade något egentligt ondt att säga om henne;
hon lefde mest af underhåll ifrån slottet, men brukade,
som en liten biförtjenst, spå i händerna, skaffa stulna
saker till rätta och dylikt. Men den allmänna och stora
vidskepelsen underlät icke att för dessa små konster
betrakta den gamla med hemska ögon, särdeles som hon
var tyska till börden och, efter hvad mången trodde,
katolik till religionen. Man hviskade, att hennes man
soldaten under trettiåra kriget varit med om blodiga
värf, att han nedgräft en skatt, förvärfvad vid grymma
plundringar, att Jane visste däraf och af samvetskval
tillbragte sin ålderdom med stränga botöfningar. Men
allt detta var rykten, dem ingen med visshet kände;
man visste blott, att numera endast ett lefvande väsende
ägde den gamlas vänskap och förtroende, och det var
förvaltarens vackra Greta, som alltifrån barndomen varit
den gamlas guldöga och den enda som oftare fick inträda
i hennes ensliga koja. Hvad man icke visste, var
att den unge grefven, genom sin barndomskärlek till Greta,
blifvit delaktig i någon liten vänskap från Janes sida
och ofta i hemlighet plägat besöka kojan i Gretas
sällskap.

-- Inte är det värdt att mor träter nu, inföll Greta,
som fann för godt att slå in i en muntrare ton. -- Visa
oss nu vackert vägen till stugan; det är den minsta
artighet man kan visa bjudet främmande.

Och därvid tog hon den gamla om lifvet och
svängde henne själfsvåldigt ett slag omkring.

-- Ungdom och dårskap! puttrade Jane, van som
hon var vid flickans öfverdåd. -- Kommen då, kommen
fritt; det kan vara så godt som att här ute leka hök
och dufva. Jag menar din far vore icke god, om han
visste det här, tillade hon med en blick på Greta.

-- Far är rest till Åbo och kommer visst ej tillbaka
förrän sent i kväll, svarade flickan tvekande.

-- Nå så kommen då. Lilla grefven är ju våt som en
fisk. Jag tror till och med att han ej är torr bakom öronen.

»Lilla grefven» såg på Greta och hörde icke ett
ord. Man gick nu till stugan, som stod på en kulle
omgifven af täta löfträd. Dess inre var torftigt, liksom
dess yttre: en säng, ett bord, två stolar, en stor kista
af ek; men på väggen hängde tvenne kopparstick af
värde, det ena föreställande Pappenheim till häst, det
andra Gustaf Adolf i halffigur, målad af van Dyck och
stucken i koppar af den berömde Pontius. Midtemot
dem hängde ett dåligt nürnbergerträsnitt, föreställande
jungfru Maria med Kristusbarnet.

Jane framsatte åt sina gäster en undfägnad helt och
hållet hemgjord. Det var tranbär i enbärssirap och vid
dess sida ett stenkrus med björklake. Därpå gick hon
ut, som hon sade, för att hämta bränsle till spiseln.

-- Hvad tror du -- sade grefve Bernhard med en
blick efter den gamla -- menar hon ärligt med oss?
Är du säker uppå att hon icke förråder oss för din eller
min far? Det vore detsamma som att resa mellan oss
en mur af koppar och sten.

-- Jag tror, sade flickan, att Jane har sina goda
skäl att unna oss godt. Hon håller af oss; å jag vet
nog hvad ingen annan vet. Man anser henne för en
trollpacka, och likväl så är hon blott en människa som
lidit mycket och sett mycket och som därför ser in i
framtiden mer än andra. Far är mycket ond på henne;
jag vågar aldrig komma hit annars än när han är borta.
Han vore i stånd att låta bränna henne som häxa,
om han visste att vi träffas här.

-- Men håller du verkligen af mig, Greta? afbröt
henne ynglingen, i det han fortsatte sin egen tankegång.
-- Ser du, i morgon reser jag hundra mil härifrån; jag
måste veta hvad jag har att lefva och slåss för.

-- Bernhard skall glömma mig, sade flickan eftertänksamt,
i det hon omedvetet sönderkramade ett tranbär
mellan fingrarna. -- Aldrig i världen kan jag bli hans
hustru ... jag!

-- Om du talar så där, går jag genast bort. Min
far var son till en bondedotter, och likväl fick han en
furstinna till hustru. Hvarför skulle skillnaden emellan
dig och mig vara större, än mellan honom och henne?
Är du icke den allraskönaste ros och ...

Greta log, men på ett så eget vis, att två genomskinliga
tårar glimmade i ögonvinklarna.

-- Jo det skulle se ut! sade hon. Aldrig har han
talat så där förr, Bernhard. Det är förunderligt; har han
lärt sig sådant i Stockholm? Jag skall säga honom något.
Tänk på mig som en syster; aldrig är det annat värdt,
och jag skall tänka på honom såsom fågelen om vintern
tänker på den sommar som var.
-- Du tror ej du, men du skall få se. Jane kan
spå. Jane skall spå åt oss. Hålla vi vad?

-- Hvad hålla vi vad om?

-- Ser du den ringen på mitt finger? Han blixtrar
i solskenet, som vore han smidd af stjärnglans och vågskimmer.
När drottning Kristina reste till främmande
land, gaf hon åt alla sina pager en gåfva. Åt mig gaf
hon den ring du här ser, och den är värd minst tusen
daler. Nu slå vi vad. Spår Jane att jag nånsin skall
hålla af någon annan än dig, så är ringen din. Men
spår hon, som jag vet att hon spår, då ger du mig ...
låt se, den blåklint du stuckit med en nål uti halsduken,
och det betyder att vi lefva för hoppet.

-- Visst vore det ett vad! Tror han jag vågade
taga mot diamanter och drottningagåfvor? Lofva då
hellre den kopparring, som jag sett hans fader ständigt
bära; den vore just lagom för mig.

-- Du vet ej hvad du begär, Greta! Min far sätter
stort värde på kopparringen, och ingen kan säga hvarför.
Bernhard, sade han en dag till mig, jag skall förr eller
senare dö en hastig död, som din mor. Då bör du
framför allt bevara denna ring mycket väl; hela din lycka
beror däruppå. Mera fick jag ej veta, men ja ... hvad
bryr jag mig om lyckan förutan dig! När jag engång får
kopparringen, skall jag gifva honom åt dig, nämligen om
jag förlorar vadet. Här har du min hand därpå.

-- Men han ångrar sig, Bernhard ...

-- Jag har gifvit dig min hand därpå. Men då får
du ej heller neka mig blåklinten.

-- Topp. Se så ... där är ett tranbär; ät!

Nu kom Jane med bränsle, och snart flammade
en lustig sommarbrasa i spiseln. Den gamla tog grefvens
sammetskappa och hängde den att torka. Därpå
placerade hon hans stol framför spiseln och trugade
honom att sitta.

-- Se så, nu torka vi först de fina stöflarna. Är
det skick och seder att spatsera vintervägen öfver sjön
och komma som en abborre på det torra. Jo det syns,
han är van vid själfsvåld; men här krusas inte för den
fina junkern.

-- Gör som ni vill, mor Jane, jag lyder er som ett
barn, blott ni lofvar mig en sak. Spå litet åt Greta och mig.

-- Spå åt er? Nej hör på, var så god och låt bli
med den saken. Det är människan till intet gagn, bara
till synd och skada, att se in i framtiden.

-- Och det säger ni, Jane, som spår åt hela socknen!

-- Det är något helt annat det. Åt flickorna spår
jag fästmän, och så ge de mig ett par strumpor. Åt
gummorna spår jag långt lin, åt gubbarne god äring,
och så ge de mig några kakor bröd eller en kanna mjölk.
Men åt er ... nej låt vackert bli ... det är dens råd, som
vill er väl.

-- Men jag vill att ni skall spå, Jane. Spår ni
icke, går jag genast bort, och ni ser mig aldrig mer.

-- Nå nå, min gunstig junker ... het som en eldslåge!
Räck hit handen, och sen får han skylla sig själf!

Grefve Bernhard framräckte sin hand, som, oaktadt
dess finhet, var icke så litet brynt af solen. Den gamla
betraktade den uppmärksamt, räknade linier och veck,
under det att, hennes uppsyn ömsom klarnade, ömsom
mulnade.

-- Lycka! utropade hon i afbrutna ord ... en medgång
så stor som er fars, min unga herre, och större
ännu än hans ... Högt skall ni stiga ... mycket högt ...
furstar och prinsar skola kalla eder sin jämlike ... och
likväl skall ni falla en dag och falla genom er själf ...
-- Det är bra, inföll ynglingen otåligt. Vidare. Säg
mig, Jane: kan jag och skall jag gifva mitt hjärta åt
mera än en i hela mitt lif?

Jane såg på honom frågande och nästan spefullt.

-- Han är sjutton år, sade hon ... jag förstår. Men
efter han frågar uppriktigt, så skall jag svara lika uppriktigt.
Nog kan och nog skall han älska en hel hop ...

-- Det är omöjligt, det säger du blott för att
förtreta mig, afbröt henne ynglingen häftigt.

-- Jo men, det kan jag tydligen läsa i handens
veck. En, två, tre ... det strecket betyder en prinsessa ... 
fyra, fem ... här ha vi en kunglig person ... sex, sju ... 
en annans hustru, fy junker Bernhard! ... åtta, nio,
en komediantska, och då är ni själf gift ... tio, elfva,
tolf ... jag ser ej något slut på den långa raden af
älskarinnor.

-- Han skall ge sitt hjärta åt tolf! utbrast flickan
vid Janes sida med en egen ton, till hälften af skämt,
till hälften af vemod. -- Hör han det, Bernhard, tolf!
	
-- Det är ej sant, det är lögn, det är elfva gånger
en lögn! återtog den unge grefven förvirrad.

-- Vill han höra mera? fortfor Jane obarmhärtigt.
Tretton, fjorton, femton ... då står ni på branten af ert
fall. Sexton, sjutton ... det strecket löper ihop med det
första ... han skall en dag återfinna sin första kärlek,
men jag fruktar, att både hon och han då redan ha
gråa hår.

-- Femton gånger lögn! Sexton gånger lögn! utbrast
grefve bernhard utom sig af förvirring och förtrytelse.
-- Må alla gastar uppsluka dig, gamla trollpacka!

Och med dessa ord rusade ynglingen på dörren.

-- Farväl, Greta, vi träffas i morgon bittida i slottsparken.
Kopparringen blir din! utropade han ännu i
Hos svarta Jane.
dörren, hastade till båten och rodde så häftigt öfver
sundet, att man hvarje ögonblick såg den lilla båten i
fara att kantra. Kommen till stranden, lösgjorde han
sin häst, kastade sig i sadeln och ilade bort.

Jane och flickan följde med blickarna hans öfverdådiga färd.

-- Aj aj, det heta blodet! suckade den gamla eftertänksamt.
Visst blir det ett lif fullt af hetaste strid!

-- Jag är ond på er, Jane! sade flickan halft
gråtande. Hade ni sagt två ... det hade jag kunnat förlåta er;
men sjutton ... det var mycket elakt sagdt.

-- Rår jag för det? svarade den gamla med en
axelryckning. -- Men nu har han rott båten bort. Nu
måste du bli hos mig till i morgon bittida.

-- Omöjligt, det vågar jag ej. Min far kommer
hem i kväll, och får han veta att jag varit hos er, så
går det er aldrig väl.

-- Men hur vill du komma öfver sundet?

-- Det skall ni få se, svarade flickan raskt.

Därpå afkastade hon fort sina kläder, band dem
tillsamman i ett tätt packadt knyte och knöt detta fast
vid sitt hufvud. En minut därefter hade den spegelklara
vågen omslutit hennes hvita skuldror. Hon sam
som en vattenfågel ... glänsande små vågor ringlade sig
kring hennes hals, och man såg blott det vackra ljuslockiga
hufvudet gunga på sundets yta. Tio minuter
därefter hade hon lyckligt uppnått den motsatta stranden.

-

<b>3. Majniemi slott.</b>

Medlet af sextonhundratalet var den svenska och
finska adelns mest lysande tid. Rotad på börd,
privilegier och vapenbragder, glänsande genom nya värdigheter
och ärftliga län, öfvermättad med ära och byte
under ett långvarigt utländskt krig, hade aristokratin
under drottning Kristina uppträdt med anspråk och planer,
förmätnare än någonsin alltsedan den tid den bortskänkte
kronor. Medan den utsträckte högra handen efter diademet,
försmådde den icke att med vänstra handen tillrycka
sig länder och herredömen. Ställd mellan konung
och folk, tryckte den uppåt och nedåt lika hårdt, hotande
konungen med valriket, folket med lifegenskapen. Förgäfves
hade Kristina, hon som slösade med allt, utom
med det hon ej hade att gifva -- hjärtats känslor -- förgäfves
hade hon utstrött adelsvärdigheten utan åtskillnad
åt förtjente och oförtjente i sådan mängd, att ridknektar,
kuskar och kockar togo sitt säte på Sveriges riddarhus.
Världsmarknadens konjunkturer voro nu engång afgjordt
gynnande för aristokatin; den svällde som en vårflod
öfver de dammar regering och ofrälse sökte uppresa mot
den och hotade att underlägga sig hela riket. Och detta
vidunder af makt och inflytande hade likväl, med alla
sina omättliga anspråk, så mycken verklig förtjenst, så
mycken ära och ädelhet i sina hjärtan och sköldemärken,
att ännu tvåhundrade år därefter Sveriges tvenne störste
häfdeforskare råkat i en bitter strid om det håll, hvaråt
vågskålen lutade mest: rikets gagn eller rikets skada af
sextonhundratalets aristokrati.
Sedan Gustaf Adolfs död hade trettiåra kriget blifvit
vildare och mera förstörande än någonsin. Det var förbi
med den skoning, som svenskarne förut hade visat äfven
den öfvervunne. Kämpande på lif och död, tog segraren
utan barmhärtighet allt hvad tagas kunde och drog belastad
med byte från hundrade plundringar hem till sitt land.
Nästan alla de stora härförarne efter Gustaf Adolf, så
många som kvarlefde och icke förslösat sitt byte lika
hastigt som det togs, drogo åter till Sverige med stora
rikedomar, byggde sig praktfulla palatser, än i Stockholm,
än i landsorterna, och lefde till dödedag med krigarevanor
och furstlig ståt. Några få af de hemkomne drogo
till det aflägsnare Finland och uppförde vid dess stränder
sina trotsiga slott af sten; men de fleste leddes vid jagtens
enformiga nöjen och landsbygdens stillhet; så länge de
än voro vid krafter, tumlade de om på Kristinas fester
och i Carl Gustafs krig och sparade åt Finland sin sista
ålders slocknande glans, bestämd att slutligen inmuras
under hvalfven af Åbo dôm, eller i familjegrifterna af
en enslig landskyrka. Och förgångna äro för det mesta
deras herresäten, fallna för tidens tand och stora ofredens
härjningar, men hundrade kyrkor i Finland bevara ännu de
sista sorgsna minnesmärkena af denna lysande aristokrati
-- grafkor och sköldemärken, taflor och inskrifter, kronor
och altarkärl samt dessa prunkande grafstenar, på hvilka
nu trampar vandrarens likgiltiga fot och bland hvilkas
nötta runor man alltid är säker att läsa i årtalens början
siffrorna 1 och 6.

Ett af dessa herresäten, som vittnat om så mycken
stolthet och rikedom och hvilkas glans i en senare tid
har förbleknat med adelns, var Majniemi. Byggdt af
grefve Gustaf Bertelsköld åren strax efter Westfaliska
freden, hade det erhållit sitt namn efter katolikernes
heliga Maria: Marienäs. Men för folkets tunga var detta
namn redan i början främmande, och det utbyttes snart
mot Marjala och Majniemi, hvilket senare blef det allmänt
gällande. Vid början af denna berättelse, år 1656, stod
Majniemi ännu i hela sin första glans; det tre våningar
höga stenhuset med dess branta, inåt buktade koppartak
och dess höga kopparklädda torn hade ett trotsande
medeltidiskt utseende och blickade högförnämt ned på de
låga kojorna rundtomkring. Alltfrån den stora trappan,
inlagd med hvit marmor, ända upp till de stora, med
sköldar, vapen och elghorn klädda salarna och därifrån
till de mörka vindeltrapporna, de små tornrummen och
de besynnerliga, i gammal tysk stil utförda siraterna på
tak och murar, syntes allt på engång så slösande rikt
och så nyckfullt gammalmodigt, att man snarare trott sig
vara i hjärtat af Tyskland, vid en af dess åldriga fursteborgar,
än här vid stranden af finska vågor, i armodets
och försakelsernas nordiska bygd.

När man i Dahlbergs <i>Svecia antiqua et hodierna</i>
betraktar de aristokratiska palatserna från sextonhundratalet 
i den oförminskade glansen af deras storhet och
prakt, synes det som hvilade öfver dem en tyngd af
anor och öfvermod, som för våra dagars ögon förekommer
tryckande och mycket föråldrad. Majniemi slott, ännu
så ungt, gjorde på betraktaren samma intryck. Sex
eller sju år gammalt, syntes det redan föråldradt under
århundradens börda. Kanske kom det däraf, att dess
herskare och upphofsman, den stolte grefven af Bertelsköld,
blott få år hade bebott sitt slott, innan nya krig
kallade honom att egna åt konung och fädernesland den
ännu oförsvagade styrkan af hans manliga arm. Kanske
kom det däraf, att intet kvinnligt väsendes behag spred
öfver borgen en mildare dager och minskade intrycket
af dess trotsiga storhet vid sidan af underhafvandes
eländiga kojor strax därinvid.

*

Klockan var mellan fem och sex på morgonen.
Majniemi slott speglade sina stolta murar i vårmorgonens
glans och den lugna viken, som med sin innersta yta
badade själfva grundvalen. Ett herrligt majregn hade
fallit om natten, hela naturen strålade af hälsa och
ungdom, och luften andades denna obeskrifliga känsla
af friskhet och föryngring, som gör den nordiska våren
så skön. Lärkorna drillade högt i skyn, svalorna ilade
snabba som solblinkar genom de klara rymderna, och
bofinken kvittrade lustigt mellan de ljusgröna björkarnas
späda löf.

På gärdet invid parken ett stycke från slottet arbetade
en hop af grefvens underhafvande, män, kvinnor och
barn, trasiga, magra och utsvultna. Under medeltiden
ansågs byggnaden af ett slott för hela nejdens olycka.
Tiderna hade ändrats i mycket, lagen sökte att sätta en
damm för feodalväldets godtycke, men lagen i Finland
var ytterst vanmäktig ännu. De höge herrarne och deras
fogdar gjorde hvad de behagade, och klagomål tjenade
endast att störta den klagande i fördärfvet. Så hände,
att till och med här, i så nära grannskap af Åbo med
landets högsta domstol, den nya hofrätten, förtryck och
orättvisa drefvo sitt hejdlösa spel med befolkningens
välfärd. Byggnaden af Majniemi hade totalt utarmat hela
nejden däromkring, och slottets dryga underhåll fortfor
att utkräfva hvad kriget och nöden lämnade öfrigt. Det
är troligt att grefve Bertelsköld icke hade någon aning
om hela vidden af sina underhafvandes nöd; borta i
Majniemi slott.
kriget tänkte han föga därpå och var nöjd med sitt gods,
allenast fogden på bestämda tider skickade honom de
betydliga summor han på den tidens adliga vis bortslösade,
obekymrad därom, att dessa penningar utpressat
sista skärfven af hans fattiga bönder.

Arbetarne höllo på med ett tungt och vidsträckt
arbete. Den rymliga parken, tätt befolkad med elgar
och dofhjortar för grefvens jagtnöjen, skulle omgifvas
med en mur af sten, i stället för den äldre inhägnaden
af trä. Sedan klockan fyra på morgonen hade man
släpat stenar och radat dem i höga murar, och rättare,
tillsatte af fogden, stodo bredvid med deras smärta spön
af hassel och rönn, beredde att vid första tecken till
lättja eller uppstudsighet gifva den felande klatsch. En
kvinna, halft vanmäktig af ålder och hunger, hade icke
så fort som rättaren fordrat framskjutit sin skottkärra
med små stenar, bestämda att fylla tomrummen mellan
de stora, och erhöll därför några slag af spöet, för hvilka
hon dignade. Detta såg den slagnas son, en gosse om
fjorton år, kastade sig i blind förbittring på rättaren,
klöste och slog honom af alla krafter. Rättaren, en stor
groflemmad karl, fattade gossen i nacken, kastade honom
till marken och begynte att obarmhärtigt piska honom.
Några af de närmast stående upphörde med arbetet, togo
gossens parti och utforo i hotelser mot rättaren. Denne
slog ursinnigt omkring sig med sitt hasselspö; en af
arbetarne, träffad i ansiktet, fattade rättaren om lifvet,
kastade honom i hans tur till marken och betalade
rikligt sitt lån af stryk. Nu blandade sig en mängd
af de öfriga i tvisten; det blef ett fullständigt myteri.
Den länge nedtryckta harmen sökte sig luft, man bortkastade
verktygen, grep till gärdsgårdsstörarna, slog alla
rättarne till marken och piskade dem så utan hejd,
att de väl föga undkommit med lifvet, därest icke
ankomsten af en ny person i hast förändrat hela sakens
utseende.

-- Mäster Adam! utropade en af de kringstående,
och detta namn hade en magisk verkan. I ögonblicket
bortkastades störarna, de slagne lämnades i fred, enhvar
ilade med brådskande hast tillbaka till arbetet och såg
sig med skygga blickar om efter den hotande faran.

Mäster Adam, den allmänt fruktade fogden, nalkades
på gångstigen från slottet. Det var en högväxt och
muskelstark man, omkring femtio år gammal, i klädseln
ett mellanting mellan herre och bonde. Hans korta,
nästan hvita hår betäcktes af en vintermössa af hundskinn;
de tunna sammanbitna läpparna, de små grå
ögonen och den låga, men skarpt framstående pannan
uttryckte på engång djärfhet, slughet och hårdhet. Hans
spejande öga hade på långt håll upptäckt tumultet, men
han påskyndade icke sina steg, han nalkades till utseendet
alldeles lugn, viss om sin makt öfver denna folkhop, som
i många år lärt sig att frukta honom.

Mäster Adam afhörde med tålamod rättarnes klagomål
och anställde genast summarisk process. Så stor var
arbetarnes fruktan, att ingen af dem vågade ett ord till
sitt försvar; kanske voro de ock på förhand säkra att
därigenom endast förvärra sin sak. Blott den fjortonårige,
som börjat myteriet, betedde sig vildt, knöt, till
alla kringståendes häpnad, sin hand mot mäster Adam
och utropade:

-- Låter du inte mor vara i fred, så slår jag ihjäl
dig, när jag blir karl. Först tog du vår far, och han
förgicks i kriget. Sedan tog du min äldsta bror, och han
kom aldrig igen. Sedan tog du vår häst för utskylderna.
Sedan tvang du min andra bror att draga tegellasset,
efter vi ingen häst hade; så drog sig bror min fördärfvad
och dog. Nu har du tvungit mor och mig att göra tre
dagsverken i veckan utan lön, fastän vi icke ha en bit
bröd till att äta. Och nu ha dina rättare slagit mor
och mig; det är orättfärdigt gjordt, mäster Adam, och
du kan låta piska mig till döds, men jag säger ändå att
det är orättfärdigt gjordt ...

-- Hvad heter du? frågade fogden kort och nästan
spefullt, i det han fixerade pojken.

-- Liksom du ej visste det! svarade gossen trotsigt.
Per heter jag, och Per hette far min, och Lampifolket
har man kallat oss efter träsket, där torpet är. Skrif
opp det i din svarta bok; vår Herre skall skrifva det
en dag i sin.

-- Du har goda lungor, återtog fogden spefullt; det
vore synd att ej låta dig bruka dem. Sätten pojken i
kvarnkammaren -- fortfor han till rättarne -- gifven
honom dagligen två gånger smörj och låten mig veta
när han faller till bönboken. Fören modern ur vägen,
att hon ej hindrar arbetet; hon må göra om dagsverket
i morgon. Och ni andre, som visat eder uppstudsige,
veten I, ert pack, hvad det vill säga att vara gensträfvig
mot sin herre och husbonde? Mössorna af, lymlar! Du,
Nils, har slagit min rättare först; å jag känner dig nog,
min junker! Fören bort honom till profossen och därifrån
med fångskjuts till Åbo slott. Ni andre mån förlikas med
rättarne och gifva dem skälig bot; därefter skall det
lottas mellan er, och åtta bland er skola stickas bland
knekthopen och skickas till Polen. Förstån I det, pack!

Två af rättarne voro icke sena att gripa gossen och
Nils, för att föra dem bort. Gossens moder, som blifvit
slagen, satte sig däremot och kastade sig ömsom hotande,
ömsom bedjande i karlarnes väg. Alla arbetarne, till
ett antal af några och fyrtio, hade samlat sig kring stället
och betraktade än fogden, än hvarandra med blickar af
fruktan och hat. Mäster Adam anade oråd; ögonblicket
var vådligt, och hans makt stod på spel. Men slumpen
kom honom till hjälp. I parken hördes hundskall och
strax därpå ett skott. Allas blickar vändes ditåt, ty
denna tid på året, när högdjuren hade späda ungar,
brukade aldrig jagas i parken.

Hundskallet närmade sig, det rasslade mellan grenarna,
och fram störtade en ung elg rakt mot det ställe
där gamla hägnaden var nedbruten för att lämna plats
åt den nya. Några af folket uppgåfvo ett rop; elgen
studsade, åter small ett skott, och blödande rusade det
vackra djuret in bland den vikande folkhopen, men blott
för att efter några steg vackla, nedstörta och uppgifva
andan med en af dessa märkvärdiga bedjande blickar,
hvilka alla jägare veta omtala. Strax efter elgen framstörtade
hundarna och efter dem den unge grefve Bernhard
till häst, med det afskjutna geväret öfver axeln.

Ynglingen stannade ett ögonblick, påtagligen förlägen
att här vid sin jagt på så olämplig tid träffa den stränge
fogden, för hvilken han, ehuru arftagare och herre till
slottet, från barndomen hyste en ofrivillig respekt. Likväl
segrade strax hans stolthet, han steg af hästen och
närmade sig elgen med den anmärkning, liksom i förbigående,
att det lyckligtvis ej vore en hona och således
ingen skada på ungarna. Arbetarne bugade vördnadsfullt,
fogden aftog hundskinnsmössan och sade med en blandning
af ödmjukhet och ironi:

-- Ers nåde har rätt att när han behagar förstöra
sitt villebråd.

Fogden hann icke säga mera, innan Lampikvinnan
kastade sig för den unge grefvens fötter och utropade:
-- Nådige herre, förbarma eder öfver min son! De
vilja sätta honom i kvarnkammaren; ni vet icke ni hvad
kvarnkammaren är. Ofvanför det stora vattenhjulet är
där en mörk bur; dess golf är af spolverk, och ständigt
stänker den fuktiga dimman dit opp, och där låter fogden
sina fångar sitta dagar och nätter utan mat, i mörker
och köld, genomdränkta af vattnet och döfvade af dess
brus. Förbarma er öfver min son!

-- Är det så som hon säger? frågade grefve Bernhard
med en tvekande blick på fogden, som plötsligen
såg sig förvandlad från domare till anklagad.

Fogden beskref myteriet med samma ton af förakt
för hopen som nyss förut, då han tilltalade arbetarne.
Men han hade missräknat sig på intrycket af denna
öfverlägsna ton. Han glömde stolthetens fina nerver vid
sjutton år; han anade kanske ej, att den greflige ynglingen,
nyss tvungen att göra ett slags ursäkt för sitt
opassande skytte, ej ogärna fann ett tillfälle att visa
sin myndighet öfver honom, tjenaren. Grefve Bernhard
betraktade arbetarne med välvilja.

-- I hafven svårt förbrutit eder, sade han, och
hvarken min fader eller jag skall lämna sådant ostraffadt,
om det sker engång till. Men jag vill ej att min korta
vistelse här ibland er skall störas af några straffdomar.
Jag förlåter er för denna gång, i hopp att I framdeles
skolen vara lydige tjenare. Jag efterskänker alla straff;
jag ger er i dag en fridag och vill att I skolen göra
eder en glad stund. Mäster Adam, säg till att folket får
mat till middagen och på eftermiddagen två tunnor öl.

Grefven gick. Fogden följde honom tigande och med
mörka blickar. Men arbetarne uppstämde ett jublande
hurra, och den fjortonårige Lampigossen ropade, svängande
sin trasiga mössa:
-- Hurra för den unga nådiga herrn! Det skall jag
minnas, när jag blir karl!

-

<b>4. Mäster Adam.</b>

Fogdens gård låg ett stenkast från slottet, belägen
på en höjd vid sjön, så att man därifrån kunde se
allt hvad som föreföll. Detta var af flera skäl nödvändigt,
dock mest för det hat som fogden ådragit sig. Tre
af hans pålitligaste och starkaste karlar utgjorde besättningen
i denna gård, som, omgifven af ett plank med
järntinnar, liknade ett utanverk bestämdt till slottets
bevakande. Öfver gafveln af huset hängde på sin ställning
en ljudelig klocka, med hvars tillhjälp fogden kunde kalla
till sig hjälp från slottet, om han blef öfverfallen. Huset
var dessutom försedt med alla slags vapen och liknade
mera en rustkammare, än en fredlig förvaltares boning.

En stund efter det uppträde vi nyss berättat sågs
mäster Adam utkomma från sin boning och kasta en
spanande blick mot parken. Det dröjde ej länge, innan
hans skarpa ögon upptäckte tvenne gestalter framskymtande
mellan träden; det var Greta, hans dotter,
och vid hennes sida den unge grefve Bernhard. Ett
knappt märkbart löje drog sig vid denna anblick öfver
fogdens läppar.

-- Icke så illa! mumlade han. Den unga örnen
vill visa i god tid sin makt; jag har dock en tråd som
binder hans flygt. -- Därpå gick han med lugna steg till
slottet, lämnande de båda unga ostörda i deras förtroliga
vandring före afskedets ögonblick.

Mäster Adam var nu icke lik sig själf. Helt annan
än nyss förut, gick han omkring bland det församlade
folket, utdelade rundeligt både mat och öl, hade åt alla
ett vänligt ord och låtsade icke märka arbetarnes hånfulla
misstrogna blickar, som triumferande mötte honom öfverallt.
Lampigossen kunde icke styra sin tunga.

-- Skål, mäster Adam -- utropade han, i det han
trängde sig fram till ölstånkan -- det ölet har icke vuxit
i kvarndammen!

Fogden smålog och svarade endast:

-- Du bedrar dig, min gosse; maltet är hemma
just därifrån.

Men ungdom och kärlek fortsatte sin lustvandring
i den gröna parken. Strålande som de af hälsa och
glöd, såg majsolen ned på dem genom lönnarnas kronor.
Blyga som den första kärleken, oskyldiga, friska och
hoppfulla som den, böjde sig vårens första sippor under
de vandrandes fot, och de märkte det ej. Fåglarna sjöngo
rundtomkring: de hörde det ej; och likväl märkte de,
hörde de allt. Ty allt flöt för dem tillsamman i en
enda anblick och en enda ton: sol och blommor och
fågelsång, de togo alla en enda gestalt och ett enda
ljud: det var den älskades öga, det var den kära röstens
ljud, när afskedets stund nalkades och hela lifvet speglade
sig i en enda tår, likasom hela naturen i en enda droppe
af morgondagg.

Börd, rang, rikedom, lysande namn, stolta förhoppningar,
lycka och glans, ära och makt -- böjen
eder förmätna panna till jorden, det finnes i hjärtats
världar en makt som är större än ni, och den jämnar
höjder och klyftor och nedbryter hägnaden mellan höge
och låge, och den förmår allting, emedan den tror allting
och hoppas allting och begär likväl ingenting annat än
sig själf. Därför är den första kärlekens glans så stor
och skiner, länge försvunnen, genom lifvets minnen,
såsom skalden sjunger:

<tab><tab>än med mörker, än med ljus
<tab>ett moln gått opp och dolt dig för min syn,
<tab>dock brann du lika klar, sen det försvann.


Solen stod redan högt på himmelen, när den unge
grefve Bernhard erinrade sig, att han ännu samma dag
skulle rida till Åbo, för att strax därpå lämna fäderneslandet.
Han fattade flickans hand -- han, den rike och
förnäme, hade aldrig vågat begära en kyss af hennes
blomstrande läppar. Nu kysste han denna hand, som
hvilade varmt i hans; det svindlade för den arma flickans
ögon, och när hon såg sig om, var ynglingen försvunnen
bakom parkens ekar.

Oerfarne! Han kom från sina drömmar, hoppfull
och oegennyttig; han anade icke att hemma i slottet
väntade honom den iskalla egennyttan; han hade behöft
mot den en mans kraft och en gubbes erfarenhet, och
han hade endast ett hjärta uppfylldt af vemod, sällhet
och sorg.
Mäster Adam väntade honom i den stora salen.
Ynglingen märkte honom knappt. Men förvaltaren trädde
med en egen blandning af djärfhet och ödmjukhet rätt
fram till sin unge herskare, räckte honom vördnadsfullt
en liten påse med silfvermynt och sade, ej utan beräknad
tonvikt:

-- Detta är allt hvad jag nu kunnat bringa ihop
till ers nådes resa.

-- Det är bra -- svarade ynglingen, utan att kasta
en blick på penningarna; lägg dem där i mitt resskrin,
jag skall sedan kvittera allt.

-- Men -- anmärkte förvaltaren, bedragen i sin
väntan -- det är endast fyrahundrafemtio daler i silfver.
Ers nåde skall ej med dem kunna bestrida sin resa och
utrustning i Åbo.

-- Godt, jag förstår, svarade grefve Bernhard förströdd;
du vill lämna mig mera; nåväl, lägg alltsamman
i resskrinet.

-- Nej ers nåde, beklagligen kan jag ej lämna er
mera i detta ögonblick. Först i morgon eller öfvermorgon
inflyta räntorna från de norra länderierna; och
jag nödgas lämna åt en annan omsorgen om deras
inkassering. Jag ber ödmjukast att ers nåde ville nu
genast förunna mig afsked från min tjenst, i förmodan
att ers nådes herr far icke vägrar sitt samtycke därtill.

-- Hvad är det ni säger, mäster Adam? återtog
ynglingen, uppmärksam på den skarpa betoningen i förvaltarens
sista ord.

-- Ers nåde, svarade fogden, ni går i krig. Ni
skall där få en trupp att anföra. Det händer en dag,
att ert manskap gör myteri, icke mot er, men mot
sergeanten, som vill tillhålla folket att uppfylla sin pligt.
Sergeanten bestraffar detta brott, som ostraffadt skulle
i grund förstöra disciplinen. Ni däremot, ers nåd, ni
ditföres af en händelse, ni hör blott den upproriska
hopens framställningar, ni förlåter de brottslige: än mer,
ni belönar dem med ett gästabud. Eder underlydande
kan icke motsäga er; han lyder, men han gör hvad hans
pligt bjuder: han begär sitt afsked.

-- Men det är icke ert allvar, mäster Adam. Ni
kan icke fordra att jag, som efter flera års frånvaro på
två dagar besöker mitt fädernegods, skall belasta minnet
af dessa dagar med straffdomar.

-- Ers nåd kan ej heller fordra att jag, som i
femton år med trohet tjenat er herr far, skall kvarstå
vid en befattning, där jag från denna stund endast kan
mötas af mina underlydandes hån och uppstudsighet.

-- Hvilken upprättelse fordrar ni då?

-- För mig gifves endast ett val. Antingen lämnar
jag i dag min tjenst, eller tillåtes mig att i morgon
straffa de olydige.

-- Hvad ni begär är omöjligt. Mitt ord kan lika
litet ryggas som ert. Mäster Adam, ni har ej rätt
behandlat ert folk. Nöd och förbittring stå skrifna i
hvarje uppsyn. Det gör mig ondt om dem.

-- Ers nåd känner ej detta folk. Gensträfvigt och
halsstarrigt, kan det endast med stränghet hållas i tygel.
Lossa på dess band, öfverse i dag med dess olydnad,
och det skall vara i stånd att i morgon till grunden
nedrifva ert slott. Grefven, er herr far, behöfver årligen
trettiotusen daler för sina utgifter. Ni själf, ers nåd,
behöfver minst tiotusen. Slottets underhåll fordrar lika
mycket. Hvarifrån vill ni taga dessa penningar, därest
ej folket hålles i hälsosam fruktan? Sexton af edra
hemman äro pantförskrifna; trettio hemman äro öde i
följd af utskrifningarna till kriget. I år har adeln
fördubblat sin rusttjenst; hvar åttonde bonde skall klädas
i knektjackan; här i skärgården skola två båtsmän uttagas
af fem bönder. Pesten har visat sig i Åbo, och folket
ropar att brunnarna äro förgiftade. Häxor och trollkarlar
kringstryka öfverallt och förvända sinnena med allehanda
djäfvulstyg. Förlåt en gammal trotjenare, om han frågar:
är detta en tid för mildhet och skonsamhet? Jag vill
icke dölja för er, ers nåd, att om jag i dag släpper
tömmarna, kan i morgon ett allmänt uppror utbrista.
Men ... vill ni hellre följa ert hjärtas känslor, än nödens
och klokhetens bud, så har jag intet att vidare tillägga.
Mina räkenskaper äro i ordning, och jag är beredd att,
fattig som jag hitkom, öfverflytta med min dotter till
Sverige ...

-- Visa mig en utväg, där jag ej behöfver straffa,
återtog ynglingen, synbart träffad af fogdens mörka
skildring och kanhända tillika af den tanken att den
vackra Greta skulle flytta bort.

-- Ers nåd behöfver icke straffa, svarade fogden
med ett knappt märkbart leende. -- Ers nåd reser i
dag till Åbo, åtföljd af folkets välsignelser och jubelrop.
Det är jag, som i morgon skall beskyllas att hafva handlat
emot er vilja. Man skall hata mig ännu mer än man
gjort; man ser endast handen som straffar, icke hufvudet
som befaller. Men jag är van vid att misskännas; hvad
bryr jag mig om hatet? Jag tjenar min herre, det är
nog, och jag är beredd att för honom uppoffra allt.

Grefve Bernhard stred med sig själf. Ändtligen
segrade stolthet och hederskänsla.

-- Nej, sade han; hände hvad som helst, ni måste
finna en annan utväg. Jag bryter icke mitt ord.

Förvaltaren teg en stund helt stilla. Därpå sade
han:
-- Lofva mig, ers nåd, att innan ni reser sammankalla
arbetarne och uppmana dem att i allting vara mig
hörsamme, såsom de böra vara hörsamma eder själf.

-- Stannar ni då kvar?

-- Ja ers nåd.

-- Godt. Jag lofvar er det.

En half timme efter detta samtal stodo alla slottets
invånare samlade kring sin unge herre, hvars häst redan
stampade vid slottsporten. Grefve Bernhard hade efterkommit
förvaltarens önskan och tillsagt alla underhafvande
ovillkorlig lydnad för mäster Adam. Ett doft knot blandade
sig i hurraropen; men den unge grefven aktade icke
därpå, utan sprängde i sporrstreck bort på vägen åt Åbo.
En enda såg med förgråtna ögon den sista fladdrande
skymten af hans blåa plym; det var den hårde förvaltarens
dotter, den milda och ljuslockiga Greta.

Knappt var grefven borta, innan mäster Adam framkallade sina rättare.

-- Bort med ölet! ropade han. Fram med fångkärran,
och Nils i häkte. Åtta de mest uppstudsiga af
eder öfriga uttagas till rekryter. Lampipojken inspärras
i kvarnkammaren, och hans mor jagas på ögonblicket
från sitt torp.

Fruktan och häpnad betogo alla närvarande. Blott
Lampikvinnan vågade höja sin röst till ett klagorop.

-- Ve, ve! ropade hon. Ve öfver den otrogne
gårdsfogden!

*

Året 1656 var för Finland bekymmersamt i många
afseenden. Fienden hade härjande infallit i Karelen;
det var då som gymnasisterne i Viborg modigt uttågade
till stadens försvar. Skörden hade på flera orter felslagit,
pesten väntades, kriget i Polen uppslukade allt stridbart
manskap, som hemma kunde undvaras. Konungen hade,
icke alldeles lagligt, låtit utskrifva icke blott detta, utan
äfven följande årets rekryter; allmogen knotade och
bearbetades här och där af hemliga utskickade. Dess
trohet mot kronan förblef orubbelig, men drifvet af nöden,
lyssnade folket i några trakter, särdeles i nejden af Åbo,
till personer, som sökte intala dem, att den nyaste utskrifningen
skedde utan konungens vetskap på tillställning
af egennyttige ämbetsmän, hvilka sedan ville sälja det
utskrifna manskapet åt danskar eller ryssar. Så hände,
att här och där uppstod buller, att menigheten motsatte
sig utskrifningen och endast med ömsom användt våld
och öfvertalning kunde förmås att foga sig i öfverhetens
påbud.

Nejden kring Majniemi, uppretad och utarmad af
flerårigt förtryck, var en af de lättast antändliga. Sent
på aftonen samma dag som grefve Bernhard afrest till
Åbo, såg man en båt med tvenne karlar och en kvinna
ila öfver sundet till svarta Janes koja. Den gamla sof
eller låtsade sofva, men uppväcktes af några kraftiga
slag på dörren och tvangs att insläppa de sena gästerna.

-- Har den lede fienden farit i eder, bannade hon,
efter I icke låten folk vara i fred så här dags på
dygnet? Veten I icke att fogdens piska skall väcka
eder själfva klockan fyra på morgonen?

-- Det är just därför att vi veta det, som vi kommit
hit, svarade Lampikvinnan, som åtföljt karlarne. -- 
Fogdens piska skall aldrig väcka oss mer, och därtill skall
du hjälpa oss, Jane.

-- Jag! utbrast den gamla med låtsad förundran,
ehuru hon troligen ganska väl förstod meningen med
besöket.
-- Just du, återtog kvinnan. Här är ej tid till
långa ord. Nils på Arvio är häktad i kväll, Per, min
pojke, är kastad i kvarnkammaren, jag själf är drifven
från torpet, och när solen går opp, skola dessa två och
ännu sex andra därtill skickas till Åbo och stickas i
knekthopen.

-- Men hvad har jag att skaffa med det? Jag får
vara nöjd, så länge man låter mig själf behålla min koja!

-- Jo -- svarade kvinnan beslutsamt och hemlighetsfullt -- 
du skall förgöra mäster Adam ännu i natt.

-- Ären I galne? Förgöra fogden?

-- Hör nu på, svarta Jane, det är icke värdt att
du ställer dig så oskyldig. Hela världen vet att du kan
hemliga konster både till godt och ondt. Ditt rykte är
nästan så stort som Puu-Jumalas, och du anses af mången
snällare än Valborg Kyni från Tyrvis. Således är det
onödigt att du ställer dig så enfaldig. Du skall tillreda
ett trollskott, och det genast, och därpå inkastas det än
i natt genom fogdens fönster, och när morgonen gryr,
är han död i sin säng.

-- Gå er väg, ni ha skådat för djupt i ölstånkan,
märker jag, utfor Jane vresigt.

-- Åhå, ropade karlarne, tror du vi kommit hit för
att låta drifva gäck med oss? Nej, gumma, nu är nöden
för dörren, och nu slipper du ej ur en fläck. Gör du
icke genast hvad vi begära, så tända vi din usla koja i
alla fyra hörnen och steka dig, gamla trollpacka, vid
brasan af dina egna knutar.

Jane betraktade forskande sina gäster och syntes
begripa, att de, drifne af nöden och vantron, voro i
stånd att hålla ord.

-- Jaså -- sade hon efter någon tvekan -- jag
skall göra eder till viljes, men icke i natt. Tron I att
man förgör en människa så som man dräper en katt?
Menen I att här i stugan växer trollört, sprakved och
drakeblod? Dödas ben kunde jag väl ha och ödlehufvun
och grodfötter; men hvar nu i en hast taga kyrkomull,
ugglehjärtan och huggormstungor? Nej vars, låt bli med
det så länge. Vi måste vänta med det till nedan, ty i
nyet förlora örterna sin kraft och kunna ej skada, men
väl bota. Kommen tillbaka om två veckor.

Karlarne syntes förlägna.

-- Om två veckor äro vi på vägen till polacken,
sade de.

-- Visst är det värdt att här stå och lipa! utbrast
Lampikvinnan, den djärfvaste och mest förbittrade af
dem alla. -- Hjälper ej trolldom, så hjälper väl handkraft.
Fort tillbaka i båten; vi ha ännu en timme
till midnatt. Innan hanen galar, falla vi öfver fogden
med fyrtio mans styrka och rifva hans gård i små
smulor.

Karlarne betänkte sig ännu; vågstycket syntes dem
för stort. Jane tog medlande till ordet.

-- Mig synes det vara bäst, sade hon, att några af
er gå genom natten till Åbo och klaga allas nöd för
landshöfdingen. Törhända träffen I unge grefven där
ännu, och så kunnen I få rätt mot fogdens tyranni.

-- Rätt! upprepade Lampikvinnan med bitterhet.
Klaga så gärna på haglet som nedslår vår gröda, och
på frosten som fördärfvar kornet i axet! Förr skola
haglet och frosten göra dig rättvisa, än den ena höge
herrn rör en flik af den andres rock. Hvad ha vi
enfaldige bönder att vänta, när vi veta huru det för
några år sedan gick den hederlige fiskal Cröell, som
klagade öfver kronans befallningshafvande och som fick
tacka sin lycka att han slapp helskinnad med skammen
ur fängelset, men icke så mycket som ett öre vunno
bönderne därpå. Nej, stackare den karl, som icke i
dessa tider förstår att hjälpa sig själf, han är värd att
brödet ryckes ur hans mun och hästen från hans kärra
och kon från hans klafve och barnet från hans famn;
eländige fege stackare, som tålen slikt öfvervåld och
icke han mod att slå tillbaka med rätt den som först
slagit eder med orätt!

-- Om vi finge hela Arvio by och alla Lampigårdarna
på fötter i natt, borde vi blifva mellan femtio
och sextio man, anmärkte den ene af karlarne eftersinnande.

-- Tre rättare och fogden fjärde i gården, utom
Greta och pigan, räknade den andra; men om klockan
ringer till storm, får han tio eller tolf karlar från slottet
till hjälp.

-- Tolf och fyra gör sexton, räknade Lampikvinnan.
Sexton de och minst femtio ni; finns det hjärta i bröstet
hos er? Kalla mig en häxa, om jag icke nästa söndag
skall berätta för allt kyrkfolket huru fege I varit, och
minsta barn i hela byn skall skratta er upp i synen.

-- Fort till båten! ropade båda karlarne, hvilkas
tröga finska lynne småningom uppvärmdes af kvinnans
hetsiga tal och ändtligen närmade sig den punkt, där
man mindre beräknar sin fara, än sin rättvisa sak. Innan
kort voro de alla åter på motsatta stranden.

Jane såg efter de bortroende, i det hon betänkligt
skakade på hufvudet.

-- Den som griper till svärd, skall förgås med
svärd, sade hon tyst för sig själf. Finns då i Finland
ingen rättvisa mer, utom det blodiga våldets? Men Greta
måste räddas; Gud vare sedan hennes far nådelig, om
de verkligen få honom fatt.
Med dessa ord lösgjorde Jane en liten båt, som i
vårnattens halfskymning låg gömd mellan stenarna vid
stranden, och hastade med lätta, men tysta årtag åt samma
håll, som fogdens fiender nyss hade rott. Och natten
var alldeles lugn; på afstånd hördes talltrastens sång ur
skogen, blandad med ljudet af dyningens skvalpande mot
de slumrande stränderna.

-

<b>5. Nattliga uppträden.</b>

Vidpass två timmar före uppträdet i Janes koja stod
mäster Adam på den höga trappan af sitt hus, där
man från kullen såg vida omkring. Hans genomträngande
blickar flögo öfver nejden, än mot slottet till vänster, än
bortåt Arvio by, som bakom åkerfälten till höger vid
sidan af parkhägnaden framskymtade med sina låga tak
nära en kvart mil från gården. Han följde noga de
hemvandrande arbetarnes steg och syntes belåten, när
de icke gruppvis, utan en och en, sågos aflägsna sig
långs gångstigarna, genvägen öfver åkerrenarna.

På stora vägen från slottet sågs en ensam vandrare
med ränsel på ryggen styra sin kosa mot gården. Hans
steg blefvo raskare, ju mera han närmade sig, och innan
fogden lämnat sin trappa, stod vandraren vid den stängda
porten, klappade på och begärde att blifva insläppt.
Mäster Adam gick att öppna.

-- Är det du, Johannes? sade han sträft, dock utan
sin vanliga hårdhet i tonen. -- Hvad för dig hit så här
dags? Du hade gjort bättre att sitta i Åbo vid din
Johannes och mäster Adam.
grammatika, än att med ränsel på ryggen stryka landet
omkring.

-- Ja hvad vill ni jag skall göra? svarade den
nykomne, en ung man af några och tjugu år, blek och
mager till utseendet, men med ett uttryck af klokhet och
godlynthet i de tidigt fårade anletsdragen. -- Hvad vill
ni jag skall göra? Hela min matsäck var slut, och i
Åbo finnas så många andra fattiga djäknar, att barmhärtiga
människor ej kunna föda alla. Därför så tänkte
jag, att nöden har ingen lag. Pingsten tillstundar, och
så har jag begifvit mig ut i socknarna att samla ihop
några ören och några kakor bröd, för att hålla ut till
midsommar med <i>logicam</i> och <i>metaphysicam</i>. Ni nekar
mig ju inte tak öfver natten, mäster Adam? Hur mår
Greta? Det är länge sedan jag såg min lilla brud.

-- Nå nå, gunstig junker, det har ingen brådska med
brudekronan; läs dig först till magister och skaffa dig litet
mera bröd i ränseln, så få vi allt se. Men kom in nu vackert
och ät en bit. Du bar väl godt om matlust, kan jag tro.

-- Jo men, mäster Adam, jag har gått två mil i
dag och därunder funderat på en ny tes, som skall
göra vår lärde Martinus Miltopæus mycken glädje. 
<i>An homo bestia sit?</i> Svar: <i>certe, quia comedit similes suos</i>
<footnote>Är människan ett oskäligt djur? Visserligen, 
efter hon äter sina likar.</footnote>,
och därvid -- tillade studenten med ett spetsfundigt
leende -- därvid tänkte jag på de delikata syltfötter ni
skall bjuda mig till kvällsvard, mäster Adam!

Fogden syntes föga gifva akt på denna lärda invit,
utan införde sin gäst i den rymliga salen, som jämte två
små kamrar upptog hela hufvudbyggnaden.

-- Hvila dig nu, sade han; jag vill tillsäga Greta
att hämta dig mat.
Greta kom. Studenten räckte henne handen och
kramade den duktigt, men den unga flickan nedslog
ögonen, sannolikt för att dölja de alltför tydliga spåren
af nyss gråtna tårar.

-- Hvad nu? sade Johannes godmodigt. Du har
gråtit, <i>pullula mea</i><footnote>Min kyckling.</footnote>. 
Aldrig i världen kan jag tro att
du haft så ledsamt efter mig?

-- Hennes dufhane har flugit sin kos i dag, skyndade
fadern att svara, innan Greta ännu hunnit uppslå sina
vackra ögon. -- Är du icke en toka, min flicka, att
hänga hufvudet för en sådan där grannfjädrad gynnare?
Se så, kvickt fram med ett godt ord åt Johannes, och
en god filbunke på köpet. Ser du icke, han vore i
stånd att af bara hunger äta upp dig själf.

Och den hårde fogden log välvilligt. Han hade dock
sin mänskliga känsla äfven han; det var kärleken till
hans dotter och ärelystnaden att en dag tänka henne
som den flitige studentens maka, en blifvande prostinna
i hemsocknen. Men Greta vågade hvarken se upp eller
svara; hon ilade ut och återkom snart med den begärda
välfägnaden.

Studenten, utan tvifvel mera lärd än människokännare,
antog godtroget fogdens förklaring öfver Gretas
tårar och satte sig med stoiskt lugn att äta sin
filbunke.

-- Sannerligen, mäster Adam, sade han, ni är en
afundsvärd man: en varm stuga, ett godt bord, en mjuk
kvinnohand -- <i>numen domesticum</i>, som vi uttrycka oss
artigare än <i>dominus</i> Bång, som alltid talar om sin <i>mala
herba</i>, sitt styggelsegräs -- och sedan landsbygdens lugn,
<i>otium mentis</i>, och ett folk af herdar och herdinnor, som
leda till er sina lamm i rosenband och hvilkas herdekonung 
ni är ...

-- Säg mig, Johannes -- sade fogden, som troligen
icke delade studentens tankar om landsbygdens herdelif
-- grälar man ännu lika mycket vid akademin?

-- Jag förlåter er, mäster Adam -- svarade studenten,
i det han gjorde en djup grop i filbunken -- jag
förlåter er att ni nyttjat ett så vulgärt uttryck som gräla
om hvad vi anständigtvis kalla disputera. Ja visserligen
går där allt ännu varmt till vid disputationerna; <i>dominus</i>
Miltopæus bevisar att <i>dominus</i> Bång är en åsna, och
<i>dominus</i> Bång bevisar att <i>dominus</i> Miltopæus är en
hedning. Hvad mig angår, vill jag hellre vara hedning än
åsna, och jag kan utan skryt säga, att jag i förra veckan
som <i>posterior opponens</i> grundeligen nederslog </i>dominus</i>
Bång, både </i>majorem, minorem</i> och </i>conclusionem</i>.
</i>Dominus</i> Bång blef däröfver </i>furibundus</i> och hotade
stämma mig för både häxeri och kätteri, efter han förmenade
sig kunna bevisa, att jag för längesedan haft
böcker till låns af </i>dominus</i> Stodius, hvilken, som ni
vet, varit illa anskrifven för häxeri. Men ... hvart tog
mäster Adam vägen?

Fogden hade under tiden gått ut, kastade ännu från
trappan en blick öfver den mörknande nejden, tillsåg
att porten var stängd och strängen till stormklockan i
ordning, gaf order för natten åt rättarne och pröfvade
fängpannorna på ett par långa muskedundrar, som hotande
hängde vid stugudörren. Efter dessa försiktighetsmått
återvände han lugn till det inre af stugan.

Greta hade emellertid begagnat sin fars frånvaro
att, likasom händelsevis, fråga om Johannes mött någon
ridande på vägen till Åbo, och studenten hade, med
munnen full af sin smörgås, svarat henne, att den unge
grefven af Majniemi ridit med två sina tjenare förbi och
öfverstänkt honom med smuts. Lyckligtvis hade rummet
betydligt mörknat, ty himmelen hade mulnat till natten
och såg ut att lofva regn. Hvarken fogden eller Johannes
kunde därför upptäcka den glödande rodnad, som vid
dessa ord hade, lik ett sken i natten, flugit öfver Gretas
unga kinder.

-- Klockan är tio, sade fogden med den befallande
ton, som lång vana lärt honom att antaga äfven hemma
i sitt hus. -- Godnatt med er, barn! I morgon får jag
se hvad vi kunna göra för dig, Johannes.

-- Hederlig tack, mäster Adam! svarade studenten.
Jag har sannerligen icke varit så mätt, sedan jag sist
var hos er, och vore ni <i>dominus</i> Bång, så skulle jag
utmana er på en spritter ny tes: <i>num homo deus sit?</i>
Svar: <i>certe, quia deus nihil desiderat. Ego autem nihil
desidero (scilicet post coenam copiosam). Ergo deus
sum. Quod erat probandum.</i><footnote>Om människan är en gud? Visserligen, ty en gud
saknar (åstundar) ingenting. Man jag saknar ingenting (d. v. s.
efter en riklig aftonmåltid). Således är jag en gud. Som
skulle bevisas.</footnote>. Godnatt, mäster Adam!

Vid dessa ord hade Greta kysst sin far på handen,
räckt sin egen hand åt Johannes och aflägsnat sig till
det s. k. loftet, en rad af två eller tre små vindsrum,
till hvilka man kom långs en utbyggd gång på baksidan
af huset och där hon den varmare årstiden sof jämte
tjenstepigan. Fogden gick till hvila i en af kamrarna,
men studenten sträckte sig behagligt i den ena af tvenne
halmbäddade sängar, hvilka öfver hvarandra intogo hela
långsidan af rummet midtemot den stora spiseln. Här
sjönk han innan kort i sömnens armar, under ärelystna
tankar på alla de disputationer, i hvilka han skulle besegra
<i>dominus</i> Bång.

Men troligen hade vår hederlige, fast trätosamme
katederhjälte tagit för stark kvällsvard af syltfötter och
filbunkar, ty oaktadt sin trötthet sof han oroligt, och
plågsamma drömmar störde hans hvila. Han tyckte sig
sitta i nedra katedern af <i>auditorium majus</i>, öfver och
bakom honom Miltopæus med sitt långa hvita hår slätt
benadt öfver pannan, och framför honom stod den
kolossale svartmuskige teologen professor Bång, blixtrande
af vrede och <i>odium theologicum</i>, som <i>ex officio</i> opponent.
Och förgäfves uppbjöd respondenten all sin klyftighet, all
sin vältalighet; den storväxte motståndaren lät en skur
af kyrkofäder och hebreiska nedhagla öfver hans hufvud,
och den arme Johannes kände sig förkrossad, stum,
tillintetgjord. Allt svartare blef Bångens gestalt, vidgades
ut, blåstes upp, blef hög som ett kyrktorn och nedskådade
på honom med osägeligt förakt; och när Johannes betraktade 
katedern, befanns den förvandlad till ett ofanteligt
bål, sotiga figurer sprungo med facklor däromkring och
antände bålet, och flammorna slogo fräsande upp mot
den askgråa himmelen.

I detta ögonblick vaknade vår vän studenten med
förskräckelse och satte sig upp i bädden. Rummet var
kolmörkt, ty luckorna voro tillskrufvade utifrån, men det
syntes som hade drömmens skräckbilder föresatt sig att
plåga honom äfven som vaken. I nattens tystnad kunde
han tydligen höra ett besynnerligt sakta frasande, likasom
uppe vid taklisten.

-- Dumhufvud! -- sade han lugnande till sig själf,
-- det har börjat blåsa därute; det är stormen, som
susar därborta i parken.

Och han lade sig åter med föresats att icke vidare
låta skrämma sig af den fruktansvärde <i>dominus</i> Bång.

Den natten vägrade likväl sömnens hulda makt att
strö sin vallmo öfver studentens ögonlock. Det fortfor
att susa och frasa i hans öron, och stundom tyckte han
sig höra ett aflägset sorl, blandadt med klockors klang.
För andra gången satte han sig upp. Öfverst vid taklisten
ofvanom ett af fönstren syntes en liten glänsande punkt;
den vidgade sig småningom, tilltog i klarhet ... och i
rummet spridde sig en lukt af rök.

Studenten rusade upp. »Eld!» ropade han och ilade
till den stängda dörren af fogdens kammare. Snart blef
det rörelse och brådska därinne.

Fogden, halfklädd, störtade ut och sökte att öppna
farstudörren. Den var stängd -- tillbommad utifrån.
På ögonblicket insåg mäster Adam hela vådan af sin
belägenhet.

-- De skurkarne! utropade han. De hafva klättrat
öfver planket, tillbommat dörren och antändt taket med
fyrbollar. Eländige lymlar, som hade vakt i natt!
De ha druckit för mycket öl och bortsofvit allas vår
välfärd.

För att säga sanningen, hade fogden gissat alldeles
rätt. De upproriske bönderne hade kringränt gården,
funnit vakten sofvande och med bågar afskjutit mot taket
brinnande bollar af blår och beck, så länge tills några
af dem tändt an. Ehuru väggar och tak voro våta af
regnet, var faran påtagligen ganska stor, ty det blåste
starkt. Klockan var omkring två på natten och himlen
betäckt af täta dimlika moln, som fördröjde den annars
så tidiga morgongryningen.

Mäster Adam var icke den man som så lätt förlorade
hufvudet. Hans första tanke var stormklockan;
han ryckte i strängen; intet ljud -- en bit af repet
stannade i hans hand.

-- Kom, Johannes! utropade han. De hafva afskurit
klocksträngen, men vi skola nog finna en utväg att märka
bofvarna och väcka vårt folk.

Hastigt nedtog han de två grofva muskedundrarna,
räckte studenten den ena och försedde sig med krut,
kulor och luntor. Därpå ilade båda uppför den branta
trappan till vinden, från hvars trånga, endast med luckor
försedda gluggar man hade en vidsträckt utsikt. Eldskenet
från taket var ännu icke nog starkt att upplysa
nejden, och bönderne, som icke medförde facklor, höllo
sig alldeles tysta, i förbidan att elementerna skulle fullborda
deras hämndeplan.

-- Ser du något? frågade fogden hviskande.
-- Jag kan ej urskilja annat än träden i parken
och taket af ladugården. Men tyst ... därborta helt nära
planket ser jag en skugga röra sig.

-- De hafva utställt poster rundtomkring, för att
icke låta oss undkomma. Bedrar jag mig icke, så har
en stor skara af mordbrännarne slagit sig ned i ro nära
porten. De måste vara minst trettio eller fyrtio man;
hela Arvio by har sammansvurit sig med Lampigårdarna
att förgöra mig. Men passa nu på; jag skall gifva
de skurkarne en läxa, den de nog skola minnas till
dödedag.

Vid dessa ord framstack fogden genom gluggen den
tunga pipan af muskedundern, siktade mycket noga, förde
luntan till fänghålet och tände an. Skottet small med
stark knall; dess blixt upplyste hela gården och dess
närmaste grannskap. Bland bönderne vid porten märktes
en plötslig förvirring blandad med jämmerrop. Fogden
gnuggade händerna af skadefröjd och skyndade att ladda
sitt fruktansvärda vapen ånyo.

-- Välbekomme, utropade han. Pipan var laddad med
femton kulor! Skjut, Johannes, skjut, innan skurkarne
skingra sig: Skjut midt i hopen -- där strax till höger
om porten.

Den hederlige studenten svarade intet, men hans
hand darrade. Han riktade länge och med skenbar omsorg;
därpå sköt han -- och sköt i luften.

-- Dålig skytt! ropade fogden förargad; duger ej att
skjuta annat än glosor och munväder. Ladda på nytt!

-- Ja hur vill ni man skall träffa i blinda mörkret?
genmälde studenten med låtsad förtrytelse, i det han
ovigt famlade efter laddstocken. Inom sig tillade han
en slutsats efter logikens reglor:
-- Kanaljerne därborta äro människor och landsmän; 
man skjuter icke på människor och landsmän; <i>ergo</i>
skjuter jag icke på kanaljerne.

Huj, hördes i detsamma ett hvinande ljud, dock
utan knall; i samma ögonblick susade något in genom
gluggen tätt förbi studentens öra och borrade sig fast i
den motliggande väggen.

-- Hvad var det? utropade Johannes.

-- Hvad det var? upprepade fogden. Det var en
pil. Detta fördömda folk har icke råd att bestå sig
gevär, kulor och krut; utom dess är det strängt förbjudet.
Därför jaga de ännu med förfädrens bågar och
pilar och skjuta med dem så säkert som någon skarpskytt.
Det är ett äkta tjufskytte; ingen smäll, blott ett sakta sus,
och döden träffar sitt rof. Akta dig, stå ej vid gluggen!
Jag vill skicka dem och de sofvande lymlarne, mitt folk,
ännu en väckare.

I samma stund susade genom luften tvenne pilar
på en gång; den ena inslog i yttre väggen på sidan om
gluggen, den andra snuddade vid insidan af gluggen,
spjälkte en bit af träet, träffade fogdens vänstra arm
som riktade muskedundern, uppslet vadmalet af rocken
och gjorde i armen en djup rispa. Mäster Adam undertryckte
ett utrop af smärta, riktade åter sitt rubbade vapen
och fyrade af. Ett nytt jämmerrop från nejden af porten
bevittnade, att äfven detta skott icke förfelat sin verkan.

Emellertid hade det länge hotande regnet begynt
nedstörta i strömmar -- en för de belägrade lycklig
omständighet, ty elden vid taklisten, ehuru ständigt underhållen
af blåsten, förmådde blott långsamt gripa omkring
sig. Nere på gården hördes nu larm, rop och svordomar,
antingen nu bönderne, uppretade af de sinas fall, företagit
sig att storma gården, eller ock rättarne i den mindre
stugan närmast porten hade vaknat af skjutandet och
gripit till motvärn. Striden därnere blef allt häftigare,
och tid efter annan ljödo från vindsgluggarna muskedundrarnas
grofva knallar; dock vågade fogden, af fruktan
att träffa sitt eget folk, numera endast skjuta i luften, för
att dymedelst tillkalla hjälp ifrån slottet.

Småningom grydde dagen. Bönderne hade påtagligen
bedragit sig i sitt hopp att i all tysthet bränna fogden och
hans gård. De begynte med allt skäl frukta, att ett längre
dröjsmål skulle tillintetgöra deras hämnd, och beslöto att
med ens göra slut på en strid, som redan kostat dem
fyra eller fem dödade och sårade. Medan Lampifolket
fortfor att skjuta fyrbollar mot taken, bortkastade Arviomännen
sina bågar och inträngde, beväpnade med yxor,
på gården. Den förste af fogdens rättare, som vågat
sig ut, föll ett offer för böndernes hämnd; kamraterne,
varskodde af hans ofärd, vågade sig icke ut ur stugan och
barrikaderade fönster och dörrar innanför. Arviomännen
säkra från det hållet, rusade mot hufvudbyggnaden, inslogo
dörren och störtade in. I detta ögonblick var mäster
Adams hufvud ej mycket värdt.

Men fogden, allt i förbidan på undsättning, var icke
den man, som gaf sig så hastigt till spillo. Knappt
märkte han från vinden böndernes afsikt, innan han,
blödande, blott med en trasa kring armen, ilade till vindstrappan 
och stängde dess öppning med toma öltunnor,
som varit upplagda på vinden. Studenten Johannes hjälpte
ärligt till; innan dörren var inslagen, var trappan stängd.

-- Vet ni hvad, mäster Adam, sade studenten; det
är allt godt och väl, ni är här <i>præses</i> och jag är bara
<i>respondens;</i> men mig synes, att ettdera af två ting
förestår oss. </i>Antingen</i> slå sig </i>opponenterne</i> fram genom
öltunnorna, hvilka jag här vill kalla våra </i>argumenta
fundamentalia</i>, och i sådant fall bli vi kvickare expedierade,
än en afsigkommen kaplan i pastoralexamen,
</i>eller</i> ge vi opponenterne repuls, och i sådant fall bli vi
lefvande stekta här på vinden; hvilket allt jag skulle
kalla ett disjunktivt omdöme, därest ni, mäster Adam,
det ringaste förstode er på logiken.

Mäster Adam fann icke för godt att svara på denna
logik, utan lyssnade med stigande förbittring på böndernes
larm därnere, där de genomströfvade rummen, plundrande
och sönderslående allt, i sin harm att icke finna den de
sökte. Ändtligen sprungo några uppför vindstrappan och
stötte där på öltunnorna. Strax trängde sig hela svärmen
ditåt; men så trång var trappan, att blott två eller tre i
sänder kunde med sina yxor nå tunnorna, för att sönderslå
dem. Detta arbete blef dem en Sisyfsklippa. Knappt
var en tunna inslagen och undanröjd, innan en annan
nedstörtad uppifrån, intog dess plats. Bönderne aflöste
hvarandra under harmfulla hämnderop; förgäfves: tunna
på tunna rullade oupphörligt ned i gapet af trappan.
Tiden förgick; det var redan ljus dag; hvarje minut kunde
man vänta ett angrepp af fogdens folk från slottet ...
Då höjde sig öfver larmet en olycksbådande stämma:

-- Låt vargen stekas i sin egen kula! Han skall
icke undkomma oss.

Vid dessa ord inträngde i rummen en tjock rök,
som utvisade att elden ändtligen spridt sig åt husets
inre delar. Bönderne drogo sig under glädjerop tillbaka
och afbidade med skadefröjd sin fiendes vissa undergång.

Det blir därför tid att se åt hvad som blifvit af
fogden och hans lärde kamrat på vinden. Så snart den
tilltagande röken öfvertygat mäster Adam, att faran växte
med hvarje ögonblick, och ingen undsättning hördes af,
fattade han studentens hand och sade:

-- Tacka nu Gud, Johannes, att du svultit i Åbo
och blifvit mager som en spindel om lifvet. Gluggen
därborta vetter mot parken; träng dig ut genom den;
för mig är den för smal. Så snart du hissat dig ned
med detta rep, spring upp till Greta i loftet, bärga henne
ur lågorna och för henne till min syster, bagarens änka
i Åbo. När du sen får dig bröd, så gift dig med flickan
-- försörj henne ärligt och blif för henne en god man!
Se så, Gud vare med dig, min son!

Och den hårde fogden aftorkade hemligt en tår.

-- Men hvad skall det blifva af er, mäster Adam?
frågade studenten oroligt. Jag lämnar er icke.

-- Inga invändningar, pojke! svarade fogden barskt
och sköt Johannes med halft våld genom gluggen.
Därpå laddade han än en gång sitt tunga gevär,
riktade det åter mot bönderne, som, icke anande faran,
samlat sig i en tät hop på gården, och fyrade af. Verkan
var fruktansvärd; fyra eller fem störtade till marken;
de öfriga sprungo förfärade åtskils, i tanke att slottets
folk vore öfver dem ... i ett ögonblick var gården tom.
Mäster Adam begagnade tillfället, ilade ut och lyckades
osedd smyga sig in i källaren, där han åtminstone var
säker för lågorna.

Emellertid hade Johannes skyndat till loftet. Det
befanns tomt. Greta var försvunnen. Johannes kunde
ej veta att hon blifvit räddad af Jane och kände sig
för första gången på länge bragt ur koncepterna.

Fogdens gård brann i full låga. Men sent omsider
hade slottets manskap, tyngdt af föregående dagens rus,
blifvit väckt af larmet. Tolf välbeväpnade och fogden tillgifne
tjenare hastade ut till hans försvar. Bönderne
öfverlägsne till antal, men väpnade endast med yxor och
bågar, vågade intet motstånd, utan skingrade sig åt alla
håll. Mäster Adam steg fram ur sitt gömme; han hade
förlorat gård och egendom, men kunde lyckönska sig att
ha undkommit med lifvet.

För att vara korta, skola vi endast tillägga, att
följden af denna tilldragelse blef ett fördubbladt elände
i hela nejden kring Majniemi. Militär rekvirerades från
Åbo och inkvarterades dels på slottet, dels hos dess
upproriska underhafvande. I stället för åtta bönder blefvo
tjugufyra tagne till rekryter och bortskickade till Polen.
Andra fördes, belagda med kedjor, till Åbo slott. Två de
förnämsta orostiftarne dömdes och afrättades. Den talrika
kringboende adeln betraktade, ej utan skäl, grefvens af
Majniemi sak som sin egen och gjorde allt för att med
ytterlig stränghet kväsa upprorsandan. Det blef en sorglig
vår full af förödelse. Många hemman öfvergåfvos; Arvio
by blef så godt som öde, och i Lampigårdarna såg man
blott kvinnor, gubbar och barn. Och detta allt i den
dåvarande rikaste och tätast befolkade delen af Finland.

-

<b>6. Slaget vid Warschau.</b>

Bort ila vi nu från Finlands nöd till fjärran länder i
söder, där dess blod och penningar föröddes i en
ärelysten konungs eröfringskrig. På Gustaf Adolfs och
Kristinas tron satt den tappre krigaren, den store fältherren,
den högsinte och högtsträfvande, men föga statskloke
hjälten Carl X Gustaf. Vi befinna oss i Juli år
1656. Hvilka förmätna planer, hvilken lysande framgång,
hvilka triumfer och förödmjukelser hade icke timat inom
den korta rymden af ett år före denna tid! Brinnande
af stridslystnad hade Carl Gustaf kastat sig öfver det
stora, men oeniga, söndrade, själfviska och därför vanmäktiga
Polen. Den 3 Juli 1655 hade den tappre och
ryktbare finnen Arvid Wittenberg med 20,000 af trettiåra
krigets veteraner uppbrutit från Stettin och inryckt i
Polen; snabb som en stormvind ilade konungen efter,
och innan November hade han eröfrat Warschau, Krakau,
Thorn, Polens nycklar och hufvudstäder, slagit eller
lockat till öfvergång dess spridda härar, förjagat dess
svage konung Johan Kasimir som en flykting utan rike
öfver Karpaternas fjäll till Schlesien, underlagt sig mer
än hälften af det vidsträckta riket och tagit trohetsed af
dess invånare. På höjden af sin glans anade icke Carl
Gustaf motgångens dagar; »svenske konungen (hette det
i en då utkommen ströskrift) anser lyckan för fyrkantig,
då däremot alla andra anse henne för rund».

Sedan dess, hvilket växande hat mellan folk och
folk -- trolöshet, förräderi, försåt, förtviflan, lönmord,
hämnd, fanatism -- och vid sidan af dem fosterlandskärlek, 
tapperhet, ära och snille -- hvilka blodiga förluster,
dyrköpta segrar, nöd, faror och elände, hvilken
nemesis öfver de svenska vapnen, som här i all deras
glans fingo erfara förbannelsen af ett orättvist krig och
raseriet hos ett folk, som kämpar för sitt fäderneslands
bestånd eller undergång! Stora, glänsande, men hemska
taflor af mänskliga passioner! I November och December
1655 hade polackarne begripit djupet af sin 
förödmjukelse och vidden af sin fara. Nöden hade återförenat
detta lättsinniga, dock ridderliga folk under dess konungs
fanor; framför, bakom, på alla sidor om Carl Gustaf
och hans tappre reste sig städer och byar; ur hvarje
hydda utgick en hämnare, hvarje arm grep ett svärd,
och Johan Kasimir återvände under folkets jubel till sitt
olyckliga land. Lockad af förrädare, gick svenska hären
framåt ännu lik en lavin som för hvarje steg smälter i
vårsolens brand. Carl Gustaf hade tågat Carl XII:s
framtida bana nedåt Jaroslav. Här måste han vända,
måste under otroliga faror och mödor bana sig väg tillbaka
till Warschau, nöjd att hafva räddat en ringa
återstod af sina utvalde och med sin egen person resurserna
af sitt snille för kommande segrar. Men i det
stora fientliga Warschau hade Wittenberg under tiden
med 3,000 man pröfvade kärntrupper, hvaraf hälften
sjuke och sårade, i sex veckors tid med odödlig ära
försvarat sig mot förräderiet inom murarna och utom
desamma polska konungens skaror, som tidtals beräknades
ända till 120,000 man. Den 20 Juni 1656 föll ändtligen
Warschau i polackarnes händer, till hälften taget med
storm, till hälften med ärofull kapitulation; Wittenberg
föll ett offer för polackarnes hat, kastades, mot kapitulationens
villkor, i fängelse och slöt året därpå som fånge
sin långa och ärofulla krigarebana.

Dock ännu randades dagar rika på lyckans skiften
och stora händelser. Johan Kasimir öfvergafs, strax
efter stadens eröfring, af sina flesta trupper; vid sin
sida hade han dock mer än 40,000 man. Carl Gustaf
däremot, undkommen som genom ett underverk, hade
förenat sig med kurfursten Fredrik Wilhelm af Brandenburg
och ilade i spetsen för 18,000 man, eldade af
hämndlystnad och raseri, att återtaga Warschau. För
första gången stodo de båda konungarne personligen
mot hvarandra, och deras strid är känd under namn af
tre-dagars-slaget vid Warschau.

Franska sändebuden ville förekomma striden och
sökte bemedla fred. Johan Kasimir svarade: »Jag skall
gifva svenskarne till frukost åt mina tatarer». Carl
Gustaf svarade: »Jag vore glad, om jag hade här framför
mig alla mina fiender och kunde slå dem alla med
ett slag». Oryggligt beslöt han att angripa den mångdubbelt
starkare fienden.

Den 18 Juli på eftermiddagen ryckte härarna till
strid på östra stranden af Weichseln gentemot det darrande
Warschau. Polackarne stödde sin vänstra flygel
mot floden och starka förskansningar, den högra mot
Biallalenka-skogen och ett moras. Svenskar och preussare
framryckte på den smala slätten mellan floden och
skogen; rytteriet skärmytslade med fienden, men kvällen
bröt in, och första dagens strid var obetydlig. Den förenade
hären tillbragte natten under bar himmel, utan
skydd, utan föda för sig och sina hästar.

Den 19 Juli grydde. Det var en het sommardag,
blott stundom svalkad af en nordostlig blåst, som dref
hela moln af krutrök och damm i polackarnes ögon.
Preussarne angrepo högra polska flygeln, förde sina
kanoner genom sumpmarken och besatte en höjd, där
de slogo fiendens häftiga anfall tillbaka. Svenska hären
ryckte till preussarnes hjälp. Från alla sidor angrep
fienden med vild tapperhet. Än rusade polackarne mot
svenskarnes front, mottogos med drufhagel och kastades
tillbaka. Än frambröto tallösa svärmar tatarer från
skogen, sprängande framåt med sträckta spjut och ohyggligt
skri, men drefvos på flykten af svenska och finska
rytteriet. Konungen fattade ett djärft beslut, 
genomträngde Biallalenka-skogen och stod nu vid preussarnes
sida i böjd linie framför högra polska flygeln. Från
dennas leder störtade Johan Kasimirs kvartianer och
husarer, det ståtligaste rytteri man kunde se, till anfall.
Uplands, Smålands och Östgöta ryttare mottogo dem;
men stöten var för stark och svenskarne afsköto sina
pistoler för tidigt; lederna begynte vackla och genombrötos;
under höga rop inrusade polska husarerne. Men
i andra linjen mötte dem finnarne under Fabian Berndes,
jämte Wittenbergs och Sinclairs ryttare. Här möttes
hugg med hugg och stål med stål. Polackarne ryggade,
kastade om och kvarlämnade flera hundrade af sina
tappraste döda. Samtidigt kastade sig Carl Gustaf mot
nya framrusande svärmar af tatarer, slogs i hetaste
vimlet som simpel soldat, nedsköt med egen hand två
tatarer, nedhögg den tredje; vildarnes ursinne bragtes
att rygga. Mörkret bröt in, och striden var oafgjord;
ännu en natt tillbragtes under bar himmel utan föda,
utan skydd i fiendens grannskap bland döda och döende,
med vissheten om en ny och blodig möda för morgondagen.
Med sådana trupper besegrar man världen.

Vid gryningen den 20 Juli stodo svenskar och
preussare på nytt i full slagordning. Nu var det deras
tur att angripa. Första anfallet skedde mot en skogsdunge
framför förstaden Praga; efter en het strid var
ställningen tagen. Polackarne hade lämnat sitt artilleri
utan försvar; kurfursten tog det; fotfolket på högra
polska flygeln tog till flykten, ilade öfver bron till Warschau
och uppref den bakom sig. Vänstra flygeln märkte detta
och råkade i oro. Förgäfves red Johan Kasimir med
böner och penningar kring bland sitt folk; förgäfves
hade hans hjältemodiga drottning Maria Lovisa med tårar
uppmanat krigarne att stå för sitt land och sin ära.
Carl Gustaf ryckte fram, hans kanoner sopade stranden,
polackarne skingrade sig i vildaste flykt, och slaget var
utan räddning förloradt.

Polackarne förlorade i denna ryktbara strid öfver
4,000 döda och sårade, femtio kanoner, all sin tross
samt hufvudstaden Warschau, som gaf sig utan motstånd
dagen därpå. Svenska och preussiska förlusten beräknas
till 7 à 800 man. Men slagets följder motsvarade icke
dess lysande framgång. Polackarne samlade sig ånyo
manstarke, trotsige och förbittrade; preussarne med sin
kurfurste gjorde fordringar, dem Carl Gustaf ej kunde
bevilja, och tågade missnöjde sin väg. Ensam med 8 à
10,000 svenskar mot fiendens hela makt och glödande
hat, kunde ej Carl Gustaf bibehålla sig vid Warschau.
Långsamt och försiktigt drog han sig tillbaka, hållande
sig på defensiven, och så blef slaget snarare en vändpunkt
till Polens befrielse, än till dess fall.

Men när den brännande julisolen glödde öfver sandfälten
kring Warschau, där många tusende döda människor
och hästar voro kringströdda till rof åt förgängelsen,
uppstod en förfärligt osund och vidrig luft,
så man knappt kunde uthärda i staden och dess grannskap.
Dock var hela staden uppfylld med hoptals
döende, sjuka och sårade, och slutligen utbrast i detta
ofantliga lasarett, som ett alster af denna giftiga atmosfer,
de tyska krigens gissel, en förödande pest, som bortryckte 
utan förskoning hundrade och tusende, dem
svärdet skonat; och från dessa förgiftade nejder gick
mordängeln ut att hemsöka Östersjöns alla kuster, och
rasade utan hejd åren 1656 och 1657 öfver hela den
skandinaviska, finska och ryska norden.

*
Under Carl Gustafs ryktbara återtåg från Jaroslav
var konungens och härens ställning mer än en gång
förtviflad. Instängd i det hörn där Sanfloden inflyter i
Weichseln, syntes svenska hären förlorad och hade verkligen
varit det, om icke konungens snille, mod och lycka
funnit en utväg att öfvergå San, ja att angripa och taga
lithauernes läger på motsatta stranden. Men fienden
ilade framför honom i afsikt att utan räddning slå och
fånga honom i ett dylikt hörn, där Wieprtzfloden inflyter
i Weichseln. Konungen sammankallade sina öfverstar
till krigsråd; enda medlet befanns att afleda fiendens
uppmärksamhet från härens verkliga kosa. En trupp
borde utsändas på vägen åt Lublin, för att inbilla fienden
att man ville komma därvarande svenska besättning till
hjälp. Denna trupp var på förhand tillspillogifven; dess
bestämmelse var att draga hela fientliga styrkan öfver
sig och genom sin undergång rädda hufvudstyrkan.

Denna afsikt doldes för soldaterne, men det högre
befälet kunde icke blifva i okunnighet därom. Hvem
skulle anföra denna trupp? De tappraste tvekade. Då
erbjöd sig frivilligt öfversten grefve Gustaf Bertelsköld
att anföra den åt döden vigda skaran af liffländare och
finnar, vidpass 300 man. Anbudet mottogs; truppen
aftågade och lockade, som man förutsett, hela lithauiska
hären efter sig. Tre dagar värjde sig den lilla truppen
mot en femtiofaldt starkare fiende. Slutligen svann dess
kraft, den sållade vägen med sina döde, den dignade,
förblödde och föll under de oupphörliga anfallen dag
och natt. På mindre än halfva vägen till Lublin var
truppen totalt förstörd ... blott fyra eller fem man undkommo
under otroliga äfventyr genom skogarna till
Warschau, och bland desse få var grefve Bertelsköld en.
Kort efter slaget vid Warschau drog sig Carl Gustaf,
öfvergifven af preussarne, tillbaka till Westpreussen.
Konungens lynne var dystert; lyckan, som nyss synts
honom »fyrkantig», hade hastigt återtagit sin skapnad
af ett rullande klot. Stad efter stad, sträcka efter
sträcka gingo, oaktadt segern, förlorade. Mest grämde
sig konungen öfver förlusten af Lithauen, där De la
Gardie och Lewenhaupt allt mera hopplöst kämpade
mot förräderiet inom och den vilda förbittringen utom
lederna.

-- Ha! utropade Carl Gustaf förtörnad, gif mig
Lithauen åter, och jag ger dess besegrare en hertigs krona.

-- Ers majestät -- svarade en röst ur skaran af
öfverstarne, som samlat sig till krigsråd i konungens tält
-- gif mig två regementen, och jag ansvarar med mitt
hufvud, att Lithauen åter skall vara ert.

Konungen vände sig om, förvånad öfver djärfheten
af ett svar, som han icke väntat.

-- Och hvem, sade han, ansvarar mig för, att jag
ej utan gagn uppoffrar både regementet och ert hufvud,
grefve Bertelsköld?

-- Min lycka, genmälde öfversten djärft.

Konungen smålog och vände sig till grefve Schlippenbach,
som stod vid hans sida.

-- Det finns ännu en dödlig, som tror på lyckan, sade han.

-- Det är ers majestät, som bragt världen på denna
tro, svarade Schlippenbach mera smickrande, än för
tillfället välbetänkt.

Carl Gustaf rynkade pannan, och den långa, ytterst
smala mustaschen krökte sig vid det bittra löje af bedragna
förhoppningar, som spelade kring hans ovanligt
tjocka öfverläpp.
Carl X och Schlippenbach.

-- Ni inväntar mina order i morgon bittida, sade
han till Bertelsköld, som förgäfves sökte i konungens
annars så uttrycksfulla blå ögon läsa arten af det uppdrag
som väntade honom.

Carl Gustafs rastlösa ande hatade hvilan och arbetade
ständigt på nya planer, den ena djärfvare än den andra.
Det var som hade en aning sagt honom, att hans bana
på ärans och lifvets höjder skulle blifva kort, och att
därför hvarje minut var honom dyrbar. Han sof ganska
litet. Ofta väckt under natten i fält -- han hade gifvit
stränga befallningar att aldrig skona hans hvila -- och
tidigt uppe om morgonen, lade han sig vanligen ganska
sent -- såframt icke vinet understundom tyngde hans
hufvud. Så satt han äfven nu på sena kvällen länge
sedan hans chefer och soldater gått till hvila. Ensam
med gunstlingen Schlippenbach, betraktade konungen
med mörka och tankfulla blickar kartan öfver Polen,
detta hans drömda rike, som låg framför honom på
bordet -- ett pappersblad, ett namn, väsenlöst och tomt
som verkligheten själf i denna stund.

-- Fördömde brandenburgare! utbrast han med
blicken fästad på Ostpreussen, den landsträcka, som
Fredrik Wilhelm begärt och Carl Gustaf vägrat och som
till följd haft kurfurstens återtåg. -- Gif tiggaren smör
på hans bröd, och han skall ännu därtill begära ost.
Dam! Han tror då, denne schakal, att han endast behöfver
följa i lejonets spår, för att mätta sig med dess
byte och kanhända en dag vara den första att sönderslita
sin fallne herskares lemmar.

Schlippenbach, den svekfulle kurländaren, följde
konungens blickar och stannade, likasom han, vid Ostpreussen.
-- Schakalen är af hundens släkte, sade han med
det tvetydiga löje, som den tidens ränkfulla statskonst
lagt på hans läppar. -- Håll köttstycket för hundens
nos, och han följer hvarthän hans majestät behagar.
Ludvig XI var en stor statsman. Han hyllade hela
sin regering igenom en grundtanke: »man lofvar,
men håller icke». Och Ludvig XI underkufvade hela
Frankrike.

-- Du har rätt, återtog konungen, hvars statskonst
verkligen bar många spår af Schlippenbachs råd. -- Svek
mot svek, list mot list ... ah, mina herrar furstar, det
är en nemesis! I ansen mig för en hand knuten kring
svärdfästet; jag vill visa er att denna hand förstår icke
endast att slå, utan ock att låta eder dansa som dockor
för mina trådar!

Bedrägliga statsklokhet, som tillhörde tiden och som
icke förmådde höja sig till den storsinta redlighet,
hvilken försmår att begagna låga medel för höga mål!
Att däruti icke stå öfver sin samtid, var hjälten Carl
Gustafs mörkaste fläck -- och däri låg hemligheten af
hans fall.

-- Men -- utbrast konungen, sedan han än en gång
tigande med blicken genomilat den på papperet lilla
rymden af det vidsträckta Polen -- hvartill tjenar all
klokhet, all snillets fyndighet, om ej lyckan följer den
dödliges fjät! Gå ... var den visaste bland människor,
den störste bland hjältar, men kämpa mot denna egensinniga,
nyckfulla makt, som man kallar lycka -- och
du tänker förgäfves och blöder förgäfves och är dock
intet. Säg mig, Schlippenbach, finnes det en dödlig,
som kan befalla lyckan att vara evig?

-- Ers majestät, sade gunstlingen, jag tror ej på
stjärntyderi -- den starke mannen tror endast på sig
själf -- men det gifves likväl människor, hvilka så
länge och ihärdigt äro lyckans gunstlingar, att man
emot sin vilja kommer att tänka på stjärnors inflytande.
Ers majestät är en af dessa en gynnande stjärnas skyddslingar.
Ett ögonblick förmörkad, lyser hon åter med
klarare glans.

-- Denne Bertelsköld -- fortfor konungen, utan att
höra kurländaren -- han trotsar på sin lycka, och det
täl jag icke numera. Hvad ger honom rätt att föra ett
sådant språk?

-- I sanning, genmälde Schlippenbach, grefve Bertelsköld
är en ovanlig man. Utan att äga ett lysande
hufvud, ja utan andra egenskaper än ett trotsande mod,
har han likväl alltsedan sin ungdom seglat i medgången.
Han har kämpat i hundrade strider, han har
undkommit otaliga lifsfaror, utan att såras en enda
gång, alltsedan vid Nördlingen. Han har ständigt stigit
i rang, titlar, rikedom och anseende; man känner icke
med visshet hans börd, man vet blott att han är en
uppkomling, på hvilken eders majestäts höga företrädarinna
slösade utmärkelser utan måtta. Hans besittningar
äro nu bland de största i riket, och det skulle
icke förvåna mig, om, efter allt detta, ers majestäts
nådiga skämt om Lithauens hertigkrona ginge i fullbordan
för grefve Bertelsköld.

-- Du har rätt -- genmälde konungen efter ett
ögonblicks paus -- denne man har någon rätt att tro
på lyckan. Jag behöfver sådane män. Och likväl -- i
denna stund föraktar jag dem.

-- Desse män, ers majestät, äro små i jämförelse
med snillet, som själf skapar sitt öde. Och snillet begagnar
dem som blinda redskap för sina ändamål; engång
förslitna, kastas de bort. Men då tal är om Bertelsköld,
tillåt mig nämna, att hans stolthet är lika stor som hans
lycka. Ingen af ers majestäts adel tål honom vid sin
sida; hans rätta plats är i eröfradt land, hvars fördomar
man ej mer behöfver skona.

-- Likväl bör jag ännu söka att vinna lithauerne.

-- Man lofvar, men håller icke. Man smeker dem
först med en hand så mjuk som en kvinnas och tuktar
dem sen med en gissel så hård som Bertelsköld. Vill
eders majestät på allvar behålla Lithauen, läka dess sår
och bereda dess välstånd ... nåväl, ditsänd då Würtz
eller Dahlberg. Men vill ers majestät till en tid utan
förskoning behålla landet som krigsunderpant, skicka då
Bertelsköld med en generalsfullmakt på fickan, och han
skall med förbundna ögon taga landet tillbaka. Denne
man har en egen förmåga att, i det han själf oupphörligt
stiger, bringa andra att falla. Lyckan, ers majestät,
fordrar alltid revanche. Hon slösar sina håfvor på
Bertelsköld blott med förbehåll att göra hela hans omgifning
olycklig.

-- Med eller utan förskoning, återtog konungen
mörk, Lithauen är så godt som förloradt och måste återvinnas.
Lewenhaupt har jag återkallat för att skydda
Karelen; De la Gardie, omgifven af rasande bondhopar,
är nästan tillintetgjord. Hvad angår mig framtiden?
Lithauerne ha redan tjugu gånger bedragit mig. De må
skylla sig själfva; jag skickar dem Bertelsköld.

-
<b>7. Grefve Gustaf Bertelsköld.</b>

En dag i slutet af Augusti samma år 1656 tågade en
trupp af vidpass 1,200 man, dels finnar, dels liffländare,
hälften rytteri, hälften fotfolk, på eländiga af regnet
uppblötta vägar inåt Lithauens ödemarker, i afsikt att
undsätta därvarande fästningar och bibehålla landet under
svenskarnes välde. Denna ringa styrka var allt hvad
Carl Gustaf för ögonblicket hade att uppställa mot ett
hämndlystet och rasande folk, som, man ur huset, till
antal säkerligen inemot hundratusen stridbare män, hade
rest sig att försvara sitt fädernesland mot utländskt
förtryck. Olikheten af denna styrka, djärfheten af detta
tåg syntes gränsa till vansinne och ogillades af alla
krigserfarne höfdingar såsom ett onyttigt förspillande af
tappre soldaters blod. Men sannolikt hade just det vågsamma 
i företaget anslagit konungens lynne, och möjligen
räknade han på sina fienders oenighet, deras brist på
krigsvana och deras dåliga beväpning -- allt fördelar,
hvilka, under andra förhållanden, väl kunnat jämna
stridskrafternas olikhet, men hvilka här alltför starkt
motvägdes af själfva landets beskaffenhet. Ty den svenska
truppen hade att genomtåga omätliga skogar, stora sumpmarker, 
strida strömmar, ödelagda nejder, där förråden
för dagen blott med största fara kunde anskaffas och där
det dessutom var omöjligt att medföra mer än fyra eller
sex lätta fältkanoner.

I spetsen för detta tåg red numera generalmajoren
grefve Gustaf Bertelsköld, redan länge en gammal bekant
sedan Gustaf Adolfs tider. Den forne smärte ynglingen
var nu en högväxt och något korpulent man om fem
och fyrtio år, med ljust hår, blå ögon, ett ansikte brynt
af Polens sol och lätt tecknadt med ärret af ett sabelhugg 
sedan striderna vid Lech. Mycket i hans personlighet 
påminde om den store Gustaf Adolfs drag, framför
allt ögonens uttryck, hvälfningen af den höga pannan
och den resliga gestaltens kämpaformer; likväl saknades
hjältens enkla värdighet, hans lugna flärdfria storhet,
som imponerade så starkt just därför att den icke bemödade 
sig därom. Den forne ynglingens veka drag
hade under sex och tjugu års strider och faror hårdnat
till ett uttryck, som snarare liknade trots än hjältemod;
den befallande blicken bjöd ovillkorlig lydnad, det skarpa
draget öfver de mustaschprydda läpparna antydde en
oryggelig beslutsamhet. Generalens hela gestalt syntes
mera egnad att ingifva fruktan än kärlek och förtroende.

Med allt detta var grefve Bertelsköld, där han red
sin starkt byggda stora mörkbruna favorithäst, en ståtelig
krigare, hvars glänsande harnesk och fjädrade stormhatt
på långt håll igenkändes af soldaten, där faran var störst
och striden hetast.

Några steg bakom honom red en smärt svarthårig
och svartögd yngling af föga mer än sjutton år, hvars
tankfulla uppsyn lät ana en själ, som gärna försjönk i
svärmande drömmar. Bernhard Bertelsköld -- ty det
var han -- syntes under det enformiga tåget genom
skogen föga gifva akt på sin omgifning. Vid hans sida
red faderns lifknekt, den af ärr öfversållade gamle
ryttaren Pekka, hvilken läsaren torde erinra sig från
Breitenfeld och Bajern. Då och då öppnades ryttarens
mun, att med en trotjenares vanliga frihet afbryta vägens
enformighet; men när han icke fick svar, slöto sig den
gamles läppar i trumpen tystnad, och så hördes på den
sanka vägen endast hästfötternas jämna traf och en
ryttares anrop då och då, för att hålla sin häst från
moraset vid vägkanten.

Så fortgick tåget en stund i tystnad. Pekka kunde
dock icke underlåta att mumla för sig själf, i det han
betraktade sin unge herre med en blandning af förtrytelse
och faderlig välvilja:

-- Galna pojke, han hvarken ser eller hör. Han
är i stånd att rida rakt in i moraset, utan att märka
det. Gud nåde så visst, det lynnet har han af mor sin;
salig grefvinnan var en sådan som gick och drömde på
ljusa dagen; hon såg i syne, kan jag tro. Anfäkta sådant
folk, jag förstår mig icke uppå dem.
-- Pekka -- utropade grefve Bernhard, hvars tankar
plötsligen hade ledt honom på ett annat ämne -- säg
mig, hvad är det för historier som gå om min fars
kopparring?

-- Hvad skulle det vara? genmälde Pekka undvikande.

-- Det var borta i Finland en som ville ha ringen,
och jag har lofvat henne den, när jag engång ärfver
min far. Jag tänkte då icke vidare därpå, men när
jag i går såg den på min fars finger, frågade jag hvarför
han bar en så simpel ring. Då rynkades hans panna,
han genomborrade mig med mörka ögonkast och frågade
tillbaka: »Vet du om dess historia ingenting?» -- Nej,
svarade jag. -- »När jag engång dör, sade han, skall
du finna mitt testamente förvaradt i Åbo hofrätt; där
får du veta hvad du behöfver.» Därpå förmanade han
mig att aldrig lämna ringen ifrån mig, när jag engång
erhållit den. Säg, Pekka, hvad skall detta betyda?

-- Hvad vet jag? genmälde ryttaren i sin förra
ton. Det måtte väl vara en kärlekspant från grefvens
ungdomstid.

Grefve Bernhard ryckte otåligt i tygeln.

-- Jag frågar, är det rätt? utbrast han. Aldrig ett
ord af förtroende från min far! Aldrig en faders
kärlek! Fruktan, lydnad och åter fruktan och lydnad
och ständiga förödmjukelser -- det är <i>min</i> lott! Hvarje
soldat i armén vet mera om min fars hemligheter,
än jag!

-- Generalen är en lyckans man! inföll ryttaren
nästan utan att tänka därpå. -- Grefve Bertelskölds lycka
hade blifvit ett ordspråk i hela armén.

-- Han lycklig! återtog den unge ädlingen nästan
bittert. Ja väl, om man kallar det lycka, att ständigt
stiga i makt, ära och rikedom. Men vet du väl, att min
mor dog vid tjugusex års ålder, att två mina yngre
bröder gingo före henne i grafven, att olyckan rundtomkring 
slår ned på dem vi äga och älska, att våra
underhafvande dö af hunger och förbanna oss, ja att
hela den svenska adeln hatar och afundas oss! Och
vet du väl, att där aldrig varit mellan far och son annat
än ömsesidigt misstroende och en känsla som mera
liknar hatet, än kärleken. Ah, jag är mycket olycklig,
och min far är det icke mindre. Välsignelsen strör
öfver oss all yttre glans ...

-- Det är er farmors välsignelse! inföll ryttaren, i
det han aftorkade en tår vid den milda Meris minne.

-- Ja, men förbannelsen trampar våra hälar
och kastar för våra fötter elände, hat och tårlösa
grafvar!
	
-- Det är er farmors fars förbannelse! genmälde
Pekka, i det han sorgligt skakade sitt gråa hufvud.

Grefve Bernhard försjönk i sina tankar och svarade
icke. Den nedgående solen kastade sina sista strålar på
en tät skog af lind och bok, genom hvilken truppen
hade att tåga. Flera korsande vägar, alla lika eländiga,
passerades; men den, på hvilken truppen tågade, begynte
att blifva alltmera smal, alltmera sumpig och eländig.
Generalen lät göra halt, tillkallade vägvisaren och sporde
med hotande ord, om vägen verkligen ledde till fästningen 
Birzen, marschens närmaste mål. Mannen, en
jude, bejakade detta med dyr ed och krökte sig till
jorden för den stränge höfdingens blick. Tåget fortsattes.

Emellertid gick solen ned bakom topparna af träden,
ett annalkande åskväder betäckte himlen med svarta
moln och påskyndade mörkrets inbrott. Efter all
uträkning hade man före natten bort hinna fram till 
fästningen, och såväl chef som manskap motsågo därför ej
utan oro den tilltagande skymningen i en obebodd nejd,
hvars faror ökades af vissheten att vara omgifven på
alla sidor af lurande fiender. Generalen lät påskynda
marschen och skickade ett avantgarde af trettio ryttare
att i förväg underrätta sig, om icke skogen toge slut och
slätten kunde uppnås förrän natten fullständigt inbrutit.

Denna trupp dröjde länge borta. Vägvisaren bevakades 
noga och fägnades med den glada utsikten af
ett rep, i ordning att hissa honom i närmaste träd vid
minsta aning om förräderi.

Åskvädret bröt ut, och blixtarna ljungade öfver
bokarnas kronor. Truppen nödgades marschera vid
fackelsken och i slagordning, för att vara beredd på det
värsta.

Då hördes mellan knallarna af åskan gevärsskott på
föga afstånd, och mot truppen sprängde med lösa tyglar
några man af förtruppen med den betänkliga underrättelsen, 
att skogen, långtifrån att sluta, blef framåt än
oländigare; och att vägen slutligen stängdes af en stark
förhuggning. Ingen fiende hade ännu synts till, men
ryttarne hade aflossat några pistolskott för att varna de
eftertågande.

För andra gången lät generalen göra halt och framföra 
den skälfvande vägvisaren.

-- Usling, röt Bertelsköld, du har bedragit oss.
Välj mellan dessa två!

-- Och därvid lät han i ena handen klinga en börs
med dukater, medan hans andra hand pekade på det
färdiga repet.
	
Vägvisaren grät och bad om förskoning. Förgäfves.
Grefven var obeveklig. Repet fästades vid grenen af
en hög lind, och snaran träddes om syndarens hals,
medan, likasom på hån, den fyllda börsen hölls klingande
för hans öron. Ovädret tog till.

Truppens belägenhet var i själfva verket ytterst
farlig. Vilseledd, förrådd i en okänd ödemark, omgifven
af fienden, natten och åskvädret, hvarje ögonblick utsatt
för anfall i flank och rygg, var den ur stånd att i
mörker och moras bilda en regelbunden slagordning och
hindrades ännu därtill af det strömmande regnet att
begagna kanoner och handgevär. Men förtroendet till
anförarens lycka var så starkt, att ännu ingen förlorat
hoppet om räddning -- och just denna tillförsikt var
utan tvifvel truppens räddning; utan den hade allt varit
förloradt.

Grefve Bertelsköld visade sig detta förtroende värd.
Hans stämma förlorade intet ögonblick sitt befallande
lugn; alla hans order buru den omisskänneliga stämpeln
af klar besinning och fast beslutsamhet. Endast tvenne
val syntes möjliga. Antingen skulle man retirera samma
väg man kommit och, så godt sig göra lät, förskansa
sig vid första fasta position, där man åtminstone hade
ryggen fri; eller skulle man bivuakera på stället, göra
en förhuggning rundtomkring och sålunda i bästa möjliga
ordning vakande afbida morgonen. Båda förslagen syntes
lika vådliga, båda nästan outförbara, och likväl syntes
intet annat återstå.

Generalen hvälfde inom sin djärfva panna en tredje
plan. När hvarken hotelser eller lockelser förmådde
något på vägvisarens halsstarrighet, lät chefen borttaga
rännsnaran från hans hals, tog honom afsides och samtalade 
med honom hvad ingen kunde höra. Några påstå
att grefven på ena sidan fördubblat sina penningeanbud,
på den andra hotat förrädaren med sträckbänk på
glödande kol. Andra däremot tro med mera skäl, att juden
erhållit löften om stora friheter för sina trosförvanter,
ja att Bertelsköld med ed förbundit sig att förskaffa dem
fritt inträde i alla Sveriges besittningar, hvilket härtills
varit dem förbjudet.

Följden af detta samtal var emellertid alldeles
oväntad. Generalen lät nämligen upptända eldar, sammanföra 
kanoner, hästar och tross på de punkter af vägen
som erbjödo den fastaste mark, kvarlämnade till deras
betäckning vidpass trehundra man och höll till sitt folk
ett kraftigt uppmuntrande tal, hvari han lofvade dem
seger, byte och hvila, endast de noggrant efterkommo
hans befallningar. Men själf, jämte hela sin öfriga
styrka, lätt ekiperad, drog han sig några hundrade steg
tillbaka, släckte facklorna, utdelade ny lösen och inbröt
därefter, med vägvisaren i spetsen, på en smal biväg till
höger i skogen. Soldaterne, vane vid blind lydnad,
följde honom, tre och tre i led, under djupaste tystnad.

Tåget var ytterst mödosamt. Hvarje ögonblick
snafvade soldaten öfver vindfällen eller nedsjönk till
medjan i moraset; alla rop voro strängt förbjudna, ingen
enda ljusstråle upplyste nattens mörker, blott stundom
blänkte mellan träden en blixt, och regnet fortfor att
falla i strömmar. Mången blef efter af trötthet, mången
förvillade sig, men de öfriga fortforo med okufveligt
mod att trampa sin svåra väg. Så kom man efter
nära en timmes vandring ur skogen. Man hade kringgått 
fienden; oaktadt mörkret kunde man urskilja en
stor slätt, och på afstånd hördes ett sakta sorl af
människoröster.

Grefve Bertelsköld mönstrade nu sin styrka, så
godt det var möjligt i mörkret, lät manskapet ett
ögonblick andas ut och stärka sina krafter med en
bägare vin. Därpå upprepade han sina löften om seger
och byte.

-- Där, mina gossar -- och han pekade åt vänster,
där sorlet hördes -- där står vår fiende. Han lurar
bakom sin förhuggning på oss, som en varg på sitt rof;
han är så säker på sitt byte, att han icke ens vårdar
sig om att komma och taga det. Vi skola lindra hans
besvär och hälsa honom på ett sätt som han minst
väntar sig. Tron icke, gossar, att dessa skurkar kommit
tomhändta. Adeln häromkring har dragit i fält med
bönderne; de hafva både mat och vin, som skola smaka
oss förträffligt. Och här ha vi slätten framför oss
uppfylld af rika adelsgods; när dagen gryr, äro de våra,
jag ger dem till plundring. Segra vi, blir enhvar af
eder en rik man, men låta vi skrämma oss, skall ingen
af oss med lifvet undkomma.
	
Ett sakta sorl af bifall hördes i soldaternes leder.
Faran, hämnden och roflystnaden, allt förenade sig att
stegra deras mod. Nu bröt man åter upp med största
försiktighet. En bäck låg i vägen; den genomvadades;
ett till hälften afmejadt åkerfält; det trampades ned. Så
klokt och varsamt anryckte truppen, att lithauerne icke
anade faran, innan det var för sent. Med all sin uppmärksamhet 
fästad på skogen och förhuggningen, väntade
de hvarje ögonblick att se svenskarne framrycka från
detta håll och muntrade sig under tiden i ovädret med
vin och mat, dem de medfört från adelsgodsen.

I stället för gevären, dem regnet gjort obrukbara,
hade Bertelsköld väpnat sitt folk dels med ryttarepikar,
dels med blanka huggvapen. Komne alldeles obemärkt
tätt bakom fiendens rygg, inrusade finnarne och liffländarne 
med ett skallande hurrarop i lithauernes läger.
Förr hade desse väntat se himmelen nedstörta. I 
ögonblicket uppstod den förfärligaste villervalla. Tjugufaldt
öfverlägsna till antal, men öfverraskade, rådvilla och till
en del vapenlösa, skingrade sig de täta massorna genast
vid första angreppet åt alla håll. Fruktansvärdt, utan
hejd och förbarmande, rasade finnarnes pikar och svärd;
det var icke en strid, det var ett slaktande, vildt, mordiskt
och skoningslöst; mer än tvåtusende stupade för deras
hugg nästan utan försvar, de öfrige sökte fria fältet med
ilande hast; hela lägret, slipprigt af blod, besålladt med
döda och sårade, uppfylldt med vapen, lifsmedel och byte
af alla slag, var inom mindre än en timme fullständigt
i angriparnes händer.

Segern var vunnen, men faran ännu icke förbi.
Man hade ännu två eller tre timmar till gryningen.
Bertelsköld, fruktande att i sin tur blifva öfverraskad,
sedan fienden kommit till sans, uppställde en del af sitt
folk i slagordning framför lägret, medan de öfrige, ej
utan stor möda, genombröto förhuggningen, för att bana
fritt genomtåg åt de kvarlämnade. Soldaten, ytterst utmattad 
af marschen, regnet, striden och mördandet,
visade denna gång lust att genast begynna med plundringen. 
Anförarens kraftiga stämma hejdade oordningen;
man såg honom öfverallt, outtröttlig och obeveklig; belöning 
och straff utdelades lika raskt; Bertelsköld var i
denna stund en icke ovärdig lärjunge af den store Gustaf
Adolf. Hans järnvilja lyckades att återknyta disciplinens
lossnade band; fienden hade hvarken lust eller tillfälle
att taga revanche, och när ändtligen den efterlängtade
dagen grydde, såg man hela den svenska styrkan, med
en ringa förlust af tjugu eller trettio förvillade samt lika
många döde och sårade, välbehållen, dock dignande af
trötthet, samlad uti det eröfrade lägret.

-
<b>8. Mened förlamar lyckan.</b>

Det blodiga nederlag, som Bertelsköld anställde bland lithauernes
landstorm, var endast ett af krigets växlande
skiften, rikare på hämnd och förödelse, än på verklig
framgång för de svenska vapnen. Hvad man lätt kunde
förutse, inträffade. Fienden, som vid dagens inbrott
ej mera kunde misstaga sig om den svenska truppens
ringa styrka, slöt sig ånyo tillsamman med fördubbladt
raseri, likt vågen i kölvattnet af den djärfva slup,
som ett ögonblick förmått klyfva dess bädd. Bertelsköld
behöfde all sin klokhet, all den mästerliga taktik
han lärt i Gustaf Adolfs och sedermera i Banérs och
Torstensons skola, för att, kringsvärmad af fiender,
komma öfver slätten, hvila sin utmattade trupp, upplifva 
dess mod genom bytet af två eller tre plundrade
adelsgods samt slutligen, förenad med återstoden af
De la Gardies kvarlämnade trupper, framtränga ända
inemot Vilna. Allt detta lyckades emellertid genom välberäknade
rörelser, genom soldatens disciplin och ihärdighet,
måhända ock genom fiendens oenighet och plundringsbegär.
Ty hårdt förtryckt af sina adeliga herrar,
begagnade den lithauiske bonden icke ogärna hvarje
tillfälle att förödmjuka och plundra desse. Öfverallt där
landstormen gick fram i svenskarnes spår, darrade slott
och gods för sina egne ej mindre än för fienden. Landet
blef grufligen förödt af både vän och ovän; gräsliga
illbragder föröfvades, men äfven många drag af uppoffrande 
försakelse, af lifegnes rörande trohet mot milde
herrar, omtalas från denna härjningens tid.

Bertelskölds djärfhet och framgång förvånade lithauerne
på det högsta. Råe och vidskeplige som de voro,
sökte de därtill en öfvernaturlig grund. Trettiåra krigets
halfglömda rykten om finnarnes trolldom återupplifvades;
så stor var litliauernes fruktan, att en enda
soldat af finnarne blott genom sin lyftade hand, blott
genom några mystiskt uttalade ord dref hela svärmar på
flykten. Bertelsköld förstod mästerligt att begagna sig
därutaf. Fångar i hans läger tillätos, likasom händelsevis,
att blifva vittnen till sällsamma besvärjelser, tillställda
enkom för deras skull. Än var det en soldat,
som, förklädd till en af Lithauens längesedan afdöde
storfurstar, uppsteg genom en lucka i golfvet och bugande
räckte generalen den storfurstliga kronan. Än var det
en tam örn, som i hemlighet utsläpptes och var dresserad
att sätta sig på Bertelskölds hjälm i fångarnes åsyn.
Än åter fästades generalens mörka blick på en viss
punkt uppå fältet, han vinkade hemlighetsfullt, man
gräfde och fann ett stort förråd af vapen och lifsmedel.
Allt detta sågo fångarne, och därefter lät man dem
rymma. Ändamålet var nära att vinnas. De rymde
lithauerne utspridde vidunderliga sägner. Hvilken mänsklig
makt förmådde väl något mot denne mäktige höfding
och trollkarl, som efter behag herskade öfver andar,
människor och djur och som, kommen i nöd, endast
beböfde peka på marken, för att finna lifsmedel och
vapen i öfverflöd?

Oaktadt Bertelsköld dragit till sig alla disponibla
svenska trupper i hela landet, steg hans armé icke fullt
till 3,000 man. Med denna ringa styrka kunde i längden
intet väsentligt uträttas. Bertelsköld var därför betänkt
på att vinna sitt syfte genom list, och sannolikt hade
han för detta ändamål order förestafvade af Schlippenbachs
statskonst.

Först vände han sig till godsherrarne, lofvande å
svenska regeringens vägnar att än vidare utvidga adelns
stora privilegier och företräden. När detta misslyckades,
vände han sig genom utskickade till bönderne, lofvande
dem frihet från lifegenskapen, frihet från alla utskylder,
ja att gifva dem alla deras herrars slott till sköfling.
Afven detta försök strandade mot folkhatet. Då tillgrep
Bertelsköld en ny list, djärf liksom allt hvad han företog.
Han låtsade vara högeligen förbittrad på svenska
regeringen, som sökte att undertrycka det tappra och
ärofulla lithaniska folket samt brukade honom till
redskap därtill. Han ville därför med Lithauens ständer
öfverlägga om bästa sättet att med dem förlikas och lät
därvid icke otydligt påskina, att han väl vore benägen
att förråda sin konungs och sina landsmäns sak, allenast
han för sin del erhölle motsvarande fördelar i penningar
eller länderier.

Lithanerne höllo just då på hösten ett slags landtdag
i Vilna, där de med eder och höga rop förbundo
sig att utrota svenskarne till sista man. Bertelskölds
förslag funno därför i början föga gehör och ansågos
snarare som ett tecken till vanmakt och fruktan. Men
efter hand yppades olika tankar. Ryktet om den främmande
höfdingens förbund med djäfvulen hade spridt
sig och utbredde öfverallt en vidskeplig förfäran. Att
blifva en så farlig man på godt manér kvitt, borde
anses för en önskvärd sak, och därtill kom hos månge
af adeln ännu ett hemligt skäl. De fruktade nämligen,
att deras bönder, när landet var rensadt från fienden,
skulle fordra belöning för sitt utgjutna blod och sätta
i fara hela adelns makt. Däremot, om man inginge
förlikning med Bertelsköld, kunde denne vara med sina
trupper behjälplig att hålla den upproriska bondhopen
i tygel, tills allt hunne återkomma på den gamla foten.

Bertelsköld stod i ett välförskansadt läger vid floden
Vilia, mellan Vilna och Kovno, tre eller fyra mil från
det förstnämnda, och passade på tillfälle att bemäktiga
sig den rika staden. Efter mycken inbördes split och
tvist bland lithauerne, beramades ändtligen en sammankomst
mellan den svenske generalen och sex de förnämste
magnater och prelater, för att uppgöra förlikningsvillkoren.

Det var en solklar och varm dag, ehuru man redan
såg slutet af September. Öfver ett smalt ställe af floden
uppfördes en provisionel bro, på hvars midt man hade
uppslagit ett tält för sammankomsten. Båda partierna,
Bertelsköld på sin sida och lithauerne på sin, hade med
liflig ed på sakramentet förbundit sig att den dagen
upphöra med alla fientligheter och obrottsligt lämna, den
ena den andra, fri ankomst och återfärd. Till yttermera
säkerhet posterade hvardera parten vid hvardera ändan
af bron en vakt af tolf man, alldeles lika beväpnade.
Midtemot svenska lägret på andra sidan om floden hade
lithauerne uppslagit sina tält, där de med dansar och
krigiska sånger firade sin väntade snara befrielse från
det svenska plågoriset.

En tilldragelse, hvilken man bort förutse, var nära
att störa sammankomsten redan i dess början. Bland
finnarne och liffländarne spridde sig dofva rykten, att
deras höfding ämnade förråda fäderneslandets sak och
sälja dem själfva åt fienden. Missnöjet, i början
hviskande och skyggt, blef småningom högljudt och hotade
att utbrista i öppet myteri. Generalen såg faran och
hastade att förekomma den. Han lät inkalla några af
de mest ansedde officerarne i sitt tält och förtrodde dem
sina planer. Därefter blandade sig samme officerare i
soldaternes leder och erbjödo sig att med sina hufvuden
ansvara för högste befälhafvarens redlighet. Soldaterne,
uppbragte och misstrogne, hörde dem ej, drogo sina
vapen och hotade i vredesmod att nedhugga alla förrädare.
Myteriet tog till. Penningar utdelades, men utan
verkan. Man skrek att generalen ville först köpa och
sedan sälja de sina. Hela planen var hardt nära att
tillintetgöras redan i sin början. Bertelsköld var utom
sig af harm.

Då uppsprang på en af skansarna en yngling af
ädel gestalt och skönt utseende. Soldaterne igenkände
Bernhard Bertelsköld, ynglingen med de svarta blixtrande
ögonen, väl liden af alla för sin tapperhet, älskvärdhet
och frikostighet.

-- Kamrater! -- ropade han med ännu vek, men välljudande
stämma -- finns här ingen bland eder, som fordom
slagits med min far vid Breitenfeld, Lech och Lützen?

-- Jo, jo, sorlade flera bland hopen, ty i själfva
verket funnos där veteraner, hvilka, liksom deras general,
hade kämpat med i hundrade strider alltsedan 1630.

-- Hvar finns då den ibland er -- fortfor ynglingen
med vredens och hänförelsens rodnad på sina fina kinder
-- hvar finns då den ibland er, som vågar tillvita grefve
Gustaf Bertelsköld, min far, att en enda gång hafva svikit
äran och fosterlandet? I borden blygas, kamrater, att
för rykten och skvaller misstro eder chef, som tjenat
Sveriges krona med heder i sex och tjugu år, som delat
alla edra faror, som slagits vid er sida och hungrat och
törstat och lidit som den ringaste bland er. I vågen
kalla en sådan man förrädare!

Ynglingens ord förfelade ej sitt intryck. Soldaterne
begynte blygas för denne skägglöse pilt, som erinrade
dem om krigarens pligter och ära.

-- Tiderna äro onda, sorlade några af dem; man
vet ej mera hvem man bör tro.

-- Min far är en man af heder och tro, utbrast
grefve Bernhard ånyo förbittrad. Han har lofvat er,
likasom han lofvat fienden, att föra denna underhandling
med strängaste redlighet å båda sidor. I hafven hört
att han svurit därpå, och den som ännu vågar tvifla på
hans ära och ord, honom kallar jag en lögnare och
manar honom att slåss med mig på hvad vapen som
helst, han må vara officer eller soldat ... i fält är hvarje
tapper soldat en adelsman. I tigen; finns ingen bland
er, som antager min utmaning?

Soldaterne tego. Öfvertygelsens språk hade verkat
på dem och brutit myteriet. De skingrade sig efter
hand och försmådde icke mer den undfägnad chefen
låtit utdela bland dem. Grefve Bernhard steg ned ifrån
skansen och gick till sin far i tältet.

-- Jag har gifvit min ära i pant för er, sade han
entonigt, i det han betraktade fadern med en förunderligt
sorglig och genomträngande blick.

-- Gå din väg, sköt din tjenst och bekymra dig
icke obedd om mig, genmälde generalen med ett mörkt
ögonkast ... Svärmare! -- tillade han strax därpå med
mildare röst -- du är dock alltid din moders son!
-- Hvad ämnar ni göra, min far?

-- Mina order, svarade grefve Gustaf Bertelsköld.

*

Den öfverenskomna timmen för underhandlingen
inbröt. Det var klockan tolf middagstiden. Lithauerne
voro de förste på platsen och framtågade till bron med
stor ståt. Deras hästar glänste i guldstickade schabraker,
deras polska mössor och hermelinfodrade rockar glimmade
af ädelstenar. Jämte fyra skäggiga magnater med
krokiga sablar såg man tvenne biskopar i långa kåpor
af sammet, utsydda med silfver och pärlor, och hvardera
af dem bar sin krokiga staf, inlagd med juveler och
pärlemor. Desse voro de förnämste, åt hvilka de öfriga
vördnadsfullt lämnade företrädet.

När det lysande tåget kommit till bron, afstego de
sex underhandlarne, lämnande hästarna åt sin rikt utstyrda
betjening. Därpå drog sig sviten tillbaka, de sex
ingingo i tältet, åtföljde af en tolk, och lithauernes
lifvakt af tolf man fattade posto vid ändan af bron,
såsom öfverenskommet var.

Bertelsköld syntes med flit låta vänta på sig, för
att icke visa sig angelägen. Dock vågade han icke dröja
länge, för att ej i förtid reta sina hetlefrade fiender.
Klockan en kvart på ett inträffade också han, åtföljd af
sin son och fyra officerare, alla, liksom han, i mer än
vanligt prunkande krigardräkt, på det att ej fienden
skulle få för låga tankar om svenskarnes fattigdom; och
det är sannolikt, att det guld och de dyrbara stenar,
som denna gång prydde de tarflige krigarnes dräkt, helt
nyss blifvit tagna vid plundringen af lithauiska adelsgods.
Man var nu å hvardera sidan sju, ty äfven
Bertelsköld medförde en tolk.
Man hälsade afmätt och ceremonielt; därefter bortlade
båda partierna sidovapnen vid tältets dörr, till ett
tecken af stillestånd och fred för ögonblicket. Underhandlingen begynte.

Lithauerne framställde först sina fordringar, tilltagna
i stark prutmån. Svenskarne skulle nedlägga vapnen,
återgifva sitt byte och sina fångar, utrymma landet,
återlämna fästningarna samt svära att icke vidare tjena
mot hans polska majestät i detta krig, hvaremot dem
lofvades fritt aftåg och eskort till gränsen. Dessa voro
hufvudpunkterna, och de framställdes af lithauerne snarare
som en beviljad nåd, än som en å båda sidor
jämlik konvention.

Bertelsköld hörde med tålamod det långa talet till
slut. Därefter framställde han, i stället för svar, sina
fordringar, hvilka ej heller voro knappt tilltagna. Lithauerne
skulle upplösa sin landstorm, öfverlämna till
svenskarne, utom andra städer och fästningar, Vilna till
krigsunderpant, betala tretusen dukater i månaden till
svenska härens underhåll och svära att under åtta
månaders tid, d. v. s. till nästa vår, icke företaga något
fientligt mot svenskarne. Däremot förband sig Bertelsköld
å sin sida att hålla sträng krigstukt, icke indrifva
brandskatt, skydda personer och egendom samt hos hans
svenska majestät utverka billiga fredsvillkor.

Lithauernes förvåning och raseri vid dessa fordringar
kunna lättare tänkas, än beskrifvas. Med möda
förmådde de dämpa sin vrede, tills tolken talat till slut.
Några de häftigaste grepo till sina vapen och gjorde
min af att genast afbryta sammankomsten; dock hejdades
de af prelaterne, som troligen gissade att Bertelsköld
framställt dessa fordringar blott för syns skull och för
att trygga sitt rykte i sina följeslagares ögon.
Men det låg icke i generalens plan att lugna
lithauernes uppbrusande harm. Tvärtom, sedan prelaterne
med möda förmått sina landsmän att kvarstanna,
göt den stolte höfdingen olja på elden, i det han framställde
en ny fordran, mera förödmjukande än någon af
de öfriga, nämligen att lithauerne borde lämna tolf af
sina förnämste och anseddaste män såsom gisslan för
fördragets punktliga uppfyllande.

Nu bröt stormen lös. Knappt hade magnaterne
från tolkens mun förnummit de hånande villkoren, innan
de, blossande af vrede, ånyo grepo till sina vapen, ja
slutligen, än mera uppretade af Bertelskölds trotsiga
lugn, drogo sablarna ur slidan, för att på stället nedhugga
de förmätne främlingarne.

Detta var just hvad Bertelsköld väntat. Knappt
flög den första sabeln ur slidan, innan generalen framdrog
ur sitt bälte en liten pipa och hvisslade därpå en
enda gång skarpt och gällt. En sekund därefter hördes
en stark knall, åtföljd af ett brakande. Brohvalfvet under
tältet sviktade och syntes nära att sjunka; ett regn af
spillror och stenskärfvor nedhaglade öfver tältet, genomträngde
på sina ställen duken och träffade de därvarande,
likväl utan att synnerligen skada någon.

I sin första bestörtning läto lithauerne de dragna
vapnen falla. Den vidskepliga tron på Bertelskölds
öfvernaturliga makt förlamade deras mod. Blott en af
dem ilade ut, men stannade som förstenad vid ingången
till tältet. En hvalfbåge af bron närmast lithauernes
strand var sprängd af en skickligt anbragt mina; knappt
sex alnar från tältet gapade den af höstregnen uppsvällda
flodens öppna svalg, och sålunda var åt denna sida hvarje
utväg till flykt afskuren. Större delen af lithauernes lifvakt
vid broändan hade sprungit i luften tillika med hvalfvet.
Bertelsköld var icke sen att begagna sig af sina
fienders förvirring.

-- Gripen desse förrädare, som brutit stilleståndet
och dragit sina vapen vid underhandlingen! ropade han.

Befallningen verkställdes nästan utan motstånd. Innan
kort voro alla lithauerne gripne, bundne och med ilande
hast öfverförda till svenska lägret.

Men när Bertelsköld lämnade tältet, ställde sig hans
son grefve Bernhard i hans väg. Ynglingens kinder
voro högröda af harm.

-- General, sade han, jag begär på ögonblicket mitt
afsked, och vägrar ni mig det, så sönderbryter jag min
värja och kastar den för edra fötter och säger: döda
mig, general, men tvinga mig icke att längre tjena en
menedare, om han också vore min far!

Bertelsköld studsade. Synbarligen kämpades i hans
inre en strid, ty han svarade tvekande och nästan mildt:

-- Jag förstår dig, Bernhard, men du förstår icke
mig. Gå, lugna dig och ställ icke till något uppträde;
tiden är dyrbar; jag skall sedan förklara dig allt.

Men Bernhard hörde honom knappt; han utdrog
sin värja, kastade den häftigt för generalens fötter och
utropade med en röst som kväfdes af tårar:

-- Jag har gifvit min heder i pant för er, min far.
Döda mig, ty ni har skymfat ert namn och mitt; hädanefter
skall jag rodna för hvarje soldat, och hvarje soldat
skall säga till mig: gå, du är en Bertelsköld, och en
Bertelsköld har brutit sitt svurna ord!

Generalens kind blef vid dessa ord blekare, hans
blick mörkare än vanligt.

-- Arrestera pojken där, utropade han, och för
honom där hans dårskap ej sprider oro i lägret.
Befallningen åtlyddes; ynglingen teg med tårfulla
ögon och lät utan motstånd bortföra sig.

-- Har jag nu tid med vekhjärtade pojkars griller!
mumlade generalen, likasom för att öfvertyga sig själf
om nödvändigheten af sitt handlingssätt. -- Alla man
på sin post! tillade han med hög röst. Fram med
artilleriet! Fyr!

På fientliga stranden var ett skri och en villervalla
utan gräns. I hast blottades ett hittills maskeradt
batteri på svenska stranden, och tolf till femton kanoner
begynte tvärsöfver den icke särdeles breda floden bortsopa
lithauernes förvirrade hopar. Dansar och lustiga
lekar på <i>den</i> sidan togo en ända med förskräckelse.
Stranden betäcktes af döda, svenska hären begagnade
tillfället, trängde dels på färdiga båtar, dels på plankor
öfver den halfsprängda bron sin fiende på lifvet och
tog omätligt byte, jämte flera hundrade fångar. Bertelsköld
hade för andra gången tillfogat fienden ett kännbart
nederlag. Utgången skall visa, om han icke tillfogat sig
själf ett än kännbarare.

*

Bertelskölds plan var att, under fiendens första
häpnad, genom ett handstreck intaga Vilna. I denna
afsikt ryckte han utan dröjsmål med hela sin styrka
öfver floden Vilia och förföljde fienden. Men för första
gången i sitt lif hade han missräknat sig på sin lycka.
Det syntes, som hade hon från denna stund af en
hastig nyck vändt honom helt och hållet ryggen.

När artilleriet skulle föras öfver den i hast återställda
bron, hände sig att timmer och plankor brusto
under dess tyngd. Fyra kanoner med hästar och folk
begrofvos i floden; en hel dyrbar dag förgick, innan
de öfriga kommo öfver. Emellertid hade finska rytteriet,
i den tron att det följdes af fotfolk och artilleri, vågat
sig fram ända under Vilnas portar, och, öfvermodige
under generalens frånvaro, hade månge af ryttarne spridt
sig att plundra i kringliggande nejd. Lithauerne, utom
sig af förbittring, hämtade mod, samlade sig åter i skaror
af flera tusende, nedgjorde hvarje marodör, som vågat
sig ut på egen hand, och lade sig i bakhåll för de
öfriga. Detta lyckades alltför väl. Rytteriet, vidpass
trehundrade man, ansattes hårdt från alla sidor, nödgades
retirera, föll i snaran, öfverrumplades i ett skogspass
och blef nästan tillintetgjordt. Nära hundrade tappre
män föllo för lithauernes pikar och sablar, resten togs
till fånga och blef till större delen nedsablad; blott tjugu
till trettio ryttare lyckades på omvägar undkomma till
hufvudstyrkan.

Bertelsköld svor att hämnas. Ändtligen hade han
kommit öfver floden och framryckte i ilmarsch emot
Vilna. Förgäfves. Han hade förlorat rätta stunden;
fienden stängde tiofaldt öfverlägsen hans väg. Tre gånger
angrep Bertelsköld, tre gånger slogs han tillbaka, hvarje
gång med ökad förlust, och för hvarje gång växte fiendens
mod, medan svenska truppernas tillit till anförarens lycka
föll. Ingen taktik, ingen list, ingen djärfhet båtade mer
den oförvägne höfdingen; hvarje ny plan medförde ett
nytt nederlag. På mindre än sex dagar hade svenska
styrkan hopsmultit till hälften, och på sjunde dagen
efter sprängningen af bron såg sig Bertelsköld kringränd
på alla sidor af den hämndlystne fienden.

Ställningen var förtviflad. Till närmaste af svenskar
besatta fästning var femton mil; hvad båtade det att slå
sig igenom med den vissa utsikten att få timmar därefter
åter befinna sig i samma eller värre belägenhet?
Generalen mönstrade sina tappra, men glesnade
leder. Intet knot, ingen klagan förnams från de utmattade
soldaternes läppar, men hvarje blick var mörk,
hvarje hjärta hopplöst. Bertelsköld sökte intala dem mod.

-- Skola vi frukta dessa eländiga bondhopar, dem
vi så mången gång strött likt agnar kring fältet? utropade
han med en uppsyn af låtsad förtröstan på forna
framgångar.

-- Nej, general -- svarade en grånad veteran från
Gustaf Adolfs tider -- vi frukta icke fienden, men vi
frukta Gud. Vi enfaldige soldater förstå oss icke på
mänsklig klokskap. Vi ha alltid hört sägas, att <i>mened
förlamar lyckan</i>.

Bertelsköld log besynnerligt.

-- Ja, du har rätt, sade han fintligt. Fienden svor
att hålla stilleståndet, och likväl drogo desse skurkar
sina sablar mot oss. Däraf kunna vi förstå att Gud
har gifvit dem i vår hand, så mycket de än yfvas öfver
vår förmenta ofärd.

I detta ögonblick ankom rapport, att fienden genombrutit
en af de yttre förskansningarna och att den lilla
härens högra flygel var i nöd. Bertelsköld kastade sig
på sin häst och ilade dit. Knappt hade han afslagit
anfallet, innan samma rapport ingick från vänstra flygeln.
Generalen ilade dit. Åter kommo nya rapporter. Hufvudstyrkan
var angripen både i bröstet och ryggen. Faran
var öfverhängande. Fienden handlade påtagligen efter
en kombinerad plan och i den tydliga afsikt, att samtidigt
från alla håll angripa och tillintetgöra den svenska styrkan.

Ungefär midt i lägret befann sig en liten kulle, på
hvilken Bertelsköld natten förut låtit uppresa sju galgar,
hvilka tydligen kunde ses äfven af fienden. Han hade
sparat detta sista förtviflade medel för nödens stund,
och nu stod den för dörren. Allt våldsammare framträngde
fienden, allt mera glesnade försvararnes leder.

De sex fångne lithauerne med deras tolk framleddes
på kullen i deras festliga dräkt, som de burit vid underhandlingen
och som på långt håll kunde igenkännas. En
trumpetare utsändes till fienden med hotelse, att därest
icke lithauerne inställde anfallet och lofvade att underhandla
om billiga villkor, skulle deras sex förnäme landsmän
om några ögonblick hängas i deras åsyn.

Antingen nu trumpetaren icke förmådde göra sig
förstådd, eller att fiendens raseri föraktade all dagtingan
-- angreppet fortfor och blef allt fruktansvärdare. Redan
voro tre af Bertelskölds sex skansar intagna ... tolken
hissades i galgen; fienden stormade blott med ökadt
raseri. Största delen af finnarne, hvilka, som vanligt,
fått på sin lott de farligaste punkterna, hade fallit; en
del af lifflänningarne bortkastade vapnen och begynte
att plundra sitt eget läger.

Nu lät Bertelsköld framföra de förnämste af fångarne;
snaran lades om deras hals, men delinkventerne, som väl
kunde märka sina landsmäns framgång, bådo trotsande
svenskarne skynda, på det att de själfva måtte rätt snart
kunna intaga sin plats i galgen. Dock ... blodsdomen
gick icke i verkställighet. Några af de liffländske och
tyske officerarne, fruktande att utan nåd få springa
öfver klingan, därest fångarne hängdes, sammanrotade
sig med soldaterne i öppet myteri, stormade kullen, befriade
fångarne och bådo dem hos deras landsmän
utverka pardon. Hela Bertelskölds läger var i upplösning;
en del af truppen gaf sig fången på nåd och onåd, andre
nedhöggos, andre åter sökte sin räddning i skogarna,
men upphunnos till största delen och vattnade fält och
kullar med sitt tappra, förgäfves spillda blod.
Generalen själf var en af de ganska få, som undkommo
förödelsen. Den hemska och sällsamma lycka,
som öfverallt spridde nöd och ofärd kring hans person
medan den bevarade honom själf, hade än en gång, nästan
genom ett underverk, låtit honom undgå den fullkomliga
förstöring, som drabbade hans folk. Utan ett enda sår
hade han undkommit döden, men hvad hade han vunnit
därpå? Hans här var tillintetgjord, hans son var fången;
drömbilden af Lithauens storfurstliga krona hade flutit
bort som en dimma för hans syn; hvad skulle han svara
sin konung, när denne frågade honom: general, hvad har
ni gjort af mina tappre?

Dock -- Bertelsköld irrade genom skogarna, som
spillran af en fallen storhet, ensam med sin icke afundsvärda
lycka, och uppnådde slutligen, efter hundrade
äfventyr, Polen och de svenska besättningarna.

-

<b>9. Den andra kärleken.</b>

Och nu åter nog af de vilda strider, de blodiga dystra
bedrifter, som flamma på krigets taflor likt skenet
af fjärran vådeldar på horisonten af det förflutnas natt.
Hvarför skola de förgångna dagar vara så uppfyllda af
dessa tårfulla minnen, som tjusa betraktaren med sin
glans på samma gång som de förskräcka honom med
sin skoningslösa grymhet! De komma nog åter i denna
berättelse än, men ett ögonblick andas vi ut i blommor
och vårdoft; däraf blir hjärtat friskt.
Vid en arm af floden Wieprtz -- ett af de okristliga
polska namnen, dem ingen mänsklig tunga kan uttala --
synas ännu i dag lämningarna af slottet Radzyn, hvars
namn i en senare tid öfvergått till staden. Nejden, nu
en slätt, där ögat med välbehag hvilar på bördiga åkerfält,
var vid tiden för vår berättelse bevuxen med stora
skogar af ek och bok, mellan hvilka den flitiga människohanden
här och där upprödjat en åker för dagens närmaste
behof. Det gamla aristokratiska slottet, omgifvet af murar
och vallar, sköljda af flodens vatten, reste trotsande sina
torn mot himlen, såsom ville det bjuda blixtarna spetsen
-- en bild af den polska adelns dåvarande makt och
förmätenhet. Ty Polen var ett land af tusende småkungar
och millioner slafvar, och tryckta åt båda sidor af denna
öfvermäktiga aristokrati, funnos ofvanom den ingen regering
och under den intet folk.

Det var tidigt på våren i Mars år 1657. För ögonblicket
såg det utmattade Polen ingen fiende på sin
jord, men slottet var likväl bevakadt liksom i krigstider.
Utposter voro ställda på vallar, vägar och stigar. Så
ofta en vandrare närmade sig, blef han uppropad och
tillbakavisad. Ingen främling fick inträda, portarna voro
spärrade och vindbryggorna uppdragna. Hvad var orsaken
till dessa utomordentliga försiktighetsmått?

Det var en fiende, som stängde hyddor och slott,
som förödde byar och städer, en fiende mera fruktad
än svenska vapnen, mera härjande och fasansfull än
de -- det var pesten.

Men innanför vallarna låg en trädgård, väl liten,
såsom utrymmet medgaf, men täckt grönskande i den
tidiga vårens sol, en trädgård af vällukt och rosendoft,
där kärleken funnit en fristad och tysta förtroenden en
säker tillflyktsort. I denna trädgård -- i en berså af
murgrön och acacier sutto tvenne unga i aftonens svalka
tyst samspråkande. Den ena var furstinnan Lodoiska,
tjugu år gammal; den andre var grefve Bernhard Bertelsköld,
aderton år gammal.

Furstinnan var skön som en flamma på svart botten,
en gnista förlorad i famnen af en mörk natt. Ynglingen
var skön, också han, men som ett sväfvande skimmer
öfver en mörkblå himmel af stjärnor ... Mannens och
kvinnans väsende voro förväxlade hos dessa två; hon
var den eldigt trånande, den häftigt lidelsefulla; han var
den svärmiskt milde, den drömmande och försakande.
När han såg upp till henne, var det en stjärnas blick
om kvällen, när floret sakta sjunker öfver lundarnas löf
när hon såg ned till honom, var det den outhärdliga
blicken af en brännande sol i tropikernas siesta.

Ty han satt vid hennes fötter och knäppte i veka
ackorder en cittras strängar; hon satt på gräsbänken
under ekens löf och afplockade med högra handen blad
efter blad från en nedhängande kvist, medan vänstra
handen, nästan utan att veta det, hvilade, lätt som en
tanke, på ynglingens lockar.

-- Sjung ännu för mig din moders sång! sade
furstinnan, i det hon virade kring sitt vänstra ringfinger en
af dessa glänsande svarta lockar, dem hon höll i sin hand.

Och Bernhard sjöng:

<tab>Fast hårdt jag pliktar,
<tab>för dig jag biktar,
<tab>o helga jungfru, hvad hjärtat diktar.
<tab>Jag älskar äran
<tab>min själs begäran
<tab>är blott att dö utan blek förfäran.

Och därvid såg han upp ända långt in i Lodoiskas
ögon, men blott ett ögonkast, ty strax sänkte sig hans
blickar till jorden, likasom hade han sökt den helga
jungfrun och funnit en dämon af skönaste stoft.
Furstinnan märkte det nog och smålog med den
världserfarna koketta kvinnans småleende öfver en
älsklings blyghet.

-- Akta dig, Bernhard, sade hon. Du sjunger om
den heliga jungfrun så varmt som endast en katolik kan
sjunga. Om dina landsmän hörde det, skulle de bränna
dig på flammande bål.

Bernhard teg.

-- Och om jag nu vore en katolik, Lodoiska? afbröt
han tvärt, och cittran föll ur hans hand.

-- Svärmare! läspade furstinnan. Ofta har du sagt
mig, att din mor var intill sin död den katolska läran
tillgifven med brinnande nit. Men du -- du har af
hennes lära behållit endast en jungfrus bild.

-- Lodoiska -- afbröt Bernhard ännu engång -- låt
oss hellre tala om dig. Huru mycken tack är jag icke
dig skyldig! Det var du som med din far besökte Vilnas
fängelser och utbad dig den arme sårade fången att
vårda, i den stund han motsåg den vissa döden ... Det
var du som tog honom i ert slott, som läkte hans sår,
som gaf honom ditt rika hjärta och som trotsade för
hans skull din faders stränghet ... Hvarför gjorde du
det, Lodoiska? Hvarför lät du mig icke dö?

-- Hvarför, du skälm? Därför att jag såg dig vid
fängelsets trappa, när jag ilade förbi i min faders vagn --
därför att jag älskade dig från första stunden jag såg
dig, och därför att jag alltsedan dess ej kunde lefva
utan dig. Och du frågar hvarför jag ej lät dig dö!

-- Men, Lodoiska, din hand är ej mera fri. Den
tillhör en furste af ätten Radzivil; om han såge mig vid
din sida, skulle han döda dig.

-- Bernhard -- jag älskar dig!

-- Om din far visste det, skulle hans vrede ej känna
en gräns. Han skulle inspärra dig inom ett klosters murar,
han skulle låta dig långsamt borttvina ett lif, som är
hårdare än döden.

-- Bernhard -- jag älskar dig!

-- Jag är ditt lands fiende, hela ditt folk hatar
mitt folk, och den man, som är Lithauens fasa, bär
namnet Bertelsköld. Att älska en Bertelsköld, det är
att förbannas af millioner polackar.

-- Bernhard -- hör du då ej, jag älskar dig! Hvad
frågar jag efter mitt tvungna löfte! Hvad frågar jag efter
min hårde far! Hvad frågar jag efter millioners förbannelse!
Förstår du ej än att jag älskar dig! Det finns
en man, hvars rättigheter äro större än hans kärlek.
Jag vet en annan, hvars kärlek kunde vara större än
hans rättigheter -- om den blott hade mod därtill.

-- Fordra mitt lif -- det tillhör dig!

-- Ditt lif -- ja hela ditt lif, men icke din död,
Bernhard! För din skull uppoffrar jag allt -- make,
släkt och fädernesland. Allt ger jag dig allt, ty jag
älskar dig! Bed, och jag uppfyller din bön! Befall,
och jag lyder dig! Det finnes i himmelen och på jorden
intet, som jag vore i stånd att vägra dig -- intet, utom
dig själf! För allt hvad jag försakar begär jag blott en
enda lön, men en stor, en dyrbar lön -- jag begär hela
ditt lif!

-- Jag har sagt att det tillhör dig!

-- Ord af ett ögonblick -- vet du också hvad du
sagt? Du är aderton år. I morgon kanhända, om ett
år, om tio år, skall du ha glömt att Lodoiska finns till.
Skönare och yngre kvinnor än jag skola fängsla ditt
hjärta -- o du är dock så stolt och skön, hvarför skulle
icke hundrade kvinnor täfla om dig med alla kärlekens
snaror! Men jag säger dig, Bernhard, jag delar med
ingen, jag fordrar dig uteslutande, helt och ensam för
mig. Om du glömt mig en dag, skall jag, död eller
lefvande, komma till dig och säga dig: Bernhard, jag
älskar dig; minns att du är för evigt min! Ingen natt
är nog svart, ingen ort nog aflägsen, för att dölja dig
då. Du flyr öfver hafven, och jag skall följa dig; du
skyler dig i den ogenomträngligaste förklädnad, du väpnar
dig med den iskallaste köld, du stöter mig tillbaka med
det bittraste hat -- förgäfves, jag följer dig ändå, jag
slår mina armar kring dig, jag trycker min kyss på
denna herrliga panna med dess svarta lockar -- så!
så! -- och om du än stöter en dolk i mitt hjärta, så
vet, du undkommer mig ej -- jag kommer till dig med
min blodiga barm, med mitt oförändrade brinnande hjärta,
och trycker ännu mina bleknade läppar mot dina -- så!
-- och säger till dig som nu, evigt, oundvikeligt, visst:
Bernhard, jag älskar dig!

Åter vägade Bernhard se upp med en hastig blick
in i dessa djupt svarta ögon, som, likt tvenne brännande
solar, betraktade och genomborrade honom. Men blott
ett ögonblick kunde han uthärda deras glöd; hans hufvud
nedsjönk ånyo i Lodoiskas knä, och han svarade med
rysande kärlek:

-- Hvad begär du af mig?

-- En ed att för alltid bli min.

-- Akta dig, Lodoiska! Det hvilar ett dubbelt öde
öfver min släkt. Det hvilar öfver den en välsignelse,
som bringar oss själfva ständig medgång, med det
enda förbehåll, att vi ej svära mened, ty däraf förlamas
lyckan. Men öfver oss hvilar tillika en sällsam, en dyster
förbannelse, som gör att, under det vi själfva gå ständigt
framåt i makt och ära, nedslår olyckan rundtomkring oss
som en gam på sitt rof, förstör dem som tillhöra oss och
dödar dem som älska oss. Nej, Lodoiska, du tjusande
flicka, så grym är jag ej, att jag skulle binda ditt öde
vid mitt. Jag vill ensam gå bort med min kärlek, ty
min kärlek är döden -- jag vill älska dig så högt, att
jag gläds åt din sällhet i en annans famn ... Vet du
väl, Lodoiska, att den högsta, den renaste kärlek är den,
som intet annat begär, än den älskades lycka!

Furstinnan reste sig hastigt och föraktligt upp.

-- O, I söner af norden -- sade hon stolt -- hur litet
I dock förstån hvad det är att älska för hela lifvet! För
det att er barm är af snö och ert hjärta af is, så tron
I att alla hjärtan skola nöjas med er bleka, er ljumma
kärlek, som dock intet annat är, än en halmlåga, brunnen
i dag, förbrunnen i morgon, och utan makt att värma
en enda känsla till glöd. Gå, grefve Bertelsköld, med
er höga och rena kärlek, som ni själf kallar den och
som intet begär där den har allt att befalla -- gå, sök
i er nord ett hjärta, fruset och kallt som ert; inbilla er
att ni älskar, stackars tok, där ni dock endast predikar
en hjärtlös moral, och trösta er därmed att icke ha anat,
icke kännt och icke förtjent den kärlek, som ensam är
värd att kallas den högsta. Grefve, ni är för liten för
mig -- ni är feg!

Bernhard sprang upp med glödande kinder.

-- Furstinna! -- utropade han och såg henne rakt
och djärft in i de svarta ögonen med en blick, som
icke var mindre stolt än hennes -- väg edra ord, när ni
talar till en finsk soldat! Det ges uttryck, som skymfa
äfven i den skönaste mun. Vid himlen, ni trotsar för
mycket därpå att ni är kvinna -- och en kvinna som
jag älskar.

-- Jag upprepar det, grefve Bernhard, ni är feg.
Ni vägrar att svära den ed jag begär, och jag skall säga
er hvarför ni vägrar det. Ni anar att ni skall svära en
mened och ni fruktar att den skall bereda er lyckas fall.
Vid alla helgon, det är en dubbel skymf -- det är trolöshet
och feghet på en gång -- och jag är en kvinna, ni har
rätt, ni skulle annars ej ostraffadt förolämpa mig. Gå,
min herre, gå! gå! gå! -- utbrast den lidelsefulla flickan,
hvars vrede var utan gräns, liksom hennes kärlek -- gå
-- jag har aldrig älskat er, jag hatar, jag afskyr er!

Och i öfvermåttet af sin harm nedsjönk furstinnan
Lodoiska på grässoffan och begynte, lutad mot en ekstam,
gråta så häftigt, så hejdlöst, som ett vildt bortskämdt barn,
när man vägrar att i ögonblicket uppfylla dess nycker.
Var det afsikt? var det natur? Det är svårt att afgöra;
men hvar finns det manliga bröst, som icke någongång
i sitt lif blifvit besegradt af en skön kvinnas tårar?
Bernhard var så ung, så oerfaren; han förstod icke
kärlekens list, han kände blott dess döfvande oemotståndliga
makt; han förstod blott, att här vid hans fötter
badade en flicka i tårar för hans skull, för sin gränslösa
uppoffrande kärlek till honom, som nyss stött henne
tillbaka -- och det var nog, han såg icke mer, han
störtade på knä för den gråtande flickan, han höljde
hennes hand med sina kyssar, han bedyrade med tusende
eder, att han i hela den vida världen älskade henne och
henne ensam -- och Lodoiska sköt honom icke bort,
men hon njöt af sin seger, hon lät honom länge bedja,
och när hon slutligen bortvände sitt sköna hufvud från
trädstammen och åter såg upp på honom med dessa
mörka blickar af eld, som förbränna hjärtan till aska,
då behöfdes knappt en blink af de långa dunkla ögonhåren,
knappt en ljudlös bön från läpparnas återvändande
löjen, innan Bernhard utropade:

-- Ja jag svär vid mitt lifs lycka, jag svär det vid
allt som för mig är heligt och dyrt, att älska dig allena
intill död och graf -- och bryter jag min ed, så må du
lefvande eller död återkomma, för att affordra mig den!

-- Jag mottar din ed och ämnar behålla den!
svarade Lodoiska med flammande blickar. -- Tag i byte
mitt hjärta för lif och evighet!

Solen hade sjunkit bakom ekarnas toppar, månskenet
glimmade klart i den tysta flodens spegel, och ännu
ljöd Bernhards cittra vid Lodoiskas fötter i trädgårdens
skuggor. De lycklige, de märkte icke att, medan kärleken
andades vårens dofter, tågade faran in genom slottet
Radzyns portar.

Andlös instörtade Lodoiskas trognaste tjenarinna i
trädgården.

-- Fursten! utropade hon -- och nästan i samma
ögonblick stod den unge furst Radzivil med dragen värja
i ingången till bersån. Lodoiska kastade sig i hans väg;
han stötte henne vildt tillbaka, utan att bevärdiga henne
med ett ord.

-- Ändtligen träffar jag dig här, du din falske faders
falske son! utropade fursten, utom sig af vrede.

Bernhard hade knappt tid att draga sitt svärd, ty
Radzivil, annars en ridderlig ädling, hyllade här den
spanska regeln: vid sådana tillfällen slåss man icke --
man dödar.

Klingorna korsades strax i det ovissa månskenet.
Slump eller lycka afgjorde striden; fursten såg ingenting,
hörde ingenting annat än sin svartsjuka och sin
hämnd. Olycklige, tappre yngling! Vid andra eller
tredje utfallet vek hans motståndare snabbt åt sidan,
Radzivil rände sin värja in i ekens stam, och i samma
ögonblick genomborrade Bernhards säkrare svärdsudd
hans bröst.

Radzivil föll i sitt blod, och Bernhard skyndade till
Lodoiska.

-- Fly, fly fort! utropade hon. Här är nyckeln till
bakporten. Fort -- min far skall annars döda oss båda.

-- Öfvergifva dig åt hans hämnd -- aldrig! svarade
Bernhard ännu förvirrad af stridens hetta, ty vid aderton
år dödar man icke med kallt blod en människa.

-- Vill du då fördärfva oss båda? hviskade furstinnan.
Fly! När min far kommer, vill jag säga att du
velat aftvinga mig nyckeln till din frihet och att fursten
fallit i det han försvarade mig. Farväl -- vi återse
hvarandra! Minns din ed!

Och Bernhard ilade med stormande hjärta och
Lodoiskas sista brännande kyss på sina läppar bort till
frihet och nya faror.

-

<b>10. Lilla Bält.</b>

Åter förgingo veckor och månader, och så stå vi nu
vid början af det händelserika året 1658. Svenska
konungens »fyrkantiga» lycka hade rullat fram som ett
ilande klot, än genom segrar, än genom nederlag, än
genom lysande utsikter, än genom svikna förhoppningar,
men ständigt öfver härjade fält, ödelagda städer och
byar, genom rykande spillror af folkens välstånd, genom
svärdets och pestens skördar, genom blod, aska och tårar.
Af alla de stolta drömmarna om nya kronor och länder vid
Weichselns strand, hvad stod nu åter för ärelystnadens
snikna hand? Minnet af bragder och våldsgärningar,
några glänsande, men blodiga blad i historiens bok, en
till döden utmattad fiende vid sidan af det egna hemlandets
omättliga ansträngningar, trötthet och vanmakt.
Bittra läxa för eröfraren, eviga lärdom för svärdets tyranni,
som endast kan nedhugga en fiendes makt, men aldrig
uppresa en varaktig egen!

Och af alla de tusende svenskar och finnar, som
tågat ut till det besegrade Polen, huru många stodo väl
åter nu för framtida bedrifter, för fäderneslandets tjenst
och egen lefnads lycka? Knappt tiotusende af kriget
förvildade, trotsige män, som under ständiga strider, faror,
försåt, plundringar och omänskliga härjningar lärt sig att
förakta fredens stillare lycka och alla andra grundvalar
för det mänskliga samhället, än den järnhårda krigiska
disciplinen. Desse män, de få af dem, som sedan återvände
till fäderneslandet, med hvilka känslor ha de
betraktat kyrkors och grafvars frid, som de vanhelgat i
fiendeland, bondens fredliga hydda, som de fordom bränt,
makars och döttrars kärlek, som de fordom oskärat,
åkrarnas gungande ax och de fredliga slöjder, hvilka de
fordom plundrat i vild roflystnad? Några de bäste bland
dem ha då farit med handen öfver sin panna och tyckt
sig vakna ur en elak dröm, men de fleste ha behållit
sina krigarevanor, sitt våld och sin rofgirighet hela lifvet
igenom, och deras hemland har fått vidkännas följderna.
Ty det krig som försvarar ett fädernesland är ett ädelt
krig, som förädlar nationernas kraft och håg, men det
krig som drar ut att eröfra främmande länder, det är
icke sällan en tiger, som, lysten efter blod, slutar med
att uppsluka sina egna ungar.

Det bragdrika, men på sistone olyckliga kriget med
Polen hade ådragit Carl Gustaf och Sverige tre nya
fiender: Ryssland, Österrike och Danmark. Bland dessa
blefvo de förstnämnda uppehållna med mindre truppstyrka,
medan konungen, djärf som alltid, sökte sin egen
räddning i Danmarks undergång. Fördenskull öfvergaf
han fursten af Siebenbürgen, Rakoczi, i hvars förbund
han ännu på våren 1657 genomströfvat och härjat Polen,
drog sig med den ringa återstoden af sin här till Preussen
och därefter, sedan danskarne lättsinnigt förklarat krig,
frampå sommaren till Pommern. Blott 6 till 8,000 man
förde konungen och Otto Stenbock här till den väntande
Wrangel -- härdade, i hundrade faror pröfvade krigare,
orubblige i mod, stålfaste i disciplin, en af dessa härar,
som krossa tiofaldt motstånd och äro i stånd att trotsa
själfva lyckan. Från Pommern bröt konungen, 13,000
man stark, genom Mecklenburg in i Holstein, andades
ut invid Hamburgs murar och tågade sedan Torstensons
forna vägar uppåt Jutland.

Konungens lycka var utomordentlig. Den 23 Juli
inbröt han i Holstein. Mot slutet af Augusti hade han
intagit hela detta land, Slesvig jämte södra Jutland och
sammanträngt den återstående danska hären i fästningen
Frederiksodde, samma Fredericia, som i nyaste tider
blifvit så ryktbart genom danskarnes lysande seger öfver
slesvig-holsteinarne. Denna gång, 1657, var Fredericia
mindre lyckligt; den starka och välförsedda fästningen
med 5,000 mans besättning föll den 24 Oktober
på morgonen genom ett förväget nattligt anfall af
Wrangel med 3,000 djärfve män af dem som besegrat
Polen.

Danskarne intogos af förfäran. Carl Gustaf begynte
drömma om hela Danmarks eröfring. Från Fredericia
gentöfver till Middelfart på Fyen är knappt en mils väg
öfver smalaste stället af Lilla Bält.

Vintern mellan 1643 och 1644 hade Torstenson
fattat den dristiga planen att tåga öfver de frusna Bälten
mot Seland, men ödet hade sparat denna ära åt hans
lärjunge, och planen gick då om intet, emedan vintern
var mild och Bältens vågor fortforo att strömma. Carl
Gustafs djärfva ande uppfattade mästarens plan och
beslöt att utföra den. Danmark skulle falla, och Sverige,
hotadt från alla sidor af förbittrade fiender, skulle gå
med seger och landvinning ur sin väntade undergång.

Innan dessa stora händelser inträffade, nödgas vi
ett ögonblick stanna i närheten af Kolding, tre mil sydväst
om Fredericia, där vi återfinna två af denna berättelses hufvudpersoner.

Det var en afton, den 26 Januari 1658. Nästan
hela svenska hären var sammandragen i och omkring
den lilla byn Heilse norrom staden Kolding, ryktbar,
äfven den, etthundranittio år efteråt. Konungen mönstrade
trupperna på de hårdt frusna och snöbetäckta åkerfälten.
Hans lynne var den dagen icke det bästa, ty ett starkt
töväder hade ånyo upprifvit en del af de isar, hvilkas
bräckliga bryggor skulle föra hans härar och hans
lycka mot Köpenhamn. Han var den dagen sträng i
mönstringen, och där föllo skarpa ord, dem både höge
och låge i hären fingo hålla till godo.

Konungen, åtföljd af Wrangel, Dahlberg m. fl. af
sina tappraste officerare, höll plötsligt sin häst vid ett
af de nyss från Pommern hitkallade regementena. Dess
mundering var sliten, dess yttre föga paradmässigt, men
hållningen fast som en mur. Hvarje karl, med sitt ärriga,
vilda, väderbitna ansikte, såg trygg och orubblig konungen
rätt i ansiktet; icke en min förändrades, icke en rörelse
tvekade; det var en af dessa stålfasta pröfvade kärntrupper,
som aldrig darrade, icke ens för en vredgad
konungablick. Carl Gustafs stränga uppsyn ljusnade;
han vände sig till Wrangel med dessa ord:

-- Betrakta de där karlarne och säg mig icke mer
att där ligger ett haf mellan mig och Köpenhamn.

Wrangel, som hela tiden afstyrkt tåget öfver Bälten,
genmälde buttert:

-- För att med dessa karlar köra juten i Östersjön,
behöfver ers majestät ej själf hoppa i putten.

Konungen, utan att lyssna därpå, framvinkade ur
sviten en högväxt officer.

-- Det är ert folk, grefve Bertelsköld?

-- Ja, ers majestät, svarade grefven och saluterade stolt.

-- Vi träffades sist i Preussen, fortfor konungen
med mörknande blick. -- General, hvad har ni gjort
med mina tappre i Lithauen?

-- Min pligt, svarade Bertelsköld kort.

-- Det var likväl ni, som trodde er kunna befalla lyckan.

-- Ers majestät har bevisat, att lyckan står de
djärfve bi. Jag har fördristat mig att följa ers majestäts
höga föredöme. Jag har förlorat Lithauen, likasom ers
majestät förlorat Polen, men jag har i ers majestäts
fotspår rensat Pommern, Bremen och Verden och haft
lyckan att segra i hundrade skärmytslingar på samma
gång ers majestät segrat i bataljer.

-- Grefve, ni talar djärft. Hvarmed vill ni bevisa
er sats om lyckan?

-- Därmed att jag rider främst öfver Bältens isar.

Konungen smålog och vände sig till Wrangel.

-- Den där är af det virke, hvarmed man klappar
juten; jag behöfver sådant folk ...

-- Dumdristiga galningar! mumlade Wrangel.

-- Godt, grefve Bertelsköld, fortfor konungen, jag
vill tro er, om ni i morgon rider öfver Bältet och innan
aftonen hämtar mig en fånge från Fyen.

-- Det skall ske, ers majestät! svarade Bertelsköld
afmätt och kort, utan att störas af Wrangels spefulla
löje, ty det var ingen obekant, att östra strömfåran af
Lilla Bält blifvit upprifven af tövädret och sundet
vid Middelfart till följe däraf ofarbart. Men konungens
håg låg med så häftig längtan vänd åt detta håll, att allt
som smickrade hans förhoppningar af honom med begärlighet
omfattades. Kanske var där ock en viss likhet
i lynnet, som kom honom att med hemligt nöje lyssna
till Bertelskölds djärfhet; visst är åtminstone, att han
själf, likt denne lyckans bortskämde gunstling, gärna
satte allt på ett kort, till vinst eller undergång.

Mönstringen var slutad, konungen red vidare och
trupperna upplöste sig i sina kvarter, för att värma de
stelnade lederna. Stugorna kunde icke rymma alla på
en gång; stockeldar voro upptända på fälten, och fältflaskan
gjorde sin rund bland dem som icke för tillfället
funno tak öfver hufvudet. Allt flera truppmassor tillströmmade.
Slutligen tog man kyrkan i besittning.
Kriget och de bistra tiderna respekterade ingenting.
Man såg soldaten med sin flaska lägrad utmed tempelgångarna
och altarkransen, och vilda lättsinniga visor
ljödo inom de murar, som nyss återskallat af de heliga
psalmernas ljud.

Carl Gustaf hade sitt högkvarter i prästgården, från
hvars fönster man hade fri utsikt öfver kusten och
isarna. Tid efter annan afbröt konungen sina öfverläggningar
med befälet, gick otåligt till fönstret och
betraktade den mörknande nejden, där man ännu vid
dager kunde på afstånd urskilja den öppna, blåa strömfåran
nära kusten af Fyen. Termometern var ännu icke
uppfunnen. Men den molnbetäckta himlen och snöns
utseende sade honom tillfyllest att tövädret ännu fortfor
och gäckade hans förhoppningar.

Med ens afbröt konungen ett samtal med Dahlberg
och lät tillkalla Bertelsköld.

-- Grefve, sade han tvärt, säg mig öppet och utan
fruktan: står ni i förbund med djäfvulen? Var icke
rädd, jag ger er absolution.

-- Jag förstår ej ers majestät.

-- Jag önskade af er lära konsten att rida öfver
öppna hafvet till Middelfart.

-- Ingenting är lättare. Ers majestät behagade
kasta en blick genom fönstret.

Konungen såg ut. Den nyss molntäckta himlen
hade i hast klarnat, och allt förebådade en skarp köld,
hvilken ock inträffade ännu samma kväll. Carl Gustaf
klappade Bertelsköld lätt pä axeln.

-- Grefve, sade han, den nyheten är värd en socken
i Finland -- om ni utför hvad ni åtagit er.

-- Det skall ske, ers majestät, svarade Bertelsköld.

*

När solen följande morgon rann upp öfver de löflösa
bokarna på Fyen, glimmade hela fåran af Lilla Bält
i glansen af nattgammal is. Svenskarne strömmade
till stranden, för att öfvertyga sig om vinternattens
skicklighet att bygga broar och lyckans gunst att bygga
dem enkom i rättan tid. Konungen var vid godt
lynne. Nordens alla tre kronor syntes honom glimma
vid horisonten.

Kölden fortfor att vara utomordentligt stark. Redan
på morgonen bar isen fotgångare. Fram emot kvällen
vågade Bertelsköld sitt djärfva försök. Han aflade sin
tunga rustning och pådrog ett lätt kyller. I stället för
den stora bruna häst han vanligen red, utvalde han en
liten och mager, men senfast springare af öländsk ras.
Två ridknektar på skridskor följde honom, hvardera
skjutande framför sig en kälke. Därpå begyntes färden
i åsyn af nästan hela svenska hären.

I början, där isen var säkrare, red Bertelsköld
mycket långsamt, för att icke uttrötta sin klena ölänning.
Men ju närmare han nalkades den farligaste delen af
sundet, där strömfåran framgick, desto mera ökade han
farten, så att knektarne på sina lätta skridskor hade
stor möda att följa honom. Allt närmare syntes den
snöbetäckta stranden af Fyen; det brakade och bågnade
under hästens fötter, gång efter gång slog en hof igenom
den blanka och tunna isen, så att vattnet stänkte högt ...
men den oförvägne krigaren flög fram i ilande fart ...
än ett ögonblick ... Bertelsköld stod oskadd på Fyen,
och i samma stund störtade hans häst, för att icke mera
stå upp.

Solen nedgick frostig och gul bakom Slesvigs kust,
och den tidiga vinteraftonen begynte redan att skymma.
Tiden var dyrbar.

Bertelsköld hade landstigit i närheten af en by
söder om Middelfart. En hop danskar, män, kvinnor
och barn, hade samlat sig på stranden, nyfikne att veta
hvad den ridande våghalsen hade att förkunna. Sannolikt
ansågo de honom för en kurir, afsänd af svenska
konungen. Ingen anade afsikten med detta ovanliga besök.

Bertelsköld såg sig om; hans knektar med kälkarne
voro ännu ett godt stycke borta. Han närmade sig
folket, frågande hit och dit efter vägen till Odense, i
det han lät förstå att han vore afsänd för att sluta
fred. Denna nyhet uppfyllde alla med glädje. Man
skockade sig harmlöst och fredligt kring den främmande
tätt invid stranden, och så ankom, enligt order på förhand,
den ene af knektarne, kvarlämnade sin kälke och
ett par medförda lösa skridskor samt begaf sig strax
på återvägen.

Bertelsköld frågade om man icke kunde isvägen
komma till Middelfart och spände därunder skridskorna
på. Bönderne erbjödo sig i glädjen att lega honom en
annan häst i stället för den störtade. Allt syntes vänskapligt 
och godt ... då fattade Bertelsköld oförmodadt
en femårig pojke ur hopen om lifvet, kastade honom på
kälken, sköt denna ut framför sig på isen och ilade med
vindens hastighet på de lälta skridskorna bort med sitt
rof. Allt detta var gjordt i ett ögonblick.

Bönderne, häpne och handfallne, trodde knappt sina
ögon, innan de redan hörde gossen skrika långt borta
på isen. En kvinna störtade fram ... det var den röfvade
gossens mor ... hon slet sitt hår, hon var den första
att springa efter på isen, halkade, föll, reste sig åter,
föll åter, stod åter upp och sprang efter Bertelsköld, tills
hon nedföll afsvimmad. Några unga karlar följde hennes
spår. Förgäfves, röfvaren var redan nästan ur sikte i
den tilltagande skymningen och omöjlig att hinna. Med
harm och förbannelser öfver svenskarnes trolöshet återvände
förföljarne jämte den olyckliga modern.

Emellertid uppnådde Bertelsköld, med gossen på
kälken, lyckligt den motsatta kusten. Ett börjande månsken
hade gynnat hans äfventyrliga färd. På svenska
sidan gaf man honom redan förlorad. Mörkare blef
kvällen, och mörkare blef konungen. Han ångrade
detta vågspel; han behöfde så väl hvarje tapper arm,
och hvad som var det viktigaste -- hela hans här
skulle i Bertelskölds öde ana sitt eget, vare sig lycka
eller olycka, om man försökte det tillämnade tåget.

Men Bertelsköld kom.

-- Jag har <i>ridit</i> öfver Bält, ers majestät, ehuru
jag åkt på skridsko tillbaka. Här är mitt lefvande vittne
från Fyen!

Och den fångade pojken framleddes, röd om näsan
af kölden och mumsande på ett hvetebröd, som man
gifvit honom för att tysta hans gråt.

Konungen spände från halsen en guldkedja, hvari
hängde drottning Kristinas porträtt i en med juveler
besatt medaljong.

-- General, sade han, tag detta till minne af er
färd. Hädanefter skall ni bära Fyens vapen i er grefliga
sköld. Och hädanefter -- tillade konungen med stolt
tillförsikt -- skola vi besöka min broder Fredrik i
Köpenhamn.

-- Och hädanefter -- hviskade Dahlberg till Klas
Tott -- skall Bertelsköld erhålla ännu en socken att
spoliera i Finland.

-- Ja -- svarade Tott i samma ton -- ifall där ännu
finnes en socken i Finland att bortgifva; jag tviflar därpå.

Om kvällen förplägades trupperna extra, och anförarne
icke mindre. Det är bekant att Carl X Gustaf
var en lika väldig dryckes- som slagskämpe. Dessa
vilda krigarevanor hade han dels från trettiåra kriget,
där vin flöt i strömmar ej mindre än blod, dels också
från den tysta längtans och ärelystnadens tid, då han
i frivillig landsflykt på Öland i hemlighet suckade efter
Sveriges krona. Mången gång -- och senast under mordbrännaretåget
med Rakoczi i Polen -- hade konungen
burits oklädd i säng, och likväl sågs han följande
morgon, tidigt som alltid, i rastlöst arbete. Också nu
flöt det ädla rhenska vinet, plundradt ur källrarne af
Holsteins och Slesvigs rika riddaregods, och konungens
exempel följdes af de fleste härförarne. Rundtomkring
i officerskvarteren dracks Danmarks undergång i botten,
och stundom nämndes därvid äfven Bertelskölds namn
såsom den förste, hvilken bevisat möjligheten att rida
öfver Bälten.

Icke långt från prästgården hade tio eller tolf
högre officerare af dem som icke hörde till konungens
förtrognaste omgifning slagit sig ned kring ett välförsedt
bord i en rymlig bondstuga. Bragder och vin lifvade
hjärtan och tungor. Det var dock en stor, en händelserik
tid. Den gamla, ofta slagna, men lika ofta fruktade
fienden Danmark, som städse lurat på Sveriges fall,
skulle ändtligen krossas, förödmjukas; Skåne, Halland,
Blekinge, Norge skulle ryckas därifrån och införlifvas
med Sverige; ja törhända sloge redan danskarnes sista
stund som själfständigt folk. Jutland och öfriga öar
skulle räknas som svenska provinser, Köpenhamn som
en ödmjuk lydstad; Carl Gustafs krigare skulle förlänas
med den danska adelns gods och återvända med furstliga
rikedomar. Hvilken ära! Hvilken vinning! Och --
hvilken anledning att tömma och åter tömma den bräddfulla bägaren!

Hetsade af vinet, gåfvo sig alla känslor luft. Den
gamla svenska adeln hatade nykomlingarne i dess krets,
dem Kristinas slösande gunst hade framdragit till titlar
och rikedomar. En af desse var Bertelsköld; han hade
ofta fått erfara det; han fick det äfven nu. Sten Bjelke,
med många seklers anor i sitt blod, stötte så häftigt sin
bägare mot hans, att hälften af vinet utspilldes, och
ropade så högt att alla hörde det:

-- Rider dig d-n, lilla grefve af Lilla Bält, du dricker
ingenting! Tror du vi dricka saltsjövatten?

Bertelsköld tömde sin bägare utan att svara.

-- Den där -- fortfor Bjelke, vändande sig till de
öfriga -- den där har ätit rofvor på Fyen i dag. Han
är uppfödd med rofvor. Han är van att plantera kålhufvuden ...

-- Och att afhugga dem, när de bli oförskämda,
genmälde Bertelsköld, hvars hetsiga lynne var fädernearf.

-- Nej se huru stolt han är, den Bältgrefven! fortfor
Bjeke i samma ton. -- Vet ni väl hvaraf det kommer
sig? Jo hans morfar hade titel och värdighet af
bondekung och herskade öfver femtio mossar och stenrösen
någonstädes uppe i finnmarken.

-- Grefve! utbrast Bertelsköld uppfarande.

-- Och hans mor -- fortfor Bjelke, allt i samma
ton -- hans mor, mina herrar, var en prinsessa, som
vallade får i skogen. Därför ...

Bjelke hann icke tala till slut, innan Bertelskölds
handske flög honom midt i pannan. Blossande
af vrede stod den stolte ädlingen upp och drog i blinken
sitt svärd. I samma ögonblick hade Bertelsköld dragit sitt.

Förolämpningen å ena och skymfen å andra sidan
voro alltför offentliga, för att de närvarande ens skulle
gjort ett försök att afböja striden. De nöjde sig med
att reglera den efter ridderlig sed i envig -- bordet
undanskaffades, flera ljus upptändes och sekundanter
utsågos. Om en kvart var allt i ordning till ett af
dessa blodiga mellanspel, som voro så vanliga i fält och
dem icke ens konungens närhet förmådde afböja. Ty
när det gällde en hederssak, gaf den tidens adel icke
efter för själfva konungamakten.

Båda kämparne voro utmärkta och pröfvade fäktare,
båda hetsiga, båda förbittrade af gammal ovänskap. De
kringstående väntade med kännaremin ett intressant
aftonnöje, och de bedrogo sig icke. Oaktadt taket var
så lågt, att svärdsspetsarna ristade fåror däri, fördes
striden å båda sidor med lika skicklighet, om också icke
med lika lycka. Bertelskölds klinga hade flera gånger
träffat motståndaren; Bjelke blödde ur tre eller fyra lätta
sår, utan att ha förmått tillfoga sin fiende ens en skråma.
Utmattad och blödande begärde han tre minuters stillestånd.
Detta beviljades.

-- Jag tar er till vittnen, mina herrar, utbrast
Bjelke, att denne usling är osårbar genom trolldom.
Alltsedan vid Nördlingen har han icke fått en enda
skråma, och hvar man vet orsaken. Han bär på sitt
vänstra ringfinger konung Gustaf Adolfs ring; han förtröstar
på dess makt; det är blott därför han vågar slåss
med en ärlig kavaljer.

Dessa ord förfelade ej sitt intryck på den allmänna
vidskepelsen.

-- General -- sade en af de äldste officerarne --
vi äro kristne soldater och tåla icke bland oss något
djäfvulstyg. Ett ord är så godt som en ed; säg oss
att allt hvad man berättar om er ring är en käringsaga,
och vi tro er, som om ni svurit därpå.

Bertelsköld tvekade ett ögonblick -- men harmen
och frestelsen voro för stora ... han dukade under.

-- Det är sant, sade han, att jag bär en ring till
den store konungens minne, men allt hvad Bjelke och
andra säga därom är löjligt skrock.

-- Må då striden begynna igen!

Och striden begynte åter, men den skyddande
ängeln hade vikit från Bertelskölds sida. I första hugget
klöf Bjelkes svärd hans vänstra hand, och två de yttersta
fingrarna föllo till golfvet. Det svartnade för den sårades
ögon, svärdet sjönk ur hans hand, och blott de kringståendes
hastiga mellankomst hindrade honom att nedsjunka
inför sin segrande fiende.

En af officerarne upptog de afhuggna fingrarna och
drog från det ena en liten ring af koppar.

-- Kan det vara den ryktbara ringen? frågade han.

De kringstående logo.

-- Den är ju icke ens af guld, sade de. Det kan
omöjligt vara den rätta.

Den frågande kastade fingret och ringen föraktligt
ifrån sig.

Hedendom i människohjärtat, är du då omöjlig att
utrota? Vi födas och uppfödas i tron på en evig försyn,
som mäter våra öden med orubbelig rättvisa; och likväl
komma vi ständigt åter till tron på forntidens blinda öde,
den nyckfulla, den oförnuftiga makt, som mäter ve och
väl med hat och nit, båda så oförtjent. Och just därigenom
att vi tro därpå, får denna samvetslösa makt ett
välde öfver oss; spelaren förlorar när han tror på sin
otur, och sjömannen förgås när han spår sin undergång.

Bertelsköld, den djärfve soldaten, hade genom
lyckans mångåriga gunst blifvit lyckans slaf. I det
ögonblick Bjelkes svärd klöf hans vänstra hand, klöfs
hans stolta tro som en ek, splittrad af ljungelden. Han
dignade icke för såret och smärtan; han dignade för
medvetandet af sin lyckas plötsliga fall.

Ett dygn förgick. Kölden fortfor att befästa isbryggorna,
och hela svenska lägret var i den lifligaste
rörelse. Denna syn upplifvade krigarens mod. Härdad
i mödor och faror, besegrade Bertelsköld snart den
första smärtan. Förbunden och matt af blodförlust, kunde
han ej förmås att stanna i overksamhet. Han, den förste
som ridit öfver Bälten, ville icke vara den siste att följa
det segerrika tåget.

Men aftonen före den afgörande dagen lät han kalla
sin son Bernhard, hvilken han alltsedan händelserna i
Lithauen stött tillbaka med en hårdhet liknande fordom
bondekungens. Den blinda tron på en lycka i nedgången
hade åter fått makt öfver krigarens själ. Bernhard
Bertelsköld fann sin far generalen stilla försjunken i
betraktandet af en bild i medaljong. Var det drottning
Kristinas bild, som han nyss hade fått af en smickrande
konungagunst? Nej, det var bilden af en skön
svartlockig och svartögd kvinna från stranden af Main;
det var bilden af den svärmande sköna Regina von
Emmeritz.

Generalens ögon voro fuktiga af tårar. Så långt
han kunde minnas tillbaka hade han gråtit blott en enda
gång förr; det var vid hans moders, vid Meris död.
När han förlorade sin maka, hade tårarnas tröst blifvit
nekad den sörjande.

Bernhard var af ett annat lynne. Tårarna i hans
faders ögon framkallade strax hans egna. Generalen
fattade hans hand och försoningen mellan far och
son var utan ett enda ord fullständig.

-- Detta var din mor! sade Bertelsköld med en
röst af ovanlig vekhet. -- Min son, om du en dag
kommer att älska en kvinna, så förena henne icke med
dig genom oupplösliga band. Att förenas med oss, det
är att förenas med olyckan. Aron Bertilas förbannelse
följer oss.

-- Men en moders välsignelse går i dess spår och
bryter udden af förbannelsens törnen, svarade Bernhard.
Ni har fordom sagt mig det, min far! Det är eder
moders ring som ni bär.

-- Nej, nej, återtog Bertelsköld häftigt, jag bär den
icke mer, den är förlorad, och min lycka med den. Min
mor har sagt mig det, och nu vet jag klart att hon talat
sanning. Med denna ring följer lycka i fred och seger
i krig, kärlek, ära och rikedom; den som bär denna
ring skall äga all världens lycka och endast hafva att
bekämpa sig själf, men han skall ock själf vara sin
lyckas fiende. Mened och släktfiendskap, högmod och
omåttelig ärelystnad skola ständigt arbeta inom hans
bröst, för att bereda hans fall ... Bernhard, min son!
Ringen afhöggs med fingret den stund jag var svag nog
att förneka dess kraft ... jag ber dig, fråga icke mer
efter den, nöjs med en stillare lycka, som ingen förbannelse
bär i sitt sköte ... tag en varning af mig ...
jag har varit min lyckas fiende, rebell mot mig själf,
mot det högsta och heligaste ... jag har svurit mened,
min son; därför skall jag i morgon dö.

-- Ni som segrande genomgått så mången fara ...

-- Det var då jag burit inom mig segerns visshet.
Nu bär jag vissheten om min undergång. Hör mig,
Bernhard, jag lämnar åt dig mina gods, mina fattiga
brödlösa och förtryckta underhafvande. Var för dem
en far, mer än jag kunnat vara. På Majniemi lefver en
änka ... du känner henne, det är svarta Jane. Hon är
den enda lefvande som känner stället där en stor skatt
är nedgräfd. Vid denna skatt låda tårar och blod, ty
den är ett rof från vilda strider i Böhmen. Uppsök
denna skatt, ty den var från början min; bygg därmed
de förstörda kojorna bättre än förr, odla den öde jorden,
hägna de förvildade ängarna, låt denna skatt aftvå i tårar
af tacksamhet sin skuld af blod.

-- Jag lofvar er det, min far. Men ...

-- Farväl, min son! Vi se hvarandra åter i morgon
och sedan -- hos din mor!

Bernhard omfamnade sin far; den veke ynglingen
grät som ett barn. Därpå gick han med hastiga steg.

Morgonen den 29 Januari bröt in. Kölden var starkare
än någonsin. Redan i daggryningen var hela hären
färdig till uppbrott vid kusten. Man hade undersökt
isen; den bar. Dahlbergs försiktighet litade ej fullt
därpå. Han hade på de vådligaste ställena af strömfåran
låtit utbära halm, begjutit den med frysande vatten och
lagt bräder därpå. Det evigt minnesvärda tåget, hundrade
år därefter besjunget af Gyllenborg, begynte.

Rytteriet och kanonerna tågade främst från Heilse
öfver det lilla Brandsö mot en vik på Fyen söder om
Iversnäs. Först red högra flygeln under Wrangel och
Tott; därnäst den vänstra under konungens och Berndes'
befäl; fotfolket tågade i norr om de öfriga. Det var ett
sällsamt tåg på den öppna, blå isen ... tyst, allvarligt,
såsom man går öfver en öppen graf. När man nalkades
strömfåran, stego ryttarne af och ledde sina hästar vid
tygeln på afstånd från hvarandra. Men engång komne
öfver det farligaste, kastade sig alla i sadeln och störtade
med höga jubelrop mot den på stranden väntande fienden.

Omkring 4,000 danske krigare, 1,500 bönder, som
sågade isen, och flera tusende åskådare stodo på Fyens
kust med brinnande böner att svenska hären måtte
sjunka, som fordom Farao, i hafvets djup. Men
svenskarne kommo lyckligt öfver med hela sin öfvermakt
... ett raskt angrepp af den järnklädda ryttareskaran,
och den modfällda danska truppen var dels sprängd,
dels tillfångatagen.

Carl Gustaf, som kom efter, såg striden, men icke
de sinas hastiga seger.

-- Följen mig! ropade han och tog med sin flygel
en omväg åt höger, i mening att landstiga på en annan
punkt och taga danskarne i ryggen. Hela flygeln störtade
ditåt.

-- Akta er, Bertelsköld, ropade Dahlberg till den
förbiilande generalen, som, med vänstra armen i band,
sprängde främst i truppens spets ... akta er, skilj ryttarne
åt, I riden för tätt!

Men Bertelsköld hvarken hörde eller såg något
annat än stranden på afstånd och nya bragder där inför
konungens ögon. I täta leder rusade båda de främsta
skvadronerna fram öfver strömfåran, då hastigt den
Tåget öfver Lilla Bält.
bräckliga bryggan brakade, brast med ett förfärande dån
och den stolt framilande skaran sjönk. Så plötslig, så
oväntad midt under jublet kom denna fördärfvets stund,
att man knappt några ögonblick såg hästar och folk
kämpa mot den frambrytande vågen, innan de alla bortrycktes
af strömmen och försvunno i djupet. Båda
skvadronerna voro utan räddning förlorade; konungens
och franska sändebudets vagnar med sina spannhästar
delade ryttarnes öde.

Carl Gustaf såg de sina förgäs och kunde ej hjälpa.
Danmarks krona vinkade åter ... konungen såg bort från
den öppna, blåa grafven, tog en omväg och uppnådde
med resten af sin flygel lyckligt landet. Här var striden
redan utkämpad, Fyen var eröfradt, Seland darrade, och
konung Fredrik skickade ilbud på ilbud att bedja om
fred, ty under hans fötter vacklade Danmarks gamla rike.

Men det svenska lejonet tog ut sitt språng. Dahlberg
yrkade ifrigt därpå, men Wrangel och förrädaren
Corfitz Ulfeld, den gången rädd, voro ifrigt emot.
Konungen beslöt sig, efter någon tvekan, för Dahlbergs
djärft beräknade plan. Den 6 Februari, redan före
dagens inbrott, aftågade rytteriet från Svendborg öfver ön
Tassing till Langeland. -- »Det var en hemsk och dyster
vandring, säger härom Fryxell. Genom hästtrampet förvandlades
den på isen liggande snön till en mörk issörja,
så att vägen såg ut som en bred och öppen ström. Genom
denna måste trupperna vada i nära half alns vatten,
fruktande hvarje ögonblick att känna den tärda isen brista
under sina fötter. Några villade sig och försvunno i djupet.»

Men hejdlöst som en lavin gick tåget framåt, från
Langeland till Laaland, från Laaland till Falster, från
Falster till Seland. Det trolösa hafvet svek sina egna
barn, de herrliga danska öarna, och bar, en annan Ulfeld,
fienden villigt på sin rygg. Den 12 Februari 1658
landsteg svenska hären vid Vordingborg på seländska
kusten. Hjältebragden var redo att för alltid inristas i
häfdernas minnen, freden i Roskilde blef dess följd,
Skåne, Halland och Blekinge dess dyrbaraste vinning.

Konung Carl Gustaf hade icke den store Gustaf
Adolfs aktning för människolif. När han såg tillbaka
på hvad detta tåg kostat honom och hvad han vunnit
därmed, tänkte han vid sig själf: »Danmark tog jag för
godt pris».

Unge grefve Bernhard Bertelsköld stod engång i
konungens närhet och betraktade hafvet med tårfulla
blickar. Då tänkte konungen åter vid sig själf: »Bertelsköld
var en tapper soldat -- de några hundra drunknade
ryttarne voro ock tappre bussar ... men Danmark
tog jag ändå för godt pris». -- Javäl ... men han tog
det icke.

Ofta sedan betraktade Carl X Gustaf Bältens böljor
med stolta känslor. Hvad återstår att besegra för den,
som besegrat världen?

Att besegra sig själf.

Carl X Gustaf kunde icke besegra sig själf. Det
var hjältens mänskliga svaghet och mänskliga fall.

-


FÄLTSKÄRNS BERÄTTELSER.

V.

HÄXAN.

Fältskärns femte berättelse.

-- Nej kusin, nej -- förklarade gamla mormor med den
egna bestämda tonen, som klädde henne så väl
och som <i>kunde</i> vara så amper, när det gällde rena
allvaret -- men här var det skämt, ty den gamla kunde
aldrig förmå sig att anse fältskärns berättelser för allvar
-- nej kusin -- kom aldrig och påstå att äldre Bertelsköld 
blifvit hvad han kunnat blifva och anständigtvis
bort. Jag frågar: är det rätt? Han var en förhoppningsfull 
yngling, när vi först träffade honom i slaget vid
Breitenfeld; något vek, något blyg, det tillkom hans
ålder, för resten ömsint, hygglig och rask, jag medger
det, men alldeles inte vild. Hvem hade kunnat tro, att
af honom skulle bli en sådan hård krabat, ja rent af
en omänniska, som er general Bertelsköld? Det är
oförsvarligt, kusin, och jag får säga, att om ni låter
Bernhard Bertelsköld, som ännu är ung och beskedlig,
med tiden blifva en dylik som far hans, så vill jag
platt inte mera veta af honom, nej se det bryr jag mig
inte om.

Vid dessa ord hade gamla mormor blifvit en smula
varm -- hon blef så lätt varm för allt hvad hon ansåg
vara sant och rätt här i världen -- och det hade alltid
den följd, att ungdomen rundtomkring teg stilla som
muren, ty gumman hade respekt med sig, så hjärtinnerligt
god hon än var. Anne Sofi fortfor att rensa
lingon med en min som hade hon suttit i kyrkan; kanske
var det för det att hennes fästman var bortrest på
hösten till Lübeck att köpa krimskrams. Kusin Svanholm
framtog betänksamt sin dosa med Köpenhamnspickanell, 
och kusin Svenonius hade fått tag i ett
kvartark papper, hvaraf han vek tuppar och kryddlådor
åt barnen.

-- Min goda kusin -- genmälde fältskärn ganska
saktmodigt -- tillåt mig att göra den frågan: huru anser
kusin att hjälten i en roman bör sluta sin lefnad?

-- Romaner och komedier böra sluta med giftermål,
det är ett anständigt och hederligt slut, och därtill
på köpet glädjande för åhöraren att veta sina vänner
vara i behåll, sedan de godt och väl fått hvad de ville.
Allt hvad därutöfver berättas är onödigt och kunde vara
osagdt; ja jag medger, att man väl tål vid något litet
tillägg, såsom t. ex. att det unga paret efter många
herrans år sitter omgifvet af barn och barnabarn hela
stugan full. Men sorgliga slut på böcker äro ett oting,
som borde förbjudas af censuren. Huru en romanhjälte
skall sluta? Jo, som jag nyss sade kusin, han skall
sluta som äkta man.

-- Kusin kan ha däri ganska rätt; en verklig romanhjälte
gör klokt uti att sluta på det sättet. Men mina
Bertelsköldar, förlåt mig det, kusin, äro inga romanhjältar
efter Lafontaines mönster; det vore mycket bekymmersamt
för mig, som gärna önskar uppfostra dem till
människor af samma sort som vi andra dödliga. Och
det så mycket mer, som de ha liksom en snäf af
historisk anstrykning. Var god och tänk litet tillbaka på
äldre Bertelsköld. Redan från första början grodde hos
honom ärelystnadens frö, och det fröet hade en ypperlig
jordmån på trettiåra krigets blodiga mark. Men ärelystnaden
bär inom sig fröet till egoism, och om dessa
frön få hejdlöst mogna under inflytandet af ständiga
hårda strider, där merendels hvar och en är sig själf
närmast, så blir resultatet däraf en karakter sådan som
Gustaf Bertelskölds. Säg icke att denna karakter är sig
själf otrogen; tvärtom, den är trognare, än både kusin
och jag hade önskat. Kusin tyckes tro mig ha rättighet
att tillyxa mina hjältar sådana jag behagar, ungefär som
Anne Sofi roar sig att af samma deg baka stundom
bullar och stundom kringlor ...

Anne Sofi ryckte fältskärn i rocken, ty hon såg att
mormor icke tyckte om denna jämförelse.

-- Ja ja, fortfor Bäcken mildrande, jag vet alltför
väl att kusin gör skillnad mellan bullar och människolynnen.
Men den första pligten för en berättare är att
vara sannfärdig, nämligen så, att han mäter sina skildringar
med den inre sanningens måttstock; och så har
han ingalunda frihet att låta en människa blifva annat
än hvad hon måste blifva, nämligen en produkt af
naturens anlag och lifvets inflytanden. Nu är det väl
troligt, att <i>om</i> Bertel blifvit uppfostrad hos Storkyro
bondekungen, hans morfar, i stället för att skickas till
Stockholm i sällskap med de adlige junkrarne och därifrån
ut i kriget; ja till och med <i>om</i> han i mannaåren
fått sitta stilla i huslig trefnad på Majniemi, så hade de
mildare anlagen i hans lynne fått rådrum att utvecklas,
i stället för den hårdhjärtade ärelystnaden, och han
hade då blifvit en annan än han blef. Men därom kan
endast sägas, att hade icke <i>om</i> varit, så hade käringen
... ja ja, tyck ej illa vara, kusin, så är det verkligen.
Tag därtill i beräkning hvad en ständig medgång inverkar
på en karakter, som icke från början har en
motvikt i nog fasta grundsatser, och ni skall finna att
jag har rätt.

-- Äldre Bertelsköld må nu vara som han är --
återtog gamla mormor, som blott till hälften gaf med
sig -- men lofva mig, att icke på samma sätt göra af
den unge Bernhard en hårdhjärtad despot. Det skulle
göra mig ondt om gossen; han är litet lätt kanhända,
men så mycket jag kan finna, af hjärtat god, ja mycket
bättre än hans far.

-- Jag lofvar ej mer än jag kan hålla, genmälde
Bäcken eftertänksamt. Kusin påminner sig, att en
mors välsignelse och en morfars förbannelse kämpa om
släkten Bertelskölds öden; det kommer an på hvilken
af dem får öfverhand. Vi stannade sist vid den tid, då
general Bertelsköld utspelt sin lefnads roll. Hans son
Bernhard var vid den tiden ännu ganska ung, vidpass
aderton år; och att vid aderton år blifva faderlös och
komma i besittning af ofantliga ägodelar, helst i en orolig
tid, har stora faror och frestelser. Ty lyckan är alltid
sådan, att ger hon mycket, så kräfver hon än mera
tillbaka, och ni minns, att högmod och ärelystnad voro
bestämda att hos Bertelsköldarne utgöra deras lyckas
ständiga fiender.

-- <i>Rex regi rebellis</i>, rättare: <i>in regem</i>, inföll
Svenonius med djupsinnig min.

-- Sådant pjunk kan jag ej tåla, inföll i sin tur
kapten Svanholm, hvars martialiska uppsyn redan länge
röjt förargelse och otålighet. -- <i>Rex</i> hit och <i>rex</i> dit,
hvad tunnor tusan, skall man bena en tapper soldats
själ som man benar en sill! Låt Bertelsköldarne vara
hvad vår Herre skapat dem till, en smula stolta kanhända,
hvad d-n gör det? Hufvudsaken är att de äro duktigt
folk, ena h-s bussar, som klappa fienden brun och blå,
så att det gör svenska och finska namnet heder. Jag
minns ännu vid Karstula, när vi rätt kommit oss in i
elden ...

-- ... så var bror glad att väl komma därifrån,
afbröt honom den obeveklige Svenonius.

Kaptenens buskbeväxta läppar öppnades till ett svar,
som väl icke blifvit ett af de mildaste, därest ej gamla
mormor skyndat sig att förekomma ovädret.

-- Jag är säker på, sade hon, att kusin Bäck
denna gång har mycket annat att berätta, än blott om
Bertelsköldarne. Vi äro fredligt och borgerligt folk, vi
hålla icke i längden ut med de förnäma och deras
krigsbuller. Jag längtar att höra något om den lustige
Larsson och hans beskedliga fru, som vi ej på länge
hört af; jag hoppas de lefva och äro vid hälsan.

-- Och jag, utropade Anne Sofi, vill gärna höra
något mera om den lilla Greta på Majniemi. Är hon
verkligen så svag för Bernhard Bertelsköld, som man
har skäl att tro, så beklagar jag henne. Att älska en
sådan fjärilgrefve -- nej, då ... Anne Sofi teg.

-- ... då föredrar jag en hygglig ung man af borgerskapet,
ville du säga, inföll fältskärn. Ja godt och väl
-- tillade han i allvarsammare ton -- jag hatar icke
adeln, och beviset därpå är att jag så ofta indrar den
i mina berättelser, enkannerligen därför att dess historia
är så nära inflätad i hela landets, och aldrig annars så
mycket som på sextonhundratalet. Ja jag vill påstå att
adeln på den tiden, åtminstone i Sverige och Finland,
var det virke hvaraf man byggde historien. Men eftersom
både börd och lefnadserfarenhet ha ingifvit mig lika
mycken vänskap för de ofrälse stånden, så måste jag
tillstå att man gör illa, om man låter dem i historien
bortskymmas af de förnäma. Tänk t. ex. därpå, att
största delen af vår anseddaste medelklass nu för tiden
i Finland leder sin härkomst från män, som arbetat sig
fram till heder och namn under sextonhundratalet och
början af det sjuttonde; ja jag tror att ingen ens af de
lärde herrarne vid akademin skall slå mig på fingrarna,
om jag bekänner, att finska historien alltsedan stora ofreden
tagit sitt mesta virke ur denna ofrälse medelklass.
Därför -- och fältskärn vände sig till mormor -- får
kusin vänligen ursäkta, att, medan vi ännu befinna oss
på sextonhundratalet, jag likasom har en liten förkärlek
för adeln, däri att jag låter den stå mera fram i taflornas
förgrund. När vi engång, om vår Herre ger hälsan,
byltat igenom seklerna så långt som till sjuttonhundratalet,
lärer förhållandet blifva omvändt. Åtminstone har
det alltid synts mig, som skulle de finska präst- och
köpmannasläkterna ha sin egen lilla och märkeliga
historia för sig -- märkelig just därför, att den i långa
och starka trådar väfver tillsamman en ny borgerlig
aristokrati.

-- Kusin talar i gåtor.

-- Framtiden talar alltid i gåtor. Betänk att vi
ännu stå midt i sextonhundratalet.

-- Hvad har kusin ännu att berätta därom?

-- Oändeligt mycket, och likväl oändeligt litet, i
jämförelse med detta århundrades rikedom på ämnen af
största intresse för minnet och eftertanken. Vi lefva
nu i ordnade och upplysta tider, när alla förhållanden
gå sin regelbundna gång, på vägar, dem samhället noga
utstakat, när lagens herravälde är erkändt af alla och
fördomarna, om än i tysthet verksamma, icke mera
träda med trotsig panna midt i Guds ljusa dager, hotande
med svärdet och bålet dem som ej afsvärja till deras
förmån sin öfvertygelse. Det kan vara nyttigt och godt
att engång blicka in i det innersta af en annan tid, när
åtskilligt var bättre, men, sanningen att säga, ännu
mycket mera var sämre beställdt än nu.

-- Det är ej möjligt, kusin. Den gamla goda tiden
var mycket bättre än våra dagar.

-- Vi få se. Nu vill jag börja min femte berättelse. 

-

Häxan.

1. Kung Carls jagt.

Åter ha tretton år förgått,
sedan vi senast sågo Carl X Gustaf på sin lyckas höjd
och grefve Gustaf Bertelsköld begrafven i Bältens vågor.
Borta är det skimrande bländverket af Pfalzerkonungens
krigiska storhet; lyckan hade på sistone öfvergifvit sin
trotsige gunstling; ingen kula hade förkortat hans äfventyrliga 
krigarebana; den tysta döden på sjukbädden
hade öfverraskat honom midt under nya vidtutseende
planer att befästa herraväldet i norden -- han föll
som ett svärd afbrutet i slidan ett ögonblick innan
man väntade att på nytt se det ljunga öfver fiendens
hufvuden. Och efter de stora segrarna, köpta med
folkets blod, efter de glänsande eröfringarna, vunna
med så otroliga ansträngningar, återtog tröttheten sin
rätt -- statens nerver domnade af matthet, dess 
tillgångar, alltför hårdt anlitade, syntes nära att försina, och
de förvildade åkerfälten, de öde och utfattiga byarna, de
tömda offentliga kassorna, allt syntes anklaga Carl Gustafs
omättliga krigslystnad för en begynnande allmän ruin.

Sverige i dess europeiska betydelse såsom en makt
af första ordningen var en småväxt yngling iklädd en
jättes rustning och stolt öfver en jättes bragder. Ynglingen 
hade lefvat för fort, hans krafter syntes uttömda,
och rustningen tyngde honom tidtals till jorden. Men
segrarnas minne är ett stort arf; när ett folk bär inom
sitt bröst den stolta själfkänslan att vara ett af jordens
yppersta och tappraste, så förgäter det för en tid sitt
rinnande blod, sin förslösade märg, dess muskler behålla
sin spänstighet, dess hand förblir orubbeligt knuten kring
fästet af segerns svärd, och det dör icke -- det lefver
ännu, kämpar ännu, segrar ännu -- det har ännu att
hoppas en framtid af ära, uppvuxen ur en forntid af glans.

Det är makten och storheten af en idé, som hålla
ett folk upprätt.

Men det materiela underlaget -- kroppen, som tjenar
till verktyg för denna stora själ -- måste vårdas och
skonas. Utan Carl XI skulle, långt förrän Pultava, ett
slagfält blifvit den svenska storhetens graf och minnesvård. 
Må vara att denne konung var långtifrån en så
vis statsman, som man föreställt sig -- att han, i motsats
mot hjälten och äfventyraren, hans fader, satte idéernas
makt för lågt och den statsekonomiska vinningen för
högt: det var dock genom honom som Sverige ännu
femtio år efter Carl X:s död tyngde starkt i Europas
vågskål. Hans reduktion förberedde Östersjöprovinsernas
fall, säger Fryxell; ja väl, men hans inre lagstiftning
utvecklade nya och rika hjälpkällor, tillräckliga för
hundrade år, därest icke sonen dem slösat på tjugu.

När Carl X Gustaf föll, som träffad af en ljungeld,
på hälften af sin bana, såg sig Sverige om efter en
konung och fann att dess krona bars af ett barn om
fyra år. Tolf års regering af förmyndare var ingen
lycklig tid; det skulle vara lugnets tid efter stormarna,
hvilans tid efter strider och blodförluster; det blef i
stället en tid af de storas split och de smås förtryck, af
den enskilda vinningens plundringar och det allmänna
bästas åsidosättande. Adeln syntes nära att uppnå det
mål, för hvilket den arbetat under Kristina och som
Carl Gustaf stäfjat, men icke tillintetgjort. Sverige var
en oligarki, ett fåmannavälde, där några få af de stora
släkterna ensamma sögo statens yppersta must. 

Finland hade blödt i de stora utländska krigen;
Karelen var härjadt och stora sträckor öde sedan 1656.
Allt var i vanmakt, allt utom folkets tåliga mod. De
några åren af Per Brahes förvaltning hade slocknat,
förgått som en dager af blå himmel mellan de mörka
skyar. Knappt var han borta, innan oredorna åter
begynte. En del af adeln förtärde utom landet sina
stora förläningars skatter; en annan del huserade hemma
likt den vilde jägarens ridt i den stormiga höstnatten.
Fogdarne utpressade bondens sista skärf; vrånghet stafvade 
lagens domar; råhetens oljud förnummos i själfva
kyrkorna; medan dogmerna i sin fanatism hade störtat
Terserus från biskopsstolen, reste vidskepelsen sitt hufvud
högre än någonsin; de hemska vanvettiga häxprocesserna
grasserade som en farsot i alla sinnen och domsalar.
Men genom dessa mörka tider glimmade likväl två oförgängliga 
ljus, dessa tiders evärdeliga ära och gryningen
af en bättre framtid: den finska bibeln och det finska
universitetet.

O huru efterlängtad var han ej då, den unge konungen
Carl XI, som nu skulle fatta regeringens tyglar, hvilka
-- säger en utmärkt författare -- härtills hade »släpat
i smutsen!» Många tusende ögon sågo upp till honom
i tidernas betryck såsom till en ängel i nöden. Han var
ung, och ungdomen har alltid ett hjärta. Så kunde man
hoppas af honom ett hjärta för landets nöd.

Vår berättelse dröjer en stund vid de dagar då han
första gången, ännu omyndig, trädde på Finlands jord.
Väl icke egentligen på Finlands, ty den jorden var då
mera svensk än finsk. Men en senare tid har kallat
den finsk, och naturen, som ställt dessa trakter likt
utposter vid landets yttersta gränser i väster, har varit
af samma tanke.

Hafvet har många döttrar vid Finlands kuster, många
trotsiga sköldmör, som bjuda åt vågen sin barm af granit
-- många älskliga barn i gröna dräkter af gungande björk
och al. Men störst bland dem alla är den klippfasta jungfrun
längst i sydväst, de tre hafvens dotter, det grönskande
Åland.

Bottenhafvets fjärran vågor storma med nordan emot
dess strand; sydostvinden jagar Finska vikens böljor
emot dess klippor, och sunnan kastar hela Östersjöns
väldiga vattenmassor i skum mot dess kust, medan en
fjärd af den sistnämnda, Ålands eget haf, med sommarens
västan försöker sin kraft mot dess obevekliga murar af
granit.

Åland räknar mer än åttio bebodda öar, utom otaliga
klippor och obebodda skär, där stundom ankrar fiskarens
båt och den ensamma svanen utbreder sina hvita vingar
om våren. Jorden är ofta hård och karg; klippan ger
intet bröd, sanden intet bete, men hafvet är desto gifmildare, 
och på dessa stränder bor ett härdadt folk af
sjömän och fiskare.
Midt i denna grupp af öar och holmar höjer sig
»fasta Åland» med sina kyrkor och byar för seglarens
syn. Vid tiden för vår berättelse var det mindre befolkadt
och mindre odladt än nu. Täta skogar, dem yxan ej
vågade vidröra, utbredde sig öfver större delen af ön,
och i dessa skogar betade nordens ädlaste högdjur, elgen.
Ty större delen af ön lydde under Kastelholms kungsgård, 
hvars ruiner ännu i dag spegla sig i en smal vik
af sjön, och dess skogar voro fridlysta jagtmarker, där
ingen annan än slottets beherskare eller konungen ägde
rätt att jaga. Så stränga voro jagtlagarna, att enligt
själfve den milde konung Gustaf Adolfs stadga af den 2
Augusti 1620, »den, som å Åland något elgdjur nedsloge,
skulle straffas <i>till lifvet</i>», men därest han af synnerlig
gunst benådades, skulle allt hans gods vara förverkadt
till kronan och han själf försändas till Ingermanland,
»utan hopp om förlossning för hela sin lifstid». Denna
stadga har veterligen aldrig blifvit tillämpad i hela dess
stränghet, men landsförvisning, gatlopp och fästningsarbete 
ha blifvit ådömda för elgars fällande. Nyare tider
ha fallit i motsatta fel. Det ädla, det sköna djuret har
utan allt skydd blifvit barbariskt förföljdt och snart totalt
utrotadt af jägarens kula.

När man, kommande från Åbo, passerar först Skiftet,
sedan Delet, lämnande Bomarsunds fästning till höger
samt Lumparland och Lemland till vänster, inkommer
man i en bred, sedan smalnande vik, på hvars inre
strand man ser den spetsiga, korsprydda tornspiran af
Sunds kyrka, den största på Åland, samt icke långt
därifrån Kastelholms ruiner. Den 31 Augusti år 1671
var hela denna nejd i den lifligaste rörelse, ty man
väntade ingen ringare gäst än konung Carl XI själf,
åtföljd af prinsessorna och större delen af hofvet. Lyckliga
lott att komma som han, en konung till sitt folk, högt
älskad och efterlängtad, innan han ännu var sedd, innan
han ännu var känd! Men Sveriges och Finlands framtid
kommo med honom; detta var nog.

Dagen hade varit stormig och regnig; elementerna
kurtisera icke de höge på jorden. Men mot aftonen
klarnade himlen, stormen aftog, böljorna gingo fredligt
till hvila, och kvällens rodnad färgade vikar och sund i
en skimrande glans. Ålänningarne, de som hade något
att skörda, hade försummat sin skörd, fiskaren hade
glömt sina nät, vallhjonet sina hjordar. Alla strömmade
ned till stranden för att invänta konungen, ty redan två
eller tre dagar förut hade en del af hofvets betjening
anländt för att beställa rum och förnödenheter för de
kungliga, dels på Sunds prästgård, dels hos fogden, som
bebodde en nyare byggnad af trä vid sidan af det redan
förfallna slottet -- dels äfven i några af de största och
bäst försedda bondgårdarna.

Inemot klockan fem på eftermiddagen såg man
från yttersta kusten den stolta kungliga fregatten Iris
majestätiskt klyfva den salta vågen och, styrd af nejdens
erfarnaste lotsar, försiktigt närma sig viken vid Sund.
Tvenne täcka speljakter, Kastor och Pollux kallade,
enkom byggda för kungens nöje -- ty Carl XI var i sin
ungdom en djärf seglare, likasom han var en oförvägen
ryttare -- loverade i koketta bukter än vid fören, än
vid sidan af fregatten, som förde blott smärre segel, för
att icke äfventyra en förhastad bekantskap med Ålands
grund. Mången anade att konungen själf befann sig på
en af jakterna och lämnat åt damer och rädde hofjunkare
fregattens tryggare däck; men så var det ej, ehuru lusten
ej fattades. Ty konungens guvernör, den styfve pedanten
Krister Horn, hade medföljt på tåget af undersåteligt nit,
och den unge monarken, ehuru otåligt han fördrog den
besvärliga uppsikten, hade gifvit vika för Horns pligtskyldiga 
anhållan, det hans majestät måtte under stormen
bevara sin dyra person ombord på fregatten.

Klockan sju på aftonen kastade Iris ankar ute på
den glimmande fjärden, och de kungliga jämte hofvet
embarkerade dels på de mera grundgående jakterna,
dels i slupar, för att närma sig stranden. Ett omäteligt
jubel från hela den talrika folkskaran hälsade konungens
ankomst på Ålands jord.

Från det ställe, där man landsteg, var vidpass en
åttondedels mil till prästgården. Emedan marken var
uppblött af regnet, kunde de höge gästerne ej gå till fots,
och vagnar funnos inga andra på Åland, än tunga fyrhjuliga 
bondvagnar. Hvad skulle man göra? För konungen,
drottningen och de förnämsta bland hofdamerna funnos
ridhästar i beredskap, enkom ditförda från Stockholm;
men de flesta öfriga af hofvets fina herrar och damer hade
att välja mellan två onda ting: antingen att promenera i
slasket eller att uppstiga på ryggen af feta bondkampar,
betäckta med hemväfda ylletäcken. Några valde det ena,
några det andra; där var både löje och förtret, men allt
detta roade konungen mycket.

Tilläggom det, att vägen ända till prästgården var
beströdd med enris och friska björklöf, hvilka spredo
en behagelig doft i aftonens svalka.

Så framskred det lysande tåget, hvilket, betjeningen
inberäknad, säkert uppgick till omkring hundra personer.
Här såg man den unge konungen med hans långa vackra
och lockiga hår, hans små lifliga ögon, hans elghudskyller,
hans stora huggvärja och mera pojkaktiga, än kungliga
hållning; änkedrottningen Hedvig Eleonora med den
knubbiga växten och det borgerliga utseendet; prinsessan
Juliana, konungens sköna, sedan så förtretligt ryktbara
kusin, då endast nitton år och i mängdens ögon blifvande
drottning af Sverige. Där såg man hennes medtäflarinna
i skönhet, Stina Wrangel, hoffröken hos drottningen; där
såg man riksråden Krister Horn och Johan Gyllenstjerna,
sinsemellan politiska fiender och rivaler om makten; där
såg man stallmästaren Mårten Reutercrantz, hofjunkaren
Gustaf Gyllenstjerna och månge bland konungens yngre
stallbröder, fjärilar som redan begynte att svärma i skenet
af den uppgående solen. Med undantag af konungen
själf, hvars dräkt var den enklaste af alla, visade sig
största delen af hans svit i den slösande prakt, som
utmärkte förmyndaretiden -- denna tid, som nu var en
sol i sin nedgång och ännu icke blifvit reformerad af
Carl XI:s stränga sparsamhet.

Folkmassorna hade vid landstigningen själfmant
bildat en haj, där man såg hoftjenarne fjäskande skynda
förut, än för att näpsande visa tillbaka en närgången
pojke, som trillade i fötterna, än för att nedtysta en
alltför pratsam gumma, som högljudt utskrek sin förundran 
öfver den aldrig här sedda prakten. Genom
denna haj passerade nu de kungliga jämte hofvet -- konungen 
hälsande åt alla sidor de höga damerna
glada att väl ha kommit i land undan hafvets stormar
-- de unge adelsmännen stolt och vårdslöst blickande
omkring sig på folkhopen, i det de här och där nedläto
sig att nicka åt de vackraste bondflickorna.

Hufvudet högre än alla de öfriga gick i konungens
svit en bildskön ädling af omkring trettio år. Enligt den
tidens sed flöt det långa svarta håret i lockar kring hans
skuldror -- ett mod, som förebådade de just då uppkommande 
allongeperukerna. Hans drag voro manligt
ädla, snarare veka, än trotsigt befallande; en blick från
hans mörka ögon genomilade folkskaran med ett eget
uttryck af mildhet och behag. En vid reskappa omslöt
hans skuldror och hindrade att urskilja om dräkten var
civil eller militär; en hatt med breda skyggen, uppfästad
med en agraff af juveler, beskuggade en del af ansiktet
och de svarta lockarna.

-- Nej se på den! utropade tämligen högt en af
de närmast stående bondflickorna, en liten älskelig tös,
som af nyfikenhet uppspärrade de klara blå ögonen. -- Vet 
du hvad, Greta, den där är visst kungen själf -- ty 
så skall en kung se ut.

-- Huru kan du veta det, Lisa? svarade hennes
granne, en annan blomstrande mörklockig flicka, strålande
af hälsa och oskuld i det öppna glada ansiktet. -- Aldrig
i världen har du sett en kung förut.

-- Liksom jag inte visste det ändå! återtog den
första med naivt själfförtroende. -- Hög som en tall,
vacker som en vårmorgon och mild lik en sommarkväll -- så 
skall en kung se ut; det har jag hört af hönsgumman 
på prästgården; hon har i sin ungdom varit vid
hofvet och vallat drottning Kerstins kycklingar.

-- Hvad är det som töserna prata? snäste en rödblommig 
fiskaregumma, som infunnit sig i hopen med färska flundror 
i sin kasse, i hopp att få kungligt betaldt. -- Begriper 
ni inte det, att kungen går där långt framför -- han 
med det förnäma majestätiska utseendet -- och
därvid pekade hon på Krister Horn.

-- Kors att se så gammal ut och vara bara sexton
år! utropade Lisas granne med barnslig förundran.

-- Än sen då? puttrade gumman. Vore det underligt,
om en kung hade rynkor i vaggan?

-- Visst vore det underligt, mor, svarade flickan
oskyldigt.
-- Du talar som du har förstånd till, återtog Krister
Horns beundrerska myndigt, och därpå var det slut med
flickornas invändningar.

Men en fjärde person hade, liksom de, med sina
blickar följt den högväxte herren i kappan och den
juvelprydda hatten, och hennes kinder färgades därunder
ömsom röda som smultron, ömsom hvita som vintersnö.
Det var unga prästmor från Saltvik, då kapell, hon
som hitkommit för marknadens skull och så fått vara
med om det kungliga besöket. Hvem skulle i henne ha
igenkänt den hårde mäster Adams milda dotter, Majniemis
vänaste blomma, hon som redan för sex år sedan räckt
sin hand åt studenten Johannes, när han ändtligen, efter
långa år af mödor och katederkrig, hade kommit så långt
som till en komministerbefattning borta i Ålands skär?
Den som hade sett henne den tiden, hade väl utan
svårighet märkt, att hjärtat sörjde en förlorad 
ungdomsdröm -- men nu voro år förgångna, kinderna hade 
återtagit sin fyllighet, hjärta och själ hade återvunnit den
hälsa, som är gudsfruktans och de redliga stridernas lön
-- allt var åter godt, det förflutna stod där som en skön
dröm i dagern af ett aflägset fjärran -- då plötsligt en
anblick uppref hjärtats läkta sår och kom dem att åter
blöda, väl blott för ett ögonblick, men ack så djupt, så
djupt! Ty den unga kvinnan hviskade knappast hörbart
till sig själf:

-- Det är han -- det är Bernhard -- Bernhard
Bertelsköld! Och han såg mig icke! Han kände mig ej!

Men Bertelsköld fortsatte med det öfriga tåget sin
väg till prästgården, där en måltid var dukad för konungen
och de förnämste, så många som där fingo rum, medan
de öfriga spridde sig enhvar till deras på förhand utsedda
boningar. Det var ett krusande, man kan lita därpå.
Redan vid stranden hade kyrkoherden med sin ända till
marken nigande gumma mottagit de höge gästerne, och
Krister Horn, han den forne rumlaren, som nu blifvit
så prudenteligt förnäm, såg noga till att rangordningen
följdes till punkt och pricka. Närmast efter de kungliga
följde grefvar och friherrar, medan den lägre adeln
knotande såg sig, nu som alltid, tillbakasatt genom de
betitlades anspråk och inom sig svor att vid första tillfälle
rycka makten ur de förhatliga händerna. Men den unge
konungen fördrog med afsky och otålighet detta styfva
ceremoniel. Han hade hoppats att här, i naturens sköte,
engång få njuta af sin mänskliga rätt att vara ung och
fri -- detta hopp blef bedraget genom hans mors farhågor
och hans guvernörs misstänksamma argusblickar -- hvem
undrar att konungen längtade efter den stund, då han
finge på Ålands slätter »styra själf sin raska häst» --
och, tillade i sina tankar den blifvande envåldsherskaren:
»styra själf mitt land -- är det ej bäst?»

Följande dag, den 1 September, var väderleken åter
elak; regnet störtade i strömmar; ingen af damerna och
blott några af hofherrarne vågade sig utom dörrarna.
På prästgården var kvalmigt och tungt, rummen voro
små, gästerne många och drottningen ej vid det bästa
lynne. Prostefar och prostemor, hvilka själfva utflyttat
i ett torp invid gården, hade nåden att bjudas till
middag vid deras eget bord, som af hofvets mästerkock
var rikligen försedt med läckra anrättningar. Hedvig
Eleonora lefde rätt godt, också på resor. Taffeln serverades 
i åsyn af det på gården församlade folket, som genom
de låga fönsterna lätteligen såg allt hvad därinne förehades.

På aftonen, medan regnet fortfor, lektes bland
hoffolket allehanda lekar, och för ombytes skull indrog
man några af bondflickorna i det förnäma sällskapet,
<image>

Kung Carls jagt.
där man roade sig åt deras förlägenhet. Skada att salen
var så liten; man kunde ej dansa. Och skada att förnämheten 
var så stor på vissa håll; man kunde ej roa
sig så som man väl haft lust till.

Men hvar är hans majestät? frågade hofherrarne
sig emellan, och mången af tärnorna frågade i tysthet
detsamma. Han jagar, var svaret. I hällande regn? Ja
visst. Äfven konungar älska friheten. Hvad frågade
Sveriges unge monark efter en genomvåt kappa eller
fläckade stöflar af sämsk, när det gällde den stora njutningen 
att en hel dag förgäta konungakronan! Med
stallmästaren Reutercrantz, med öfverdådingen Gustaf
Gyllenstjerna, hans närmaste vänner den tiden, irrade
Carl XI från morgon till kväll genom skogarna, geväret
på axeln, jagthornet på bröstet, sporrarna i hästens sida,
och så, hi och husch, öfver berg och backar, öfver
bäckar och gärdesgårdar, utan förskoning för hästar eller
ryttare. På någon ordentlig jagt var icke att tänka i
dag; man sköt hvad som först kom i skotthåll, än en
kråka, än en ekorre, än en tjäder, än en hare, än
-- sanningen att säga -- en fredlig gumse eller en
skäggprydd getabock, som i sin oskuld begapade de i
sporrstreck framilande ryttarne; det förstås att ägaren
sedan fick dubbel ersättning. Rida var hufvudsaken i
dag, det öfriga bisak, och drypande af regn, uppsökte
ryttarne en aflägsen fiskarestuga, där de höllo till godo
med färsk strömming och Ålands ost. Så drefvo de
förnäme vildbasarne hela dagen i skogen, och på kvällen
aktade sig konungen, säker om snubbor, att återvända
till prästgården. I stället logerade han för natten vid
Kastelholm, där ett antal af de yngre junkrarne slagit
sig ned vid bägare och tärningar, och ett knapphändigt
bud underrättade sent på kvällen den bekymrade 
drottningen, att hans majestät mådde väl och skulle i morgon
infinna sig, om väderleken vore gynnsam.

-- Ack, suckade drottningen, gref Horn, gref Horn,
hvad tror ni om Sveriges framtid?

Och gref Horn skakade pligtskyldigt sitt hufvud
i undersåtligt nit. Hvarken han eller hans herskarinna
anade, att denne nu så vilde konungslige jägare i en
framtid skulle tillbringa sexton timmar i dygnet 
vid sitt arbetsbord och blifva den flitigaste, 
den mot sig själf strängaste arbetaren
i hela sitt rike.

-

<image>
	
2. Prinsessan och prästfrun.

Den 2 September var en söndag. Himlen
fortfor att med mulna ögon betrakta den kungliga
jagten. Men icke den klaraste sol skulle i dag blifvit
farlig för skogens invånares lugn. Så glödande varm var
ännu lutherdomen, nyss utgången ur stridernas hetta, så
stränga voro ännu den tidens religiösa fordringar, att
icke Kristinas lättsinniga gyckel, icke Carl X:s vilda
krigarelif, icke förmyndaretidens aristokratiska flärd förmått 
afnöta ens de yttre banden där, hvarest fritänkeriet
och njutningslystnaden maskstungit kärnan invärtes. Så
snart hofvet uppträdde officielt, om också blott på en
jagt, vågade ingen af dess medlemmar att försumma
söndagens gudstjenst. Konungen infann sig bittida om
morgonen på prästgården, icke utan spår af en genomvakad 
natt; den moderliga läxan uteblef ej, men den
hördes med tålamod. Stallbröderne från Kastelholm
växlade sneda blickar med Horn, men det stannade
ännu vid blickar.

Det behöfver icke sägas att kyrkoherdens predikan
i Sunds kyrka den dagen var lång, grundelig och späckad
med exempel ur Gamla testamentet alltifrån Nimrod, som
var en jägare inför Herranom. Den dagen behöfde icke
väckaren med sitt spö puffa sofvande gummor i nacken;
var icke andakten alltid så stor, så var nyfikenheten desto
större. Konungen lade i håfven tio dukater, drottningen
fem och hofvet i proportion.

Mot aftonen klarnade himlen, hofvets ungdom begynte
att längta efter länge uppskjutna nöjen, och konungen lät,
med sin guvernörs tillåtelse, arrangera en målskjutning.
Högt i toppen af en sviktande stång bands gång efter
gång en fladdrande dufva, och de snällaste skyttarne
försökte sina kulor. Rundtomkring stodo flera hundrade
åskådare; för hvarje bomskott hörde man hofdamernas
gäckeri, och för hvarje dufva som föll hördes mängdens
hurrarop. Högst ändå, när dufvan föll för konungens kula.

Först den 3 September gick den egentliga jagten
lös. Dagen var herrlig och mild; intet afundsamt moln
fördystrade mera kung Carls jagt. Hela det lysande
sällskapet begaf sig än ridande, än gående, än åkande
ut till skogarna inemot gränsen af Saltvik. På en täck
kulle, omgifven af ekar, lindar och björkar, uppslogos
tälten, väl tolf till antalet; två, som voro bestämda för
de kungliga, voro det ena af röd sammet, det andra af
hvitt siden, och från bådas toppar svajade högt den
blågula fanan.

Hallå -- och så släpptes kopplen lösa, holsteinska
jagthundar af den ädlaste ras, införskrifna af grefve
De la Gardie till konungens nöje. Konungen och sju
eller åtta de bäste ryttarne satte sig till häst, de öfrige
jägarne intogo till fots sina anvista platser, medan damerna
ströfvade ut under allehanda lekar och upptåg vida i
skogsbackarna.

Blott en af dem hade vågat till häst följa jagten åt,
och det var prinsessan Juliana. I sanning, det fordrades
fasta tyglar och oförskräckt mod till en sådan ridt. Ofta
var skogen så tät och snåren af enris och epilobier så
höga, att hästarna vägrande kastade om i starkaste farten
och galopperade bortåt friare nejder, allteftersom de hörde
hundarnas välkända skall. Ofta hände oförmodadt att
tufvorna sviktade under hästarnas hofvar, en försåtlig
gungtly lurade under en falsk matta af gräs, eller stod
man vid randen af ett kärr, i hvars sanka fuktighet små
oaser, bevuxna med vide, här och där bjödo ett vådligt
fotfäste. Eller höggo sig ryttarne väg med värjorna genom
en tät småskog af al, i hopp att bakom den finna ett
byte, men sågo i dess ställe det vida blanka hafvet strax
invid deras fötter i kullrande dyningar skvalpa mot
kiselstenarna.

Prinsessan Juliana var ständigt en af de främsta
och oförvägnaste. Buskar och träd hade ingen respekt
för konungens kusin. Granen utsträckte sin lummiga
gren och tog i den hukande farten hennes koketta barett
med dess plym af en rosenfärgad strutsfjäder; tallen
gjorde allt för att med sin sega kåda fasthålla hennes
åtsittande långa ridklädning af svart sammet; björken
öfverströdde henne med gulnande löf; den yfviga enrisbusken 
grep i förbifarten efter hennes små guldkantade
ridstöflar; den kullfallna hundraåriga furan lade sig i
hennes väg; branterna lurade, kärret lurade, alla ville
de hafva den sköna, den öfverdådiga ryttarinnan. Men
hon ilade framåt, lik en valkyria, med glödande kinder,
med flygande mörka lockar, ståtlig och stolt att skåda;
ingenting uppehöll henne, ingenting afskräckte henne,
allraminst det att hon förstörde sin dyrbara dräkt, ty
den var tillspillogifven. Alla hofvets damer och de fleste
af herrarne bortskänkte, hvar afton sedan de jagat genom
skogarna, hela sin kostym åt betjeningen och påtogo
nästa morgon en ny, för att nästa afton på samma sätt
bortskänka den.

Allt hade varit förträffligt, om endast elgarna varit
artiga nog att låta skjuta sig. Det är bekant, att detta
snabba djur med största fördel jagas vintertid, när skaran
brister under dess fot och jägaren på lätta skidor hinner
dess bringa med spjutet eller kulan. Sommartid, såsom
nu, är elgen, som obehindradt löper tre mil i timmen,
svår att upphinna. Den snabbaste hund kan ej följa
hans lopp. Den kungliga jagten fick erfara detta. Vana
att ständigt ostörda beta i sina skogar, blefvo de ädla
djuren uppskrämda af det aldrig förr hörda larmet i
deras fridlysta hem; jagthornens ljud, hundarnas skall,
hästarnas gnäggande, jägarnes rop, som korsade skogen
i alla riktningar, uppfyllde elgarna med fruktan, och man
såg på afstånd hela skaror ila undan med vindens
snabbhet. Fåfängt ansträngde hundarna sin yttersta kraft
att häfda sitt gamla rykte som skogarnas skräck; en efter
annan kom flämtande tillbaka med hängande tunga, eller
funnos de »döda af nit» vid stranden af en bäck, där de
velat släcka sin törst. Fåfängt sporrade jägarne sina
hästar, <i>galop ventre à terre</i> -- öfver kärren, genom
skogssnåren funno de förföljda djuren sina kända stigar,
där ingen vågade eller kunde följa dem. Fåfängt spändes
starka nät öfver smala näs, öfver öppna pass, där djuren
måste fram; de störtade sig i sjön och simmade förbi
de kastade sig in i skogen och trängde sig igenom.
Jägarne voro utom sig af jagtlust och harm; två gånger
hade konungens häst sjunkit ned i kärret och med möda
blifvit uppdragen; två gånger hade Reutercrantz, den
skickligaste ryttare i Sveriges rike, blifvit af hängande
trädgrenar sopad af hästryggen; ännu hade man ej
sårat, långt mindre fällt en enda elg.

Mot aftonen måste jagten, för jägares, hästars och
hundars trötthet, upphöra. Konungen lät framkalla de
tyske elgvaktarne, som här enkom voro tillsatte, och
utfor i tämligen hårda ord för deras försumlighet att ej
bättre stänga elgarnas flykt. Väktarne svarade frimodigt,
att därest hans majestät ville återkomma i Februari eller
Mars, kunde de med säkerhet lofva en bättre fångst.

Emellertid var kvällen herrlig och mild, hvarför det
höga sällskapet beslöt sig att stanna kvar öfver natten
i tälten. Endast drottningen logerade i en nytimrad torpstuga 
och fördref aftonen, jämte Horn och ett par hennes
hofdamer, med femkort och trumf. Hedvig Eleonoras
svaghet för detta spel var så bekant, att gycklare sade,
ej utan syftning på den tidens slöseri, att drottningen
med de fem förmyndarne spelte femkort och trumf om
rikets inkomster.
Följande dag blef vacker och klar, och nu gick
jagten lös i en större stil. Man avancerade nu långt
in på Saltviks område, där terrängen var, om möjligt, än
oländigare, men elgarnas flykt också därigenom försvårad.
Konungen hade, med den sedan så välbekanta envisheten
i hans lynne, föresatt sig att med en sammanhängande
jägarkedja drifva elgarna ända till fasta Ålands yttersta
uddar och där anställa massaker i stor stil. Lyckligtvis
afstod han därifrån, när man föreställde honom att elgarna,
bragta i trångmål, skulle alldeles nedtrampa och förstöra
de nysådda rågfälten. Man nöjde sig därför med ett
rastlöst guerillakrig, i hopp att instänga och nedgöra ett
i sänder af de stolta djuren. Detta lyckades bättre i
dag. Den första elgen föll nära Saltviks prästgård för
prinsessan Julianas kula. Ett allmänt jubel belönade
hennes lycka och djärfhet. Blott konungens håg mörknade;
än oförvägnare sporrade han sin häst öfver klippor och
branter; han hade fått i sigte en ståtelig elg, och djuret
haltade, det hade mellan stenarna vrickat sin fot; allt
mattare blef dess lopp ... det drefs emot stranden, flykten
var stängd. Hundarna rusade till, elgen tvärstannade,
vände sig om och inväntade med förtviflans resignation
sina förföljare. Man vet att dessa ädla djur, när de se
sin undergång gifven, betrakta jägaren med en blick så
rörande, nästan mänskligt sorgsen, att det hårdaste hjärta
kunde vekna däraf. Men konungen hvarken hörde eller
såg något annat än det efterlängtade bytet; han höll inne
sin häst, han lade an ... då small ur småskogen ett
skott af okänd hand, och den stolta elgen stupade i sitt
blod, fallen för främmande kula i det ögonblick konungen
trodde sig säker om äran att vara dess baneman.

Den sextonårige jägaren glödde af harm. Man
genomsökte skogen -- utan spår. Man måste börja
jagten ånyo, ty utan byte, fallet för egen hand, hvarken
kunde eller ville den kunglige jägaren återvända.

Emellertid hade prinsessan, öfvermodig af framgången, 
beslutat, kosta hvad det ville, att nedlägga ännu
en elg. Följande hundskallet, aflägsnade hon sig alltmera 
från det öfriga sällskapet, hvars hästar redan voro
uttröttade. Hennes stora holsteinska springare galopperade
framåt öfver buskar och gärden med spetsade öron och
frustande näsborrar ... allt häftigare blef skallet, allt
vildare blef ridten ... prinsessan befann sig på en liten
bergshöjd bevuxen med spensliga tallar, och nedanför i
dalen banade sig den flyende elgen väg. Den djärfva
ryttarinnan ville genskjuta honom och sporrade raskt sin
häst utför den af regnet slippriga kullen. Holsteinaren
lydde, vågade försöket, men snafvade och störtade i
flygande fart öfverända med sin kungliga börda.

En ensam ryttare hade på afstånd följt den öfverdådiga 
ridten och ilade nu till hjälp. Prinsessan låg
afdånad vid foten af en hög fura; den ädle holsteinaren
låg döende med krossade refben vid hennes sida. Ryttaren
tog prinsessan på sina armar, bar henne till en källa och
badade hennes hufvud med det kalla vattnet. Om en
stund uppslog hon sina vackra ögon och betraktade sin
räddare med ett obeskrifligt uttryck.

-- Är det ni, Bertelsköld? hviskade hon. Det är
bra; låt mig nu dö.

-- Nej, svarade Bernhard Bertelsköld -- ty det
var han -- Sveriges blifvande drottning har en högre
bestämmelse. Värdigas ers höghet sätta sig upp på min
häst? Jag vill leda den fram till prästgården, som icke
är långt borta.

Prinsessan svarade icke ... hon fasthöll hans hand,
som försökte slita sig lös. Hundarnas skall hade tystnat,
jagten hade dragit sig åt ett annat håll, och vida omkring
i den ensliga skogen hördes endast källans sorl och
hafvets sakta dån mot den aflägsna stranden.

Stridande känslor kämpade om väldet i Bertelskölds bröst.

-- Ers höghet, återtog han, lef för en stor framtid,
lef för nordens ärorikaste krona! Konungen, min herre,
skall med oro sakna er. Kom, låt oss söka för er en
bättre vård.

Prinsessan besvarade hans maning med en blick på
engång af harm och lidande.

-- Konungen! upprepade hon. Hvad frågar han
efter mig, denne känslolöse pilt, som endast har sinne
för soldater och hästar? Sveriges krona! Hvad frågar
jag efter den, när mitt hjärta är brutet! ... Bernhard --
fortfor hon med glödande häftighet -- jag vet att jag
skall dö, och då är det detsamma hvad de säga om mig.
Jag vill dö -- hos er! ...

Där stod han på knä vid hennes sida, han den
skönaste riddaren vid Carl XI:s hof -- och hon tryckte
hans hand mot det våldsamt klappande hjärtat, och hans
långa svarta lockar blandade sig med hennes bruna.
Men blott några ögonblick. Utan att svara fattade grefve
Bernhard sin kungliga skyddsling ånyo om lifvet och bar
henne till sin väntande häst. Varsamt steg han i sadeln med
prinsessan i sin famn och vände mot den en kvart mil därifrån 
belägna prästgården. Ingen af de båda sade ett ord.

Men på prästgården var ingen hemma. Alla, både stora
och små, voro ute att se på den kungliga jagten. Blott
en halfvuxen flicka satt där och vaggade ett barn i linda.

Grefve Bernhard gick in och stödde med sin arm
den vacklande prinsessan. Saltviks prästgård var, liksom
de flesta andra den tiden, hvarken bättre eller rymligare
än nu för tiden en ganska vanlig bondgård. Från den
lilla förstugan kom man in i en sal med stor spis, den
s. k. stugan, och innanför den var en liten kammare.

<image>

Detta var allt. Men en vårdande hand hade förstått att
öfver denna enkla boning utbreda trefnad och prydlighet.
Allt var så tarfligt och dock så inbjudande, golfvet beströdt
med fint enris, väggarna af grof furu otapetserade och
likväl glänsande gula, kokkärlen blankt skurade, själfva
mjölkhyllan med dess framskymtande bunkar och fat så
aptitligt täck. De små fönstren hade gardiner af fint
linne, ty bomullen var då ännu en lyxartikel; i kammaren
sågos ett skrifbord och en bokhylla, i alla fönster stodo
resedor, löfkojor och nejlikor. Öfverallt röjde sig spåren
af en god ande, som sväfvat genom dessa rum och tryckt
på dessa väggar stämpeln af sin tillvaro.

Grefve Bernhard förde prinsessan in i den lilla
kammaren, tryckte hennes hand till sina läppar och sade:

-- Ers höghet, ni är sjuk, det häftiga fallet har
skadat er. Hvila er här några ögonblick, medan jag
skyndar att underrätta konungen om er hälsa och hitskicka 
edra hofdamer till er vård.

-- Bernhard -- hviskade prinsessan med matt röst -- öfvergif 
mig icke! Det är kanhända sista gången vi
träffas så. Säg att jag är sjuk, att jag yrar, att jag är
vansinnig, säg hvad ni vill, men öfvergif mig ej. Ni vet
ej hvad jag lider bland alla dessa intriger, midt i den
hjärtlösa väfnaden af denna politik, som utsett mig till
ett redskap för sin egennytta. Hatad af några och
smickrad af andra, har jag ingen verklig vän, ingen som
älskar mig af odeladt hjärta. Drottningen, som skulle
vara min mor, är hård och kall; hon vurmar för sina
lustslott, hon grubblar öfver sin son; hon älskar mig
mindre än ett palats af sten. Engång vågade hon säga
till mig: Juliana, låt varna dig af din mors exempel!
Ah, den afskyvärda, hon vågade tala så om min mor!
Blott ni, gref Bernhard, har visat mig vänskap och 
deltagande -- jag har läst det i edra ögon, våra själar ha
länge förstått hvarandra, oaktadt pligten tillslutit edra
läppar. Nåväl, jag frisäger er från denna pligt -- jag
älskar ej konungen, jag skall aldrig tillhöra honom --
hör ni det: aldrig!

Och den häftiga flickan betraktade åter sin räddare
med dessa glödande blickar, i hvilka en själ af passioner,
upplöst i en enda fråga, afspeglade sig.
Men grefve Bernhard var nu en man; han vek icke
så hastigt för den farligaste frestelse, hvilken ännu mött
honom under hans lefnad, som på detta slags faror varit
så rik. Ännu engång förde han den sköna handen till
sina läppar och sade:

-- Ers höghet, ni är prinsessan Juliana, konungens
kusin och blifvande gemål. Jag är blott er undersåte,
och mig återstår blott den rättigheten att vörda er, att
beklaga er och att evigt gömma i mitt hjärta minnet af
er godhet. Farväl!

Ett ögonblick teg prinsessan helt stilla. Därpå sade
hon kallt och befallande:

-- Jag tackar er, grefve, för ert nit. Gå, hämta
mina hofdamer; jag vill afbida dem här.

Bertelsköld gick, och strax därpå hörde man hofslagen 
af hans häst, som i sträckgalopp ilade bort från
prästgården. Men nu, när hon åter var ensam, brast
prinsessans korta stolthet i en flod af tårar, så häftiga,
så hejdlösa, som endast den försmådda kärleken kan
gråta vid nitton år. Den härtills döfvade smärtan af
hennes fall återkom med fördubblad häftighet; hon
kastade sig på en bädd, en brinnande feber glödde i
hennes ådror, det susade för hennes öron, hennes medvetande 
förgick, och en hastig yrsel lockade på hennes
läppar ord, dem ingen annan bort höra än han, som
nyss haft mod att försaka deras betydelse.

Icke länge efter grefvens bortfärd inträdde i stugan
dess älskeliga värdinna, den unga prästmor -- ty ingen
lägre än biskopens maka hette då för tiden fru -- och
i hennes släp följde ej mindre än fyra pojkar, hennes
söner, alla högljudde och storligen uppspelte af den
kungliga jagtens ovanliga skådespel. Prinsessans afkastade
ridkappa var den första anblick som mötte den unga
modern i hennes stuga. Flickan vid vaggan sprang i
hennes famn och ropade:

-- Mor, mor, därinne i kammaren är en prinsessa,
som gråter så mycket och ropar på en grefve, som heter
Bernhard Bertelsköld.

Vid dessa ord vek färgen så hastigt från den unga
kvinnans kinder, att barnet bekymradt frågade:

-- Är du sjuk, mor?

Greta -- låt oss kalla henne så, ty det var ju
kapellanens unga hustru, vår forna vän från Majniemi
-- Greta bortvisade sina nyfikna barn och inträdde i
kammaren. Hvad såg hon där? En ung och skön flicka
i lång åtsittande robe af mörkgrön sammet -- marmorblek 
med tillslutna ögon, lutad öfver bädden. Greta
kände henne sedan landstigningen; hon begrep att det
var prinsessan; hon märkte hvad grefven ej märkt, att
hennes högborna gäst blödde af en stark kontusion öfver
vänstra tinningen. Hon skyndade att med kalla omslag
afkyla det vackra brunlockiga hufvudet.

Men prinsessan fortfor att med häftighet och i stark
yrsel uttala afbrutna meningar, för hvilkas betydelse
hennes vårdarinna darrade.

-- Akta er, Bertelsköld ... vet ni väl, grefve, att jag
är drottning af Sverige ... ah, hvad jag hatar er. Ni
afskyvärde ... ni tror att jag älskar er. Ser ni schavotten
där på Brunkebergs torg ... er schavott ... min schavott ...
hela Sveriges schavott! O ... ni skall blöda ... ni skall
blöda... mycket! och jag skall blöda med er ... ty ni
vet att jag äl... Säg icke det ordet, grefve, ty då dödar
jag er! ... Tyst ... drottningen kommer ... ja, ers
majestät ... ni har att befalla. Jag lyder.

Nu suckade prinsessan djupt, hennes läppar slötos
och hon syntes slumra in. I detsamma hördes röster
ute i stugan, Greta skyndade dit och såg framför sig
-- konungen och Reutercrantz.

Ingen af dem hade träffat Bertelsköld; ingen af dem
kände prinsessans härvaro. Greta märkte det snart och
lugnade sig.

-- Gudsfred! utropade kungen raskt med en blick
på mjölkhyllan. -- Vi äro mycket hungriga. Gif oss en
kaka bröd och en filbunke.

-- Om ers majestät håller till godo med vår ringa
kost ... svarade Greta, rodnande upp till örsnibbarna.

Konungen vände sig förtretad bort.

-- Det är ändå odrägligt att allestädes vara igenkänd,
sade han sakta till Reutercrantz.

-- Min goda värdinna -- utropade denne muntert -- jag 
tror att ni anser den lille pilten för en kung! Nå
vid min krona, det kallar jag att vara människokännare.
Jo det vore skönt; en sådan kung skulle dansken breda
på smörgås och äta upp i en munsbit. Men, efter vi
äro igenkända, så vill jag ej längre dölja mig. Min vän -- jag 
är konungen! Hit med filbunken!

Och därvid såg Reutercrantz majestätiskt befallande
ut. Greta utvalde den delikataste bunken, framtog några
kakor ypperligt färskt bröd af årets växt och ett smör
så gult som en fullmåne på klar himmel. Det tarfliga
kapellanshuset hade blott en enda silfversked; denna tog
Reutercrantz utan krus, för att visa sin kungliga värdighet,
men kungen själf grep hurtigt till träskeden. Och därpå
begynte båda att angripa bordet med en så bondaktig
aptit, att den äldste af pojkarne ryckte modern i kjolen
och hviskade:

-- Är det där en kung, så är jag också en kung.

Reutercrantz, som hörde detta, vände sig om, strök
sig om munnen och sade:
-- Ser du, min vän, en kung måste också vara
en smula <i>filosof</i> -- och filosofin är en aktningsvärd
vetenskap, tillade han, i det han åter gjorde en djup
grop i filbunken.

I detta ögonblick hörde man tydligt prinsessans röst
från kammaren:

-- Rädda mig, grefve ... kungen kommer!

Kungen och Reutercrantz växlade en blick. Silfverskeden 
stannade orörlig på sin färd till filbunken; träskeden 
stannade lika orörlig på sin färd till konungens
läppar. Greta skyndade, blek af häpnad, in i kammaren.

Rösten därinne fortfor:

-- Och ni tror ännu, grefve, att jag skall bli hans! ...
Ah, den odräglige pojken med sina hästar och hundar
och soldater ... jag har ju sagt att jag afskyr honom!

-- Ers majestät! sade Reutercrantz och reste sig
häftigt opp.

Konungen rodnade lindrigt, men blef kvarsittande
och svarade skenbart likgiltigt, i det han åter begynte
använda träskeden:

-- Min mor har alltid fruktat för Finland; hon tror
att här spökar.

-- Ja i sanning! sade den andre och satte sig ånyo.

Nu hörde man därinne en liflig röst tala lugnande
ord, men prinsessan blef däraf än häftigare.

-- Bort! ropade hon. Döda mig! Skymfa mig!
Jag vill ej bli drottning! Docka åt en docka, mycket
artigt! Bort, ers majestät, bort, bort, bort! Jag har ju
sagt er, att jag älsk... nej, jag har ej sagt det. Ni
kan döda mig, sire, men jag har ingenting sagt.

Kungen steg opp. Han var ju ej annat än en gosse
ännu. Han ville visa sig mycket lugn, mycket kall;
han gick också med stadiga steg öfver stugan, men han
såg ej att han stötte till vaggan, kullstjälpte en bänk
och söndertrampade en af piltarnes trähästar. I det
ögonblick han ville inträda i kammaren, mötte honom
Greta i dörren.

-- Ers majestät -- sade hon darrande, men beslutsamt -- jag 
ber som en nåd att ni ej oroar min vansinniga syster.

-- Er syster?

-- Ja, min stackars olyckliga syster, som fordom
var kammarjungfru hos hennes majestät drottningen, er
mor. Min syster led af en olycklig kärlek, hennes förstånd
har varit borta alltsedan dess. Hon tror sig ännu vara
vid hofvet ...

-- Besynnerligt! sade konungen, förvånad och tvekande. 
Rösten liknade ... men det är ju också orimligt ...

-- Ja är det icke? inföll Reutercrantz skrattande,
i det han växlade en hastig blick med Greta i dörren. -- Hade 
jag icke för en timme sedan sett hennes höghet
prinsessan rida åt ett helt annat håll, så hade jag kunnat
ge mig belsebub i våld på att ... Ja, hennes majestät
har rätt, här spökar kapitalt, och det midt på ljusa
dagen. Kom, befaller ers majestät, så skola vi söka upp
våra rymmare. Jag tycker mig höra hundskall där borta
i småskogen ...

Konungen svarade icke, men i det han gick, tryckte
han en dukat i den äldste gossens hand. Pilten höll
det gula myntet mot dagen och visade det åt de mindre.
En af de yngre fick däraf kurage, sprang efter kungen
i dörren och ropade öfverljudt:

-- Vänta, hör du, gif mig också en penning; du
har trampat sönder min häst.

Kungen vände sig leende om.

-- Nå, sade han, har jag trampat sönder din häst,
så skall du få en annan i stället.
Därpå ilade han bort med Reutererantz.

Och för att nämna hvar sak på sitt ställe, så kunna
vi genast tillägga, att följande morgon stod under prästgårdens 
fönster en den vackraste lilla ölänning, fullt
munderad med sadel, stigbyglar och ridtyg, och ridsvennen, 
som ledde honom, förde en hälsning, att hans
majestät skickade här en häst i stället för den han
trampat sönder.

-

3. De två från fordom.

Men vi återvända för ett ögonblick till prinsessan.
Knappt var konungen borta, innan den unga prästmor 
med rask och van hand öppnade en af de fina
blåa ådror, hvilka smögo sig under det hvita hullet af
prinsessans arm. Den tidens präster och prästfruar voro
nästan alla, mer eller mindre, hemma i huskurer och
enkel praktisk läkedom; ty lärde herrar doktorer funnos
i landet inga, och fältskärerne voro en raritet, som ej
stod att taga på hyllan <footnote>Här ansåg fältskärn 
passande att egna ett utförligt
loftal åt den lyckliga tid, då man ännu knappt visste af
fakulteter och en fältskär kunde jämföras med en arkiater
nu för tiden.</footnote>. Åderlåtningen hade till följd
att yrseln förgick, febern lugnades, och snart föll prinsessan 
i en välgörande sömn.

I detta ögonblick återkom Bertelsköld med konungens
läkare och två af hoffröknarna, åtföljda af deras kammarjungfrur, 
för att taga vård om den sårade. Grefven steg
brådskande in i stugan och ämnade sig, utan vidare
förfrågan, med sitt följe in i kammaren, då han midt i
stugan hejdades af en lindrigt darrande hand, som fattade
hans arm.

-- Hvarthän, grefve Bertelsköld? sade en röst, som
på grefven gjorde ett eget intryck, utan att han strax
kunde göra sig reda därför.

-- Är hennes höghet mycket sjuk? utropade grefven
och ville ånyo skynda förbi.

-- Hennes höghet prinsessan är ej mera här, återtog
samma röst, och den unga prästhustrun stod ånyo i
grefvens väg.

-- Huru? Jag lämnade henne här för knappa två
timmar sedan ... återtog grefven både förvånad och
uppbragt.

-- Hennes höghet befann sig strax därpå bättre
och fortsatte jagten till häst, svarade den unga kvinnan
med nedslagna ögon och fortfor att bevaka kammardörren. 
Öfver dessa rena läppar hade väl knappt en
nödlögn kommit någonsin förr, och hon blygdes för
barnen, som ej kunde undgå att märka hennes osanning.

Bertelsköld märkte denna osäkerhet, utan att ana
dess orsak. Underliga föreställningar genomkorsade hans
panna. Äfven han, ehuru född finne, var icke fri från
tron på sina landsmäns trollkonster. Den unga kvinnans
envishet, hennes nästan uppenbara osanning måste
hafva en hemlig grund. Alltmera uppbragt, fattade
grefven hennes arm och ryckte henne åt sidan.

-- Ni ljuger! utropade han. Prinsessan måste
vara här.

Men Greta vek icke. För tredje gången ställde
hon sig beslutsamt framför kammardörren och sade med
låg röst:
-- Nej, grefve, ni slipper icke in. Ni skulle döda
min vansinniga syster, och det kan jag ej tillåta.

Bertelsköld vände sig till ridknektarne, som medföljt
i stugan, och ropade med vredens stämma:

-- Ryck den oförnuftiga kvinnan från kammardörren. 
Prinsessan måste finnas därinne, död eller
lefvande.

Ridknektarne närmade sig, barnen begynte gråta.
Blott en af gossarne, lille Per, han som sprang efter
kungen, kastade sig i vägen för den främste af knektarne,
hängde sig vid hans ben och försökte att stjälpa honom
omkull med en käringkrok.

-- Gör du illa åt mor, ropade han, så slår jag
ihjäl dig med min träsabel.

Knekten sökte förgäfves göra sig lös och lyftade
sitt ridspö, för att blifva kvitt det besvärliga påhänget
på hans ben. Detta var mer än modersögat kunde
uthärda. Ett ögonblick stred Greta med sig själf; därpå
ilade hon tätt intill grefven, steg på tå, ty han var lång,
och hviskade i hans öra dessa ord:

-- <i>Bernhard, du</i>, men ingen annan, får ingå
i kammaren. Jag ber <i>dig</i>, skicka bort dessa människor!

Verkan af dessa ord var förunderlig. Man såg grefven
hastigt rodna, vända sig om och betrakta den unga
prästhustrun med häpna, ovissa blickar. Men blott ett
ögonblick. Strax därpå vände han sig till sina följeslagare 
och sade med en röst, hvars starka rörelse all
hans själfbeherskning ej kunde dölja:

-- Hon har rätt. Prinsessan har verkligen ridit
bort och befinner sig troligen redan hos hennes majestät
drottningen. Förlåten, mina damer, att jag besvärat er
hit. Jag ber er, skynden förut, jag skall snart ha den
äran att följa er.
Hviskande sinsemellan, aflägsnade sig hofdamerna
och deras följe, ovissa hvad de borde tänka om denna
plötsliga förändring i grefvens handlingssätt.

De två från fordom blefvo allena, omgifna allenast
af barnen. Ingen af dem sade ett ord. Minnets makt
öfver de fordom glödande hjärtan -- ungdomens ljufvaste
vår -- saliga drömmar af oskuld och kärlek -- o huru
sorgligt ljufva tankar vakna vid eder anblick, där I stån
som en horisont i fjärran för människans syn, en horisont
af stjärnor och morgonrodnad, af blommor och dofter
från en längst förfluten tid! År förgå, och lifvet kämpar
sina heta strider; hjärtat betäckes med ärr af läkta sår,
medan somliga blöda ännu; tankar och sinnen åldras,
färgerna blekna, blommorna mista sin doft, och än här,
än där faller ett gult förvissnadt löf från lifvets träd;
men oåtkomligt för tiden, ovissneligt, heligt, underbart
står den första kärlekens minne ristadt i själens djup:
det är en morgon, som kan skåda sin kväll, men hvars
skära rodnad flämtar ännu i skyn, när hela jorden betäckes af natt.

Femton år hade förgått, sedan Bernhard Bertelsköld
och hans hjärtas första kärlek hade sagt hvarandra
farväl i parken vid Majniemi. Hvad var nu han, och
hvad var hon? <i>Han</i> var en världsman, en hofman,
som under långa utrikes resor, under strider och äfventyr,
under ständigt umgänge i de högsta kretsar hade samlat
en rik erfarenhet af lifvet i godt och ondt, en man,
hvars hjärta haft rum för tjugu älskarinnor sedan dess
och för hvilken kärleken redan hade blifvit »en gammal
daglig saga». <i>Hon</i> var vid två och trettio års ålder
ännu nästan ett barn i oskuld; hennes lefnad hade flutit
stilla och jämnt som en bäck i skogen; litet brus ibland
öfver stötestenarna, litet hastigare fart i de nejder, där
sluttningen är starkare på lifvets mark; men för resten det
ständiga, stilla, oskyldiga sorlet af en vänligt förrinnande
våg, hvars friska svall är en välsignelse för stränderna
rundtomkring. Nu stodo de åter vid hvarandras sida,
landtflickan och världsmannen, båda förstummade af
jämförelsen mellan hvad som varit och hvad som var.

Lille Per var den förste som bröt tystnaden.

-- Mor -- ropade han med en ganska tydlig sidoblick 
på grefven -- säg då åt den elake herrn att han
går sin väg!

Barnets lilla vrede rörde den stolte grefven nästan
till tårar. Han tog pojken i sin famn, kysste honom
och sade mildt:

-- Icke vill jag göra din mor illa. Vet du väl, min
gosse, att din mor och jag ha hållit mycket af hvarandra -- i 
forna tider, tillade han sakta.

Därmed var isen bruten. Men Greta fruktade det
farliga ämnet.

-- Låt oss icke mera tala därom, herr grefve, sade
hon afböjande.

-- Nej, sade Bertelsköld, låt oss just tala därom.
Du vet ej du hvilken svalka för hjärtat som finnes i
minnet af länge förgätna oskuldsdagar. Minns du ännu
gamla Janes spådomar? Jag tror hon räknade sjutton
flammor -- tillade han på engång skämtande och
vemodigt. -- Hon hade orätt, hon räknade dem för få.
Hon kunde ha sagt trettio. Och likväl är det blott en
enda bland dem, som är oförgätlig.

-- Ni är skyldig ett vad sedan dess, herr grefve,
sade Greta. Ni lofvade mig er fars kopparring i byte
mot en blåklint.

-- Jag kan ej hålla mitt löfte, om jag äfven ville
det. Konungens ring försvann vid en duell i Slesvig,
därvid min far förlorade två finger af sin vänstra hand.
Jag har sedan ej återfått ringen, och jag önskar det
knappt, ty ehuru jag själf har lidit däraf, ha mina underhafvande 
vunnit. Jag har haft olyckor sedan dess, jag
har mer än engång varit sjuk, sårad och nära döden;
jag har haft många sorger, men de mina ha återfått
välstånd och lycka. Min nye förvaltare skrifver till mig
att Majniemi för hvarje år repar sig ur sin vanmakt och
att mina underhafvandes välstånd tilltager. Jag längtar
att snart återse mitt fädernehem. Säg mig, Greta, lefver
gamla Jane ännu?

<image>
-- Ack ja, herr grefve, men ...

-- Men? ... Du säger detta så sorgset?

-- Ja, ty ... jag vet ej om jag bör säga er det.
Hon är anklagad för trolldom, och processen skall i
dessa dagar begynna. Ack om ni kunde resa dit!

-- Trolldom! upprepade grefven betänkligt. -- Det
är i dessa tider en svår anklagelse. Öfver hela Sverige
brinna nu för tiden bål vid bål, och de vidunderligaste
saker berättas om häxorna. Du har rätt, jag måste utan
dröjsmål resa till Majniemi. Men ... fortfor han skämtande, 
du kallar mig icke mera <i>du?</i> 

-- Jag, herr grefve? frågade Greta rodnande.

-- Du gjorde det likväl nyss förut.

-- Emedan ni annars ej skulle ha igenkänt mig,
och då hade ... er trettiondeförsta kärlek varit förlorad,
återtog Greta naivt.

-- Min trettiondeförsta ...? Ah, du erinrar mig
om prinsessan. Hon är härinne?

-- Ja, hon sofver. Hon vet icke att kungen nyss
var här ... att han hörde henne i yrsel yppa sin afsky
för honom och sin kärlek för en annan, hvars namn
hon till all lycka ej nämnde ... Hon vet ej att jag, med
knapp nöd och med hjälp af en osanning, hindrade
honom att upptäcka henne och afledde hans misstankar.
Konungen får ej veta att hon var i kammaren under
hans härvaro, ty därpå skulle Sverige förlora en drottning
och ni en ... Greta kunde ej utsäga ordet.

-- Och det var därför du ...?

-- Det var därför jag var tvungen att tilltala er
med en benämning från forna tider. Annars hade ni
varit orsaken till en stor olycka.

-- Beundransvärda kvinna, det var då för att rädda
hvad du kallar min kärlek ...
-- Nej, herr grefve -- svarade Greta med nästan
förebrående ton -- det var för att rädda en ung flickas
framtid och heder. Det var för att afvända skymf och
oenighet från konungens familj. Jag har gjort hvad jag
bort; det återstår för er att göra hvad <i>ni</i> bör.

-- Du har rätt, min vän, återtog grefven tankfullt.
Där slår ett högt och ädelt hjärta under din enkla
dräkt -- mer grefligt än mitt, mer konungsligt, än
högborna kungabarns. Vi måste rädda prinsessan, men
huru?

-- Hennes höghet har endast behöft en åderlåtning
och stärkande sömn, för att återvinna sin hälsa. Det
ena har jag besörjt och naturen det andra. Hon skall
snart vara i stånd att obemärkt lämna prästgården och
återvända till de kungliga. Det blir er sak att finna en
passande förevändning för hennes frånvaro.

-- Greta, du är lika klok, som ädel. Hur skall jag
tacka dig?

-- Därmed ... att Sveriges blifvande drottning ej
mera kan vara grefve Bertelskölds ... älskarinna.

-- Du änglasjäl ... huru vackert du förstår att
anslå de goda strängarna i mitt innersta! Ack, ofta ha
lättsinnet och fåfängan vunnit segern öfver mina bästa
föresatser. Det är därför att jag ej då haft en god ande,
som hviskat vid min sida: akta dig, under dessa rosor
dölja sig brottet och ångern! O, var du min goda
ängel, såsom du fordom var! Sådan som du var ingen -- ingen 
under hela mitt lif!

Och från den stolte världsmannens öga droppade
en tår på den unga kvinnans hand, som han förde till
sina läppar. Men Greta lösgjorde sakta sin hand, drog
med tårfulla ögon tvenne af sina gossar till sitt sköte
och sade:
-- Ser ni, herr grefve, dessa äro mina goda änglar.
Bed Gud, att ni engång må förstå den sanna kärleken;
då skall ert hjärta ej blöda ensamt mer!

-

4. Slutet af kung Carls jagt.

Jagten fortgick de följande dagarna i herrligt höstväder. Antingen 
högdjuren voro tröttare eller jägarne genom vanan skickligare, 
alltnog, det lyckades vida bättre nu, än i början. Konungen fällde
med egen hand en elg, Reutercrantz en annan, Gustaf
Gyllenstjerna den tredje, flera af hofherrarne likaledes
hvar sin. Den unge fursten var vid gladt lynne; han
antecknade i sin dagbok alla skott, både lyckliga och
olyckliga; han ströfvade kring hela fasta Åland och
stundom utöfver sunden, när en jagad elg hade simmande 
tagit sin tillflykt till en holme. Hans ridter voro
öfverdådigare än någonsin; fyra gånger om dagen ombytte
han häst. Men drottningen och riksråden voro icke vid
det bästa lynne. De begynte att längta tillbaka till Stockholm 
och sågo med oro konungens vilda lefnadssätt.
Man hviskade att det stundom gick hett till vid bägarne
på Kastelholms fogdeboställe och att majestätet alltför
ofta förglömdes för pojkens öfverdåd.

En dag var det marknad i Sund, och många tusende
människor ditströmmade från hela skärgården och från
Åbo, många blott för att få se de kungliga. Här voro
rader af marknadsstånd uppslagna i nejden af kyrkan,
och de kungliga hade låtit uppslå några tält på en höjd,
där man hade en öfversikt af hela folkvimlet. Drottningen 
med hofvet gjorde en promenad mellan de
brokiga skarorna af krämare, fiskare, matroser och bönder;
länsmän och rättare sökte förmana den stojande hopen
till tystnad, hofvets lägre betjening underlät ej heller att
visa sin vikt i staten med att näpsa de påträngande.
Men det oaktadt voro ceremoniel och hofseder den dagen
aflagda; man såg hoffröknarna skrattande köpa band och
mössor af krämarne; de adlige sprättarne fästade tuppfjädrar, 
köpta af bondpojkarne, i sina sammetsbaretter;
drottningen själf köpte med egen hög hand den fisk,
som skulle anrättas till middagen och hvilken, om
man får tro sagan, bestod af flundror och sik. Men
konungen sågs ej till. Hvar höll den vilde pojken nu
åter hus?

-- Hvar? upprepade den raska och munviga fröken
Stina Wrangel, som händelsevis blef vittne till ett
af dessa utrop, där drottningen glömde sig och modern
röjde sig. -- Hvar! Tillåter ers majestät mig att tala
uppriktigt?

-- Tala; du har rätt att prata tok i dag! -- Stina
Wrangel var nämligen en favorit hos drottning Hedvig Eleonora.

-- Jag ville blott säga, att ädla högdjur måste
fångas med list. Så länge ers majestät går ut bland
folket i glansen af sin kungliga värdighet, skola de alla
buga allerödmjukast, men ingen skall yppa hvar konungen
är. Om vi däremot -- jag menar ers majestät och några af oss 
flickor som lifvakt -- skulle gå ut förklädda i skymningen ...

Drottningen smålog.

-- Det vill säga, återtog hon, att jag skulle ha det
nöjet bli ett förkläde för edra dumheter ... Men lika
godt, skaffa oss fort några bonddräkter och låt fyra man
af lifvakten följa oss på afstånd, utan att väcka uppseende. 
Inga andra än Juliana, du, Märta Leijonhufvud och Ebba 
Wachtmeister få vara med om förtroendet. Marsch!

Sagdt och gjordt, den lilla öfverdådiga hoffröken
flög af som en pil, och en timme därefter syntes drottningen 
förvandlad till en ärevördig Ålandsgumma i
söndagsdräkt, medan hennes fyra hoffröknar, utstyrda i
brokiga band, dem de köpt af krämarne, hoppande af
munterhet, visade sig som sannskyldiga bondflickor.
Prinsessan Juliana ensam var ännu blek och lidande
sedan fallet med hästen. Alla fem voro redan färdiga,
då drottningen begynte frukta att dräkterna ej vore nog,
att inkogniton kunde blifva röjd och äfventyret möjligen
kompromettera hennes värdighet. Efter någon besinning
lät hon tillkalla gunstlingen grefve Bertelsköld, invigde
honom i förtroendet och befallde honom att följa med
som beskydd för alla händelser. Grefven förvånades
icke litet; han hade svårt att finna en bonddräkt
passande för sin resliga växt, men lyckligtvis hade man
ett antal i förråd för maskrader, och så voro ändtligen
alla färdiga. Klockan var sju på aftonen, och mörkret
hade redan inbrutit. Alla smögo sig i tysthet ut från
prästgården och begåfvo sig nedåt byn.
Den tiden var brännvinet väl bekant; men det hade
ännu icke förvandlat marknaderna till skådeplatser för
oljud och slagsmål; dock funnos ölkrogar, där det gick
något bullersamt till. Med hemlig fruktan skickade
drottningen Bertelsköld att utspana om konungen fanns
på ölkrogarna. Grefven gick, fick här och där boxa sig
fram, här och där uppbära knuffar och skällsord, men
återkom med det lugnande besked, att konungen ej sågs
till på krogarna.

Vid ändan af byn var en stor bondstuga, kring
hvilken mycket folk hade samlat sig. Inifrån hördes
ljudet af en säckpipa, ackompagnerad än af sjungande
röster, än af en stor puka af kalfskinn. Man kunde
höra att därinne lektes och dansades. Drottningen gaf
de sina en vink; Bertelsköld banade väg, och så trängde
man sig försiktigt fram mellan folkhopen. Om man får
tro berättelsen, aflopp detta icke alldeles utan nederlag.
Några lustiga bröder mötte de kommande vid trappan;
en tog drottningen om lifvet och svängde gumman ett
par hvarf omkring; en annan tog Stina Wrangel om
nacken och tryckte på hennes läppar en smällande kyss;
en tredje tog Ebba Wachtmeister under armen och ville
<i>sans façon</i> enlevera henne. Alla damerna voro halfdöda
af skrämsel och ångrade redan tusen gånger sin obetänksamhet; 
men Bertelskölds kallblodighet räddade allt.
Han ropade tämligen högt och med så åländsk brytning
han kunde:

-- Kom gossar, där midtemot låter kungen slå
tappen ur öltunnorna, och hvar och en får dricka så
mycket honom lyster.

Detta slog an. Största delen af hopen rusade ditåt,
och damerna blefvo befriade från sina påhängsne tillbedjare, 
som lupo från dem till Bacchi nöjen.
-- Låt oss vända om, grefve, sade den korpulenta
drottningen, som ännu pustade efter den ansträngande
snurredansen och redan hade nog af äfventyret.

-- Ja låt oss vända om, hviskade de räddaste af flickorna.

Men den som icke lät sig förskräcka var Stina Wrangel.

-- Vänta, låt mig titta litet, innan vi gå, sade hon
sakta, och utan att vänta på svar, var hon redan till
hälften inne i den öppna stugudörren. De öfriga voro,
med eller mot sin vilja, tvungna att vänta i farstun och
höllo sig där undanskymda i en mörk vrå.

Därinne var ett bröllop. Stugan var tämligen stor
och uppfylld af folk, så att blott i midten af rummet en
plats var öppen, och här lekte man danslekar. Säckpiparn
blåste så kraftigt och så länge lungorna räckte till; när
han tröttnade, föllo bondflickorna in med sin sång, och
däremellan intonerade pukan vid passande tillfällen.
Brinnande pärtor och talgljus, ställda i urhålkade rofvor,
upplyste rummet och fläktade för luftdraget, som genom
de öppna fönstren underhöll en behaglig svalka. Ungdomen 
tycktes ha mycket roligt; här och där drogs en
gammal fiskare eller en bedagad matrona med i ringen
och skumpade där af hjärtans grund. Alldeles fint gick
det visst icke till; dessa näfvar, vana vid noten och
yxan, buro naturens handskar och grepo rätt stadigt i,
där de blott fingo tag; stegen voro ej heller lärda i
Alma Frasas dansskola, men ärligt och hederligt gick
där till; denna plumphet hade sin oskuld, som väl
kunde uppväga hofvets förfinade lättsinne, och den lilla
hoffröken i dörren hade en hjärtelig fröjd att betrakta
detta för henne ovanliga skådespel.

Hastigt smög hon sig ut i farstun, ryckte drottningen 
i kjolen och sade:
-- Ers majestät, kungen är där.

Kungen var verkligen där med två eller tre af
sina förtrogne. Alla voro klädde i simpel jägaredräkt
ungefär som hofvets ridsvenner; Reutercrantz hade varit
nog försiktig att sysselsätta knektarne på andra håll, så
att man ej behöfde frukta deras inblandning i konungens
äfventyr. Omöjligt är det icke, att ju några af bondfolket
anade hvilka gästerne voro, ja det väckte en billig förundran, 
när tre dukater funnos lagda bland silfver- och
kopparslantarna på det stora brudfatet; men de som
märkte oråd hade nog förstånd att icke låtsa märka
något, och så gick dansen obehindradt, utan att någon
generade sig för de främmande jägarne. Man såg på
konungen att han trifdes väl -- såsom Carl XI äfven
sedermera alltid trifdes bättre i obildade kretsar, än i
högre och finare bildade, där hans blyghet och brist på
umgängeston hade svårt att reda sig. Han svängde om
med både gummor och flickor, så det var lust och
glädje att se uppå, och när gårdens silfverbägare gick
omkring bland de förnämligare gästerne, fylld till brädden
med franskt vin, försatt med kummin och kardemumma,
smög sig konungen hellre till den väldiga ölstånkan, som
på ett bord vid spiseln stod framsatt för den stora
hopen af gästerne, och tog sig därur en klunk på äkta
bondevis.

Emellertid var det skrifvet i stjärnorna, att de höge
gästernes inkognito icke skulle den aftonen aflöpa utan
äfventyr. Lille Per från prästgården hade med sin mor
kommit till marknaden och, såsom hörande till andliga
ståndet, jämväl blifvit bjuden till bröllopet. Där hade
han krupit opp i ett hörn just nära ölstånkan. Knappt
fick han sikte på den unge jägaren, förrän han ropade: -- Tack 
skall du ha för hästen. -- Konungen vände sig bort.
Modern sökte tysta den lille och lyckades för en
stund, men det dröjde ej länge, innan vår gode Per
åter fick sikte på jägaren och ropade så högt att alla
kringstående hörde det:

-- Se där är den beskedlige kungen, som gaf mig en häst.

Den tysta aningen, som redan länge hade grott hos
flera bland bröllopsgästerne, fick nu en oväntad bekräftelse 
ur barnets mun. Man begynte att med förlägna
blickar betrakta hvarandra, och snart märkte de främmande 
jägarne till sin stora förtret, att rundt kring dem
bildade sig en tom ring och, att en mängd personer
ställde sig att begapa dem på behörigt afstånd. Strax
gaf konungen sina vänner ett tecken och närmade sig
dörren för att i tysthet draga sig ur spelet. Men ryktet
om hans närvaro hade som en löpeld flugit genom hela
bröllopsskaran och äfven hunnit till åskådarne ute på
gården, hvilka nu i sin tur strömmade in, för att också
få se en skymt af landsens unge herre och konung.
Trängseln i dörren blef därför så stark, att i den stunden
ingen slapp in eller ut, och där stod nu kungen, förlägen
och brydd huru han bäst skulle undkomma folkets efterhängsenhet.

Vid samma tid hade drottningen, prinsessan, Bertelsköld 
och hoffröknarna trängt sig i dörren, för att betrakta 
konungen, och stodo nu fångna, inklämda mellan
dem som ville ut och dem som ville in. Äfven unga
prästmor från Saltvik hade velat draga sig undan med
sin pilt, förlägen öfver den villervalla hans lilla pratsamma
tunga åstadkommit. Barnet blef klämdt och började
gråta; en närastående sjöman tyckte det vara synd om
den lille och lyftade honom på sina breda axlar, för att
hjälpa honom ur trängseln.
Nu tyckte sig lille Per vara en hel karl, där han
från sjömannens axlar hade fri utsikt öfver hela bröllopssalen 
och var hufvudet högre än alla öfriga. Han såg
sig omkring som en kung på sin tron, och slutligen
stannade hans små ögon på några ansikten, dem han
tyckte sig känna igen.

-- Akta dig, mor, ropade han, där är den elake
grefven, som ville göra dig illa hemma hos oss.

Händelsevis stod konungen just i samma ögonblick
nära bredvid; han hade nyss förut igenkänt den lille
och sett ett prof på den skarpa observationsförmåga, som
man ej sällan finner hos barn med goda hufvuden. 

-- Hvad säger du? sade den kunglige jägaren och
fattade piltens hand.

-- Ja ja -- pratade den lille, munter och uppspelt
af sin höga hedersplats -- tror du jag inte känner dig?
Du är kungen, och där står grefven, och där står
prinsessan, som var inne i kammaren, när du var
hos oss. Å, nog känner jag er, fast ingen känner
igen mig.

Kungen följde med ögonen gossens pekfinger och
trodde sig igenkänna prinsessan Juliana i bondedräkt,
ehuru hennes ansikte var till hälften doldt af ett hvitt huckle.

-- Var hon inne i kammaren, när jag var hos er?
upprepade han med en lindrig darrning i rösten.

-- Hvad pratar du för dumheter, Per? hörde man
modern hviska strax bredvid. -- Här har du en 
hvetebrödsbulle -- och därmed ville hon stoppa hans mun.

Men den lille fortfor att prata, i det han mumsade på bullen:

-- Visst var hon i kammaren, när du åt filbunke
och trampade ihjäl min trä-Polle, och sedan så rispade
mor henne i armen, att hon blödde, och sedan sa’ mor åt grefven: 
det är min syster, sa’ mor. Inte har mor någon syster.

Emellertid hade Bertelsköld lyckats undantränga
folkhopen i farstun och bereda sina damer fri reträtt.
Alla de höge gästerne kommo ändtligen ut på gården,
och drottningen, som ej längre kunde styra sin vrede,
fattade sin kunglige son i armen och hviskade:

-- Ers majestät, är det så en konung af Sverige
bevarar sin värdighet i folkets ögon?

Konungen rodnade starkt och hviskade lika sakta:

-- Ers majestät, gref Horn har alltid framställt ert
höga exempel för mig till efterföljd. Dessutom, hvem
är den damen i hvita hucklet, som äfven har hedrat
denna fest med sin närvaro?

-- Det är den blifvande drottningen, som med rätta
har oroats öfver den blifvande konungens pojkstreck.

-- Hälsa då den blifvande drottningen, att den
blifvande konungen, »den odräglige pojken med sina
hästar och soldater», icke vill göra henne till »docka
åt en docka» -- nej, ers majestät, denna blifvande
drottning blir aldrig drottning -- åtminstone icke i
Sverige, såvida hon ej vill vänta på min efterträdare!

Och med dessa ord ilade konungen bort, kvarlämnande 
drottningen i bestörtning och vrede öfver något
som för henne var en fullkomlig gåta.

Det återstod nu endast att så obemärkt som möjligt
uppnå prästgården. Sagan förmäler ej hvilka vidare
äfventyr därunder händt, och det är troligt att en mans
djärfhet och fem kvinnors list voro tillräckliga för att
utan hinder uppnå målet. Men folket i bröllopsgården,
långtänkt som alla våra landsmän, hade först efter de
kungligas bortgång rätt hunnit fatta den ära, som dem
ovetande hade vederfarits bröllopet. Och nu först utbrast
deras gamla kärlek till konungahuset i ett skallande
hurrarop, som i kvällens tystnad hördes ända till prästgården.

Men Greta från Saltvik tryckte med tårar den lille
Per till sitt hjärta och sade:

-- Olyckliga barn, du har krossat en krona!

Per blef i förstone häpen, ehuru han ej begrep det
ringaste. Men så mycket förstod han, att han troligen
gjort något illa. Han stod rätt fundersam en stund;
därpå sade han: 

-- Var ej ledsen nu, mor! Kungen har trampat
sönder min häst och gaf mig en annan i stället. Har
jag trampat sönder hans krona, så skall jag göra honom
en annan i stället. Var ej ledsen nu, mor!

Greta smålog.

-- Hvad är det som ett barn ej kan!

Men säkert är det, att det icke var prinsessan
Juliana, som sedermera blef Carl XII:s moder. Hvem
vet hur det då sett ut här i norden? Det kom en dag,
när Sveriges tillämnade drottning skattade sig lycklig att
kunna skyla sina felsteg med en krämares hand -- när
hon nödgades byta den kronas glans, som skimrat öfver
hennes ungdom, mot tvungen landsflykt, ett fläckadt namn,
ett lif af ånger och en graf af glömska. Arma och
sköna prinsessa -- hvem kastar på dig den första stenen!

Dock -- återvändom, för att egna en hastig afskedsblick 
åt slutet af konungens jagt.

Den 6 September 1671 var bestämd för återresan.
Drottningen och riksråden lämnade med glädje Ålands
stränder, men konungen och hela det yngre hofvet sade
med saknad farväl åt det fria lifvet i skog och mark.
Man hviskade att en del af den yngre adeln här velat
utföra en plan att göra konungen myndig ett år före
den lagliga tiden, och därtill allenastyrande; denna plan
gick om intet. Och det var väl; enväldet kom ändock
sedan tids nog, när dess stund var inne.

De kungligas besök var utmärkt af flera barmhärtighetsverk. 
Man säger att kyrkor och fattige fingo
betydliga gåfvor; därom tiga nu kyrkoböckerna, som
sedan förstördes under stora ofreden. En af Ålands
raskaste skyttar, som fällt en elg och därmed förverkat
sitt lif, fick nåd af konungen. Hvad elgarna angår, så
såg man ännu fyrtio år därefter deras högburna stolta
horn mellan löfven i Ålands skogar. Men stora ofreden,
som förödde så mycket, förödde äfven dem. År 1710,
när fienden väntades, blef, på svenska regeringens befallning, 
en stor massaker anställd bland elgarna; deras
kött insaltades, deras hudar gjordes till kyller åt
Carl XII:s ryttare. Fiendens kulor medtogo de få öfverblifna. 
Efter den tiden irrade här och där ett enstaka
par omkring på de forna betesmarkerna, till dess år 1778
den sista elgen sköts på Flaka hemmans ägor i Lemlands socken.

Detta besök var Carl XI:s första och enda besök
på finsk jord. Den kungliga fregatten låg redo med
hundrade svajande vimplar, sluparna lade från land -- de 
talrika skaror, som rundtomkring betäckte stränder och
vikar, uppstämde ett tusenstämmigt hurra för den älskade
konungen -- och fregattens kanoner hälsade tillbaka
ett dånande farväl. När röken af sista skottet skingrats,
såg man konungen med blottadt hufvud vinka sin sista
hälsning -- och snart klöf den stolta fregatten en bred
fåra i vågen, som glänste likt guld uti aftonrodnadens glöd.

-
5. Barnen i Blåkulla.

Innan vi gå vidare i denna berättelse måste vi först
taga ett steg af vidpass fyra månader tillbaka. Det
var vid Valborgsmässotiden år 1671. Marken hade kort
förut blifvit bar, några herrligt ljumma regn hade efterföljts 
af ett lika herrligt solsken; en lätt ånga höjde sig
från den ännu gula marken, där nu de första stråen
begynte uppspira; man tyckte sig höra gräset växa; man
trodde sig timme efter timme se huru ängarna blefvo
gröna och träden knoppades.

Och åter äro vi i nejden af Majniemi några få mil
från Åbo. Sedan vi sist besökte denna nejd för femton
år tillbaka, har den antagit ett gladare och vänligare
utseende. Där råder väl ännu mycken fattigdom i de
små kojor, som omgifva det stolta slottet; men den nöd,
den förtviflan och det hat, som rådde där under salig
grefvens tid, äro nu mycket mildare. Grefve Bernhard
Bertelsköld har ombytt fogde på sitt slott; den gamle
mäster Adam har, rädd för sina förre underhafvandes
hämnd, flyttat sin boning till Åbo stad och nedsatt sig
där att som draken vakta de rikedomar han utpressat
af den fattige bonden. Den nye fogden har af sin herre
erhållit stränga instruktioner att förfara skonsamt med
bönderne, att understödja de flitigaste med små lån och
de fattigaste med eftergifter på arrendet. Så har en del
af de många öde gårdarna åter blifvit befolkad, de förvildade 
fälten åter besådda med korn och kärna; man
kunde hoppas en bättre tid, därest bonden på de adeliga
godsen hade någon säkerhet för framtiden. Men hvem
kunde försäkra honom därom, att icke hans nuvarande
milde herre en dag skulle efterträdas af en despot, som
åter behandlade sina underlydande likt de oskäliga djuren?
Och så arbetade bonden för dagen, nöjd när han hade
fred och bröd för ögonblicket; men på framtida uppodlingar, 
på kommande släktens väl tänkte ingen, ty
hvem ville en dag se sitt arbete komma en ny mäster
Adam till godo?

Nära en kvart mil från slottet låg Arvio by, den
samma som blifvit nästan totalt ödelagd genom upprorets
följder i mäster Adams tid. Största delen af folket var
på utarbete under den vackra eftermiddagen; på vägen,
som gick genom byn, såg man en ensam gumma vandra.
Hon var helt och hållet svartklädd i groft, men renligt
ylletyg. Den böjda gestalten vittnade om en hög ålder,
men den skarpa genomträngande blicken vittnade om en
klok och verksam själ, medan hennes raska rörelser läto
förmoda en kroppslig styrka, som åldern ännu ej kunnat
märkbart bryta.

Såg man nogare på den gamla, så igenkände man
utan svårighet »Svarta Jane», hvilken läsaren torde
minnas från förra berättelsen. Den som icke kände
henne skulle tagit henne för omkring sextio år; andra
visste rätt väl, att hon nu måste vara minst sjuttiofem.
Man såg henne försiktigt vandra vägen fram och här
och där se sig omkring på gårdarna i byn. Så snart
hon trodde sig ha ingenting att befara, gick hon med
sitt knyte in i stugorna, dröjde någon stund, återkom
med knytet ständigt större och fortsatte åter sin väg till
andra gårdar. Hvad hade hon där att skaffa, och hvad
medförde hon därifrån?

På det att inga misstankar oskyldigtvis måtte stanna
på en person, för hvilken vi ha en sorts gammal 
vänskap, vilja vi följa henne på några af dessa besök. I
första gården var matmodern hemma och kärnade smör.
Svarta Jane blef väl emottagen, instängdes en stund i
mjölkkammaren och bortgick med många tacksägelser
och ett par nya strumpor i knytet. I andra gården var
en flicka om aderton eller tjugu år hemma för att ha
tillsyn öfver de små barnen. Här var Jane lika välkommen, 
en brasa upptändes, och i askan af den nedbrunna 
glöden lästes tillkommande ting. Resultatet
måste ha utfallit den unga flickan till särdeles nöje, ty
vid bortgåendet ökades knytets innehåll med en stor
ost. I tredje gården var husbonden hemma och låg
sjuk. Jane blef inkallad och kom icke gärna; dock lät
hon förmå sig att läsa öfver den sjuke och erhöll till
belöning en blank daler silfvermynt, med löfte om
dubbelt, därest mannen i morgon kunde gå ut. I fjärde
gården mötte henne en piga, som drog henne in i
ladugården och i tysthet berättade att hennes fästman
öfvergifvit henne; Jane skulle därför reda åt honom en
trolldryck. Hvad svaret blef, förmäler icke historien,
men säkert är att Jane kom därifrån med ett par nya
strumpeband. I femte gården blef hon bortjagad med
hotelser och hårda ord; värdinnan beskyllde henne att
där ha stulit ull om påsknatten och förgjort korna, så
att de icke mjölkade. I sjette gården blef hon åter väl
emottagen; en häst hade sjuknat och var nära att krevera;
Jane gaf hästen brännvin, band en påse under hans hals
och erhöll till belöning en kappe salt. I sjunde gården
behöfdes god lycka för brygden; Jane tvättade bryggkaren 
med ett afkok på rönn, ljung och porsris, hvilket
borde medföra lycka, och erhöll för denna väntjenst ett
par kakor färskt bröd och ett par marker smör. Så
gick det ur gård och i gård, och slutligen hade den
gamla, saltpåsen inberäknad, en så stor börda, att hon
skäligen ej ansåg sig kunna bära mera för en gång.
Och efter det redan led mot kvällen, fann hon för godt
att begifva sig på hemvägen, utan att låtsa förstå
de vinkar hon ännu här och där märkte vid nästan
hvarje stuga hon passerade. Ty dylika besök i byn
skedde icke alla dagar, och Jane hade stor praktik
äfven i andra byar. Hvar och en ville därför passa på
tillfället.

Emellertid begynte männen hemkomma från arbetet,
och Jane fann icke för godt att möta dem, där hon
kom med påse och knyte. Hon visste att de fleste
fruktade henne, men hon visste äfven att många beskyllde 
henne för allt ondt som hände i byn och hotat
angifva henne, hvilket i dessa tider var en vådelig
sak. Hon tog därför en genväg öfver ängarna och vek
därifrån inåt gångstigen, som ledde genom skogen till
stranden.

Dit hade hon ännu vidpass en fjärdingsväg, och
huru raskt hon än gick, rann aftonsolen ned bakom
topparna, medan Jane ännu var i skogen. Natten kom,
och det var väl icke så farligt här i landet i Maj, när
mörkrets flor sväfvar helt tunt öfver grenar och toppar,
likt en behagelig dröm, medan talltrasten sjunger sina
sorgligt vackra visor i den mörka barrskogen. Ja där
var ännu en sångare, som lät höra sig på afstånd vid
sjön och vid hvars toner talltrasten upphörde med sina;
det var näktergalen som då liksom nu var en kär sydländsk 
gäst på Finlands södra kust.

Likväl påskyndade Jane sina steg, ty hon var icke
säker uppå, att ju ej en skälm kunde ha tagit hennes
båt vid stranden, och då hade hon fått tillbringa natten
i skogen. Vid det hon gick så allena och natten var så
skön och underliga tankar från fordom runno i hennes
håg, hörde hon i skogen ett främmande ljud. Det var
icke orrens kuttrande, icke vargens tjut, icke nattskärans
skorrande ljud på renen i rågfälten. Det var rösten af
ett gråtande barn.

Jane var barnkär och gick åt det håll där hon
hörde rösten. När hon så gått en lång omväg, upptäckte 
hon tre barn, en gosse och två flickor, alla om
fem eller sex år, hvilka sutto hopkrupna vid roten af
ett träd, och två af dem sofvo oskuldens sömn på den
fuktiga marken, men den ena af flickorna var vaken och
grät för sig själf af hunger och räddhåga. Jane gick
fram till barnen.

-- Hvarför ären I så ensamma här i skogen? frågade hon.

-- Ack, sade flickan, vi följde korna på vall för
första gången i dag, då kom regnet i middags, och där
var en präktig regnbåge. Då sade Tommu: kom, låt oss
ta fast regnbågen, han är där helt nära i skogsbacken.
Men när vi kommo dit, var han ännu ett stycke bort,
och så kommo vi längre och längre i skogen, tills vi ej
mera hittade hem.

Jane log nästan sorgligt. Kanske tänkte hon på,
huru dessa barn sprungit efter regnbågen, likasom
människorna springa efter lyckan. De säga som barnen:
hon är helt nära, låtom oss taga henne! Och när de
komma dit, är hon åter ett stycke borta, och när de
komma dit, syns hon åter glimma fjärran i skyn, och
så följa de dödlige hennes försvinnande spår, tills de
sluta med att förvillas i djupa skogen.

-- Följen med mig, sade Jane, så fån I sofva
i natt i min stuga. I morgon skall jag visa er vägen hem.
De sofvande fingos med möda på benen, och så
fortsatte hela sällskapet vägen till stranden. Barnen
gingo tysta och illa till mods; de kände nog svarta Jane
och visste hennes rykte; de hade kanske hellre blifvit
kvar i skogen, men de vågade ej yppa sin fruktan. Blott
Tommu hade mod att halfgråtande säga:

-- Jag vill ej gå med trollet i skogen; jag vill gå
hem till mor.

-- Vi vill gå hem till mor, snyftade båda flickorna.

-- Hvad nu, små tokar? puttrade Jane. Mor sofver,
och till byn är en half mil. Se så, klifven raskt på;
hos mig fån I sedan smörgås och mjölk.

Smörgås och mjölk! Hvem har ej varit barn och
varit hungrig och hört dessa ord, som i den stunden
innefattade all jordisk lycka och läckerhet! Tårarna
upphörde att rinna, och barnen stego på med förnyade
krafter; blott den ena af flickorna bröt stundom små
kvistar och strödde dem efter sig på gångstigen.

-- Hvarför gör du så där? hviskade den andra.

-- Tyst! svarade den lilla. Farmor har berättat för
mig om en flicka, som blef bortförd af trollen i skogen
och strödde kvistar på vägen, och sedan när hon såg
kvistarna, hittade hon hem igen.

Om Jane hört dessa ord, hade hon haft skäl att
darra. När en idé, en fördom, eller hvilken föreställning
som helst har gripit ett folk, så skall man grant märka
dess omfång och vikt i de små barnens mun. Veta de
ingenting däraf, då kan man vara säker på, att den idén
ännu ej blifvit en lifsfråga och en hjärtesak. Men begynner 
den föreställningen att spöka på barnens läppar,
då må den glädjas som vinner därpå, och då må den
darra som drabbas däraf, ty då kan han klart förstå,
att den idén gått till djupet af alla hjärtan, inträngt i
familjernas innersta, ja i själfva modersmjölken och kan
icke utrotas på många mansåldrar.

Vid den tid, hvarom vi tala, var tron på häxor och
trolldom en sådan föreställning, som, urgammal i sig
själt, hade ånyo blossat upp på ett förskräckande sätt.
Just i det stora århundrade, som hade födt Newton,
Leibniz och på slutet Voltaire, just vid den tid, när
reformationen hade för en stor del af Europa låtit
morgonrodnaden dagas af en ljusare tid, just då uppstod
denna märkvärdiga reaktion af hedendomens och medeltidens 
djupaste mörker. Kättarebålen i det katolska
Europa hade ännu icke upphört att brinna, när häxornas
bål begynte att tändas i den protestantiska världen.
Trolldomen blef på den tiden en trosartikel, på hvilken
de klokaste män ej mera tviflade. Allmänna bönedagar
utskrefvos för att afvända »satans raseri», kungliga
kungörelser varnade menigheten, styrkte dess tro och
upphetsade dess inbillning; trollkommissioner nedsattes,
till hälften af andlige, till hälften af världslige män, och
dömde många hundrade att å båle brännas »för sin själs
salighets skull», hvarom allt mera skall berättas längre
fram. I Sverige begynte detta oväsende i Norrland under
Gustaf Adolfs tid, tog sedan fart, grasserade öfver hela
landet och grymmast i Dalarna. Finland, trolldomens
hemland sen urminnes tid, blef hastigt och starkt anstucket 
däraf, så att här brunno bålen i full låga under
nästan hela senare hälften af sextonhundratalet; ja i
Sverige behöfdes icke mer än att vara finska och vara
gammal och ful, för att dragas inför de förfärliga domstolar, 
som dömde utan förskoning, emedan de dömde
utan sans. Och hvilken märkvärdig roll de små barnen
härvid spelade, skall af det följande blifva klart.
Men vi återvända till Jane och barnen i skogen.
Det var redan sent lidet på natten; när de hunno till
stranden, stego de i båten och rodde öfver till Janes
stuga, hvilken läsaren torde minnas sedan förra berättelsen.
Här var allt sig likt som för femton år sedan, med den
skillnad att ned ifrån taket hängde på en tråd en underlig
prydnad -- en grinande dödskalle. Antingen det nu
var för att afskräcka det vidskepliga folket från besök i
hennes stuga (ty Jane tålde inga besök), eller af den
besynnerliga förkärlek för det hemska, som ofta födes
af ensamheten -- alltnog, när Jane tände de torra spånorna 
i sin spis, såg man dödmannens toma ögonhålor
likasom ur luften stirra på de nykomne.

Barnen skreko högt af förskräckelse.

-- Hållen er mun, sade Jane förtretad. Sådana som
den där skola vi alle blifva, ty människan är en mask på
jorden. Se så, kära barn, sätten er här vid bordet och
äten er mätta; sen få ni krypa till kojs i min egen säng.

Och därvid framtog hon ur sitt knyte de färska
bröden och det gula smöret, nedtog från hyllan sin enda
sparade filbunke och bjöd barnen af godt hjärta stilla
sin hunger. Ja för att ännu därvid fägna deras ögon,
framtog hon tre blanka mässingstallrikar, som glänste
likt guld, och tre skedar af samma metall, en kvarlefva
från forna tider. Men barnen kröpo i en vrå och tordes
af skrämsel ej röra sig. Slutligen nödgades de med
halft våld att komma till bordet.

Hos de stackars små stred hungern hårdt med förskräckelsen. 
Ändtligen var hungern nära att segra, då
en obetydlighet åter betog dem all deras aptit. En af
dessa oskyldiga skalbaggar, en sådan som barnen kalla
»blåmask» och som vårtiden ofta har sitt tillhåll i väggspringorna, 
hade råkat sitta på filbunken och företog
sig att promenera öfver filet som en människa öfver
isen. Knappt blefvo barnen honom varse, innan de
kastade ifrån sig skedar och smörgåsar och kröpo ånyo
darrande i vrån.

-- Hvad går åt er? ropade Jane harmsen.


<image>

Barnen svarade ej. Hon upprepade frågan och
trädde närmare. Då började alla tre storskrika, och den
äldre af flickorna ropade öfverljudt:

-- Aldrig äta vi trollens mat; trollens mat blir
förvandlad till maskar.

Jane sökte förgäfves att lugna de små, då i detsamma 
dörren öppnades och två personer af besynnerligt
utseende inträdde. Den ene var nästan alldeles svart -- af 
naturliga orsaker, ty det var en kolare från grannskapet. 
Den andra var en gammal kvinna, underligt
utstyrd i röd kjol och tröja med allehanda utsydda
tecken, och kring halsen bar hon ett pärlband af dessa
musslor, dem bönderne anse för ormhufvuden och
hvarmed de ännu i dag bruka pryda sina betsel. Vid
denna nya förfärande syn kröpo barnen under sängen
och lågo där helt tysta, utan att knappt våga andas och
utan att märkas af de nykomne.

Jane kastade på sina nya gäster en butter blick
och frågade snäft:

-- Nå hvad är det nu igen? Jag har ju sagt att
jag ej kan hjälpa er.

Mannen tog till orda och sade nästan ödmjukt:

-- Var icke ond nu, Jane, för att vi komma vid
denna tiden. Det är nu midnatt, och Vapuri säger att
ingen annan än du kan hjälpa mig. Redan i fyra nätter
har jag sett drakelden lysa i skogen; jag har kastat stål
därpå, jag har tigit som muren, men kitteln har ändå
ej kommit upp till jordytan. Vapuri säger att böfvelen
rider gränsle däröfver och kan ej fås bort med mindre
än att du besvärjer honom sju resor med drakeblod och
själfspillingars ben och små mördade barns lillfingrar.
Därför så ...

-- Ja därför så måste du hjälpa honom, inföll den
gamla kvinnan med häftighet. -- Gör dig ej till, det
veta nog alla, att ingen kan det så bra som du, ty du
är bekant och god vän med hin onde. Herre Jesus,
där är han ju ... skrek hon till i detsamma, i det hon
varseblef dödskallen, som hängde i taket.

-- Vill du hålla din mun! skrek Jane förargad. Skäms du 
icke att komma med sådana ord här i min egen stuga!

Den främmande kvinnan missförstod hennes mening
och svarade förlägen:

-- Ja det är dumt af mig, Jane, att här hos dig
åkalla Guds namn, ty det förtager din konst all kraft
och verkan. Men se här skall du få se, att jag godtgör
mitt fel.

Och därvid tog den halft vanvettiga, af trolldomens
farsot anstuckna kvinnan tvenne halmstrån, lade dem i
kors på golfvet samt trampade och spottade på korset.

-- Se så, tillade hon triumferande, nu skadar det
ej mera att jag uttalat Guds namn.

Den olyckliga, hon visste icke hvad hon gjorde.
Vidskepelsens mörka demon hade fått makt öfver henne;
vantrons spöke hade stigit fram ur sin väsenlösa tomhet
och vuxit opp till en förfärande verklighet, till en synd
som hånade det allraheligaste.

Äfven Jane stod under vantrons välde, men hon
uppslukades icke däraf. Vapuris hädelse upprörde hennes
innersta. Hon sprang upp och ropade med hotande åtbörder:

-- Ut från min tröskel, ni gudsförsmädare! Ut, ni
förtappade! Ut! Ut! Ut!

Jane var icke god att trotsa i detta ögonblick. Hon
reste sig i hela sin längd; det gråa håret fladdrade, den
knotiga handen höjdes hotfullt. Kolaren och hans följeslagerska 
skyndade på dörren, men Vapuri mumlade
ondskefullt för sig själf:

-- Hon vill ensam behålla sin konst, men detta
skall hon ej ha gjort för intet.

Jane gick ut att samla örter, ty just i natt var det
fullmåne. När hon kom åter, erinrade hon sig de af
skrämsel halfdöda barnen. Deras gömställe under sängen
var tomt. Hon sökte dem öfverallt, men förgäfves. De
voro försvunna utan spår.

-
6. Vattuprofvet.

Tidigt en vacker morgon i början af Juni år 1671
rörde sig på Åbo gator och längs stränderna af ån
en stor folkmassa. Det var påtagligt, att man väntade
någon synnerlig och ovanlig tilldragelse och likväl icke
rätt visste ställe och tid. Ty än hördes vid stranden
ett larm, och strax skyndade flera hundrade dit att se
åt hvad det var; än skockade sig en folkhop på torget
utanför domkyrkan, och strax växte hopen af nyfikne,
som från alla håll tillströmmade; än blänkte gevären af
en patrull på den då nyss anlagda Slottsgatan, och
strax hastade hoparna dit till dess möte. Aura å var
uppfylld af båtar och skutor, hvilka behagligt utbredde
sina hvita segel att torka i den lugna och solklara
morgonluften, och från landssidan inkommo rader af
kärror, hvilkas ägare förde sina produkter till torget
och med förundran stannade i trängseln af de sysslolöse
åskådarne.

Bland de nyss ankomna var en heldäckad skuta,
som syntes större och förnämligare än de andra och
som, lastad med yppersta Vasa råg, hade trängt sig upp
ända till närheten af den enda bro, hvilken den tiden
underhöll kommunikationen mellan båda åstränderna. Ur
dess lilla kajuta framkröp en kort och tjock gubbe,
hvars hvitnade hår, mustascher och pipskägg förunderligt
stucko af mot det jovialiska och ännu rödblommiga
ansiktet. Strax efter honom framkröp ur samma gömma
en likaså liten och likaså rundelig gumma, något tiotal
yngre än gubben, men lika gladlynt och godmodig att
påse som han. Båda växlade några ord med ett par
unge män, som utgjorde skutans öfriga besättning, och
begåfvo sig sedan i land, ej utan besvär, ty ingen båt
kunde röras mellan de trångt sammanpackade farkosterna,
och de gamla måste därför, innan de uppnådde stranden,
klifva öfver andra båtar, som lågo mellan denna och
skutan.

	<image>

De båda gamla sågo så hjärtans belåtna ut med
hvarandra. Gubben räckte gumman sin hand vid den
obekväma passagen; när det gällde att hoppa på stranden,
tog han henne om lifvet och lyftade henne med ungdomsraskhet 
opp på det torra. Hon åter tackade med en
gladlynt nick, och så begåfvo sig båda framåt torget,
för att uppsöka den köpman, till hvilken de ville sälja
sin råg. Under vägen hände sig emellertid, att de
kommo in bland folkhopen och att gumman oskyldigt
fick en och annan knuff af bredaxlade matroser eller
näsvise gatpojkar. Gubbens hvita ögonbryn rynkades
härvid tämligen barskt, och under ett »blitzdonnerkreuzpappenheim» 
sköt han, med en ynglings kraftiga arm, de
påträngande åt sidan.

-- Hör på, gode vän -- sade han till en gammal
groflemmad man, som nyss kommit från landssidan med
ett lass rotfrukter -- äro då människorna här i Åbo
rent af galna? Hvad springa de efter så bittida på
morgonen, <i>mane manium et sero venientibus ossa</i>, som
vi fordom brukade säga, den tiden jag gick här i katedralskolan?

Den tilltalade vände sig flegmatiskt om, valkade
en stor tuggbuss mellan tänderna och svarade efter
någon betänketid:

-- Det är svarta Jane, som skall undergå vattuprofvet.

-- Så så -- svarade gubben, i det han uppknäppte
sin korta fårskinnspäls, som blef något varm i 
sommarluften -- svarta Jane är då en trollpacka, <i>mala sibylla</i>,
efter hvad jag kan förstå?

-- Jo men, svarade mannen vid lasset enstafvigt.

-- Då är hon visst från Österbotten? frågade gumman
med en lindrig utländsk brytning i talet.

-- Nej men, svarade åter den enstafvige.

Men därpå tillade han med en blandning af stolthet
och skygghet, likasom ville han tillegna sig en del af
Janes rykte, men likväl fruktade dess följder:
-- Jane är hemma från Majniemi.

-- Min vän -- fortfor den lille gubben med komiskt
allvar -- jag vill hålla min skuta med råg och råttor
emot ett gammalt öskar, att du vore bättre kamrat på
en nattlig öfverrumpling, än som talare på ett namnsdagskalas. 
Majniemi! Jag vill vara skapt som en kroat,
om jag känner den socknen. <i>Ubi nunc ecclesia</i> ... det
är för märkvärdigt, så snart jag återser den hederliga
domkyrkan, där jag fordom sköt så många kajor med
sprättbåge, så växer latinet opp igen, som rågaxen mellan
stubbarna på ett gammalt svedjeland.

-- Jag vill minnas att grefve Bertelsköld har ett
stort säteri med detta namn, inföll den lilla runda gumman,
i det hon gjorde ett fåfängt försök att fortsätta promenaden 
och draga gubben med sig.

-- Bertelsköld? mumlade den gamle. Jaså, nå nå,
det är således grödan på <i>hans</i> åker. Han sådde trolldom
och han skördar häxor, det är i sin ordning, <i>hoc est in
suum ordinem</i>, som de gamle så sant uttryckte sig.
Kom, mor lilla, vi låta dem doppa häxan; var säker på
att hon flyter, om hon är af rätta sorten.

De båda gamla ville nu gå, men mannen vid lasset
hade fattat gubben med ena handen i pälsen, medan
den andra handen med ett omisskänneligt uttryck af
förlägenhet for hit och dit under hundskinnsmössan, som
betäckte landtmannens gråa hår.

-- Skulle det ... skulle det vara kapten? stammade
karlen och betraktade gubben och hans päls med underligt
varma och ärligt dumma ögonkast.

-- Hvad nu ... sapperment, dig har jag sett engång
förr, sade gubben och fixerade den fordom muskelstarka 
gestalten, hvars rygg blifvit krökt under årens
tyngd. -- Blitzdonnerkreuz, är du icke Pekka, numero
tretti vid Larssons skvadron af salig kungens finska
dragoner?

-- Jo men är jag så, och ni är min kapten, svarade 
mannen vid lasset, i det en enda, men trohjärtad
tår sökte sig en väg utför den solbrynta fårade kinden och
föll på fårskinnspälsen, hvars fåll den gamle tryckte till
sina skäggiga läppar.

Den lille gubben -- i hvilken läsaren kanhända
redan igenkänt vår gamle gode vän Larsson från Gustaf
Adolfs tid -- glömde i hast sin latin och minnet af
domkyrkans kajor, för att stadigt och trofast skaka den
gamle kamratens hand.

-- Blitzpappenheim, är det du, Pekka! utropade
han. Så finns det då ännu en rask gosse från salig
kungens dar; ja ja, vi äro icke många kvar uppå denna
jorden, som kunna säga oss ha sett hvitögat på gamle
korpralen vid Breitenfeld och blödt en ärlig droppe blod
med vår store kung på Lützens fält. Så, Pekka, du är
nu bonde, ser jag, och kör ditt lass, och bonde är jag
också, min gubbe, och för min skuta hit med egna
pojkar och egen råg. Här ser du min gumma, ja ja,
liten smul fetare om lifvet och gråare i hufvudet har
gumman blifvit, sedan vi första gången spetsade mun
åt hvarandra i Würzburgs tornkammare och lurade
jesuitpacket, så det var lust och glädje att se uppå.
Men så skall jag ock säga dig, att gumman sedan dess
har gifvit mig åtta pojkar och sex flickor, summa fjorton,
min hederlige vän, och af dem lefva nu tolf, nämligen
hälften af hvardera sorten. Ja ja, Kätchen, icke är det
värdt att du ser så högfärdig ut för det. Säg mig, hvad
för en belsebub for då i vår Bertel på senare tider, att
han icke mer var sig lik? ... Men, tillade han, här står
jag och pratar bort den tid jag skulle träffa köpmannen;
mun har jag i behåll, gudskelof, och öl ryms däri ännu
på gamla dagar. Om en stund är jag här tillbaka, och
då skall du komma ombord på min skuta och dricka en
ärlig kanna öl med din gamle kapten.

Det gamla paret fortsatte nu sin väg. Men under
tiden hade folkhoparna fördelat sig, somliga till kyrkan,
somliga till Slottsgatan. Orsaken blef snart tydlig. Från
slottet nalkades en fångkärra, åtföljd af ett kommando
soldater med dess korporal i spetsen. På kärran satt
en blek, mager och tynande gestalt, i hvilken man knappt
kunde igenkänna svarta Jane, som ännu för en månad
sedan var så kry för sina år. Hopkrumpen, fastläst
med kedjor om händer och fötter, syntes hon känslolös
för sin skymf och sin olycka. I åskådarnes sinne omväxlade 
vid hennes anblick fruktan och afsky med
glädjen att nu ändtligen se henne, den länge så ryktbara
häxan, i hennes förnedring och straff. Ingen förbarmande
blick, ingen medlidandets tår sågs i dessa många hundrade
ögon, som nu betraktade henne. Det föll ingen enda
in, att denna gamla kvinna var ett af de många olyckliga
offren för den blindaste vantro; ingen anade, att äfven i
hennes bröst ett mänskligt hjärta klappade och led;
ingen tviflade på, att ju trollpackan, som försvurit sin
själ åt afgrundens furste, med detsamma afsvurit alla
mänskliga känslor och förverkat sin rätt att behandlas,
att ömkas som människa.

Långsamt fortgick det bedröfliga tåget under åskådarnes smäderop:

-- Hvarför har man ej gifvit häxan en kvast att rida på?

-- Jane, Jane, hvar är nu djäfvulen, som ej kommer att hjälpa dig?
-- Blås kedjorna af dina händer! Tag korpvingar
på axlarna och flyg i ugglehamn till Blåkulla; det vore
just präktigt att se!

Men många gjorde i tysthet korstecknet, ett minne
från den katolska tiden, hvilket ännu var kvar, oaktadt
reformatorernes nit, och brukades i hemlighet af gammalt folk.

-- Hvad har då det trollet gjort? frågade Larsson,
hvilken med sin gumma under armen återvände från
köpmannens hus.

-- Hvad hon gjort? upprepade en närastående rödbrusig 
borgare. Ja det är icke lätt att uppräkna. Pränta
hennes synder på pergament, och den listan skall räcka
från Åbo till Viborg. Hvad hon gjort! Han frågar det!
Så mycket skall jag säga honom, att hon förhäxat
människor och djur, att hon förvandlat ärlige kristne
till vargar och fört många oskyldiga barn till mörksens
samkväm i Blåkulla.

-- Nå så bränn då det otyget -- mumlade den
hederlige kaptenen förargad -- men stå ej och försmäda 
en fånge, som ej kan röra hand eller fot. Donnerblitz, 
det kan förarga mig in i själen, när jag ser flera
hundrade män bruka sin mun mot en gammal käring,
som ej kan försvara sig.

Nu var tåget vid domkyrkan, där allt folket hade
samlat sig till morgonbönen. Klockan var sex. Man
var den tiden mera bittida i rörelse än nu; dagens
arbete begynte i <i>alla</i> klasser af samhället klockan fem
på morgonen och slöts klockan åtta på aftonen. Nu
gick det rykte, att den stränge biskop Gezelius själf
skulle förrätta bönen i domkyrkan. Men trollpackan,
hvars orena ande kunde besmitta Guds hus, fick icke
inkomma i templet. Hon nödgades stanna med sin vakt
i den trånga förstugan till södra korset och därifrån,
för öppna dörrar, afhöra bönen.

Och ryktet hade ej misstagit sig. Efter psalmen
och den vanliga bönen, uppträdde biskopen själf midt
på stora gången framför södra korset, läste först en
kraftig bön mot trolldom och satans list; som i denna
onda och gudlösa tid bragt så många själar i evigt
fördärf, samt vände sig därpå direkt till fången med
en lika kraftig förmaning att ändtligen göra bot inför
Guds församling och, sig till fromma, androm till
varning och varnagel, öppet bekänna djäfvulens funder
och det syndiga umgänge hon med den lede frestaren
plägat hade.

Vid dessa ord trädde biskop Gezelius helt nära till
dörren, där Jane stod, och fixerade henne med sina
genomträngande ögon. Hela den då femtiosexårige prelatens 
gestalt hade ett manligt, ett strängt befallande
uttryck; den friska färgen på hans kinder, den skarpt
böjda näsan, det långa krusiga och redan hvitnande
håret, det gråa skägget, som flöt öfver bröstet i rika
vågor -- allt imponerade hos denne den kraftfullaste
man, som alltsedan hierarken Magnus Tavast suttit på
Åbo biskopsstol. Det var häxan i Endor, som hade
besvurit Samuels ande ur grafven.

Denna blick, för hvilken präster och lekmän darrade
alltfrån Åbo till Torneå, kom äfven Jane att darra.
Men efter hand tycktes hon åter fatta mod; en liflig
rodnad färgade hennes vissnade kinder, hon vågade tid
efter annan upplyfta sina ögon; ja slutligen vågade
hon hvad onda samveten aldrig vågade: hon såg
biskopen rakt i ansiktet; blixt mot blixt. Kyrkans öfverhufvud 
teg och väntade bekännelsen från synderskans läppar.
Men den fem och sjuttioåriga kvinnans böjda gestalt
uppreste sig helt rak, i det hon sade ett enda ord, som
slog alla närvarande med förfäran.

-- <i>Kättare!</i> utropade hon.

Biskopen studsade. Han erinrade sig nu, att bland
de svåraste (och rimligaste) anklagelserna mot Jane var
äfven den, att hon aldrig i mannaminne hade besökt
Herrans nattvard. Han begynte att ana en annan orsak
därtill, än blott ett gudlöst förakt för sakramenterna.
Och biskopens lynne var lika häftigt, som kraftfullt.

-- Hvad vågar du säga? utbrast han, i det äfven
hans kinder färgades af en lifligare rodnad.

-- Jag säger, att du, som kallar dig kyrkans herde
och som står här för att bikta mina synder, icke är
annat än en kättare i Guds hus. Du och ditt kapitel
och dina präster och hela ditt folk, I ären icke annat
än förtappade affällingar från den rätta tron. I sitten
till doms öfver en rättrogen katolik, men jag säger eder:
det vore bättre att I klädden eder i säck och aska och
gingen till Rom att söka den helige faderns aflat för
eder egen svåra synd. Ja jag säger dig att jag är
katolik, och det trogna Bajern är mitt fädernesland. I
mer än trettio år har jag varit vittne till eder kätterska
otro; jag har nödgats förneka min tro och gömma mitt
radband, som tjufven gömmer en stulen altarkalk, och
jag har icke upplåtit min mun. I hafven fängslat mig
oskyldigt för ringa ting och kastat mig sex famnar under
jorden i det förskräckliga håltornet af edert slott här i
Åbo; där har jag frusit och hungrat och utstått alla
mörkrets och ensamhetens fasor, och jag har fördragit
det utan klagan. Nu dragen I mig för edra domstolar
och fören mig, fattiga, gamla och värnlösa kvinna, till
döden att brännas på bål, och jag fördrager äfven detta,
	<image>

Vattuprofvet.
såsom de heliga martyrer det fördragit i fordomtima.
Men när I dragen mig i eder kyrka och viljen att jag,
en troende, skall bikta för eder, otrogne, då uppreser
sig mitt hjärta, och jag upplåter min mun för första
gången på mer än trettio solhvarf, och säger till eder:
visserligen är jag en stor synderska, men I ären dock
större syndare än jag: I ären allesamman kättare och
affällingar, och likasom den timliga elden skall förtära
min kropp, så skall den eviga elden förtära eder
själ, I förlorade barn af den stora heliga allmänneliga
katolska kyrkan!

Hvad sade biskop Gezelius, han den stränge och
mäktige protestanten, till denna sista uppflammande låga
från trettiåra krigets glödande vulkan? Han beherskade
sin af vrede darrande stämma, upphof sina händer och sade:

-- Jag tackar dig, min Gud, att dessa hädiska ord
icke äro sagda i ditt tempel, utan allenast i ditt tempels
förstuga. Visserligen tillåter du djäfvulens makt på
jorden vara ganska stor, då han ikläder sig själfva trones
mantel och trotsar i dess skrud det allraheligaste. Dock
är jag viss uppå, att du hafver satt honom ett mål före,
och han skall icke undkomma det, ehvad han i sin list
må förebära armod eller oskuld eller något slags undskyllan. 
Fören bort denna förstockade kvinna till det
prof, som lagarna föreskrifva, och först när lagen henne
dömt, är det tid för kyrkan att ännu engång, och för
sista gången, bjuda henne nådens själabot.

Och biskop Gezelius aflägsnade sig med högburen
panna. Men Janes aftynande gestalt hade åter fallit
tillsamman efter det häftiga utbrott, som medtog hennes
krafter, och hon lät utan allt motstånd föra sig bort till
det grymma gyckelspel, som väntade henne i lagens namn.
Nygirige, utan medlidande, utan förskoning, som
fordom romarne vid djurfäktningarna i cirkus, väntade
tusen åskådare utanför kyrkan på häxans vattuprof.
Knappt visade sig Jane, och knappt spridde sig bland
mängden ryktet att hon icke bekänt, innan ett stormande
jubel utbröt och hälsade fången med höga glädjerop.
Nästan i triumf följdes hon till stranden af ån -- men
det var en grym triumf, det var kattens smekningar till
råttan, det var en gycklares fröjd att offret för hans
begabberi ej mera kunde undkomma. Så förvildade voro
redan sinnena genom dessa vidunderliga, tätt på hvarandra 
följande häxprocesser; så förvirrade voro genom
dem begreppen om mänsklighet och medlidande, att
man trodde sig göra Gud en tjenst med att håna den
olyckliga i hennes skymf och förnedring. Och när det
ännu därtill blef bekant, att Jane i förstugan till själfva
domkyrkan skymfat biskopen och öppet bekänt sig tillhöra 
den hatade papistiska läran, då kände hopens
jubel och raseri ingen gräns; hade man icke väntat
ett så stort nöje af vattuprofvet, så var fara värdt, att
man redan därförinnan slitit den stackars fången i stycken.

Så snart Jane med sin bevakning var kommen till
det utsedda stället vid ån, uppställde sig soldaterne i
halfcirkelformig spetsgård omkring henne, för att afhålla
den ständigt växande folkmassan. Därefter föreläste en
stadstjenare på ämbetes vägnar det utslag af den därtill
nedsatta trollkommissionen, hvari förbemälda änka, svarta
Jane benämnd, såsom den där idkat trolldom och gemenskap 
med djäfvulen, men likväl icke kunnat förmås att
sådan stor synd i godo på sig bekänna, nu skulle, till
Guds ära och sanningens utrönande, underkastas det
osvikeliga vattuprof, hvaraf klarligen skönjas kunde, om
hon mäktade med trolldom afvända från sig naturens
ordning, den där vid handen gifver, att en människa,
kastad bunden i vattnet, utan djäfvulens bistånd måste
af vattnet uppslukas 
<footnote>Dessa vattuprof voro, likasom de motsvarande 
eldprofven, där en anklagad måste bära glödande järn, redan 
långt för detta i bruk och återfinnas ofta i medeltidens
krönikor. Här antogs, besynnerligt nog, att endast djäfvulen
kunde rädda den brottslige, medan de s. k. gudsdomarna inneburo 
att Gud skulle genom ett underverk rädda den oskyldige.
</footnote>. 

Jane nedlyftades från kärran. Hennes händer och
fötter sammanbundos stadigt, obarmhärtigt hårdt med
starka tåg, och i detta jämmerliga tillstånd bars hon ut
på en låg brygga, som sträckte sig utåt, nära det djupaste
stället af ån. Icke ett ord eller en klagan undföll hennes
läppar. Men åskådarnes nyfikenhet steg till sin höjd.
I detta ögonblick voro, så långt man kunde se, alla
plank, alla tak och i synnerhet bron uppfyllde af gapande
munnar och utsträckta halsar; ja soldaterne i spetsgården
voro tvungne att med pikar och korsgevär afhålla de
påträngande.

-- Hundra daler mot femtio att hon flyter! ropade
samme rödbrusige borgare, som en stund förut hade
förargat Larsson.

-- Vare sagdt, svarade denne med en harmfull och
utmanande blick på sin vederdeloman.

Ännu i sista ögonblicket ute på bryggan frågade
rättens tjenare med hög röst den anklagade, om hon
ville godvilligt bekänna sig skyldig. Hopen darrade af
fruktan att hon skulle göra det. Men från Janes läppar
hördes endast ett sakta, men beslutsamt <i>nej</i>.

Detta nej var afgörande. Tvenne starka karlar
fattade den olyckliga, en i fötterna, en under armarna,

svängde henne ett par gånger, för att taga fart, och
slungade henne därpå långt ut i den af vårfloden uppsvällda 
strömmen. Plaskandet af den gamla kvinnans
kropp, när den nedföll i vattnet, åtföljdes i samma
ögonblick af ett outsläckligt hurrarop från den förvildade
folkmassan.

-- Hon sjunker -- jag har förlorat! utropade
borgaren med förtrytelse.

I samma stund som Jane föll i vattnet, försvann
hon under strömmens yta, där endast ett lätt skum
utvisade stället för hennes fall. Det skallande jublet
tystnade; hvar och en kände dock tyst inom sig, att
detta skämt var för groft och föga bättre än ett mord.

Båtar utsattes genast, för att uppsöka och rädda
den drunknande. Sällsamma slutsats! Att hon sjönk,
skulle vara ett bevis på hennes oskuld, men detta
bevis skulle kosta henne lifvet. Sanningen att säga,
var man icke förberedd på denna inkonsekvens; rättens
tjenare hade tagit för afgjordt att trollpackan skulle flyta.

Jane hade blifvit kastad i strömmen ofvanför bron.
Med ens uppstod nu på bron ett larm, som snart öfvergick 
till den vildaste fröjd.

-- Hon flyter! Hon flyter! ropade man, och några
de spefullaste skyndade att tillägga: -- Opp mot strömmen
med käringen! Opp mot strömmen!

I själfva verket syntes för ett ögonblick Janes
hufvud på vattenytan nära bron. I nästa ögonblick
sjönk det åter, men båtarna voro i närheten och
lyckades uppfiska den olyckliga, innan strömmen för
alltid behöll henne i sitt djup. Sanslös blef hon återförd
till slottet.

Bland folkmassorna uppstodo larm, skrik och ordväxlingar. 
Hade häxan flutit? Hade hon sjunkit? Båda
delarna kunde besvaras med ja, båda med nej. Hvarken
Larsson eller borgaren erkände sig hafva förlorat. Men
de fleste stannade vid det som närmast passade in i
deras vidskepliga tro, nämligen att trollpackan flutit, och
alla desse voro ense därom, att man icke behöfde vidare
bevis på hennes brottslighet. Under mycket stoj och
oväsende skingrade sig hoparna åt alla håll, och därmed
hade detta skamliga, men för tidehvarfvets seder betecknande 
uppträde sitt slut.

Underbara kontrast! Samma flod, som nu gaf
tillbaka sitt och vidskepelsens rof -- samma flod, som
sålunda blef vittne till ett det gröfsta barbari, som
nyare tider veta att omtala -- det var samma ryktbara 
<i>Aura</i>, vid hvilken Finlands bildning så skönt
uppblomstrade -- samma Aura, som skalderne sedan
så varmt besjöngo -- samma Aura, hvars namn alltid
skall vara förenadt med allt hvad Finland, under de
första seklerna efter universitetets stiftelse, ägde utmärktast 
i vetenskap, konst och litteratur!

-

7. Rannsakningen.

Den stora eldsvåda, som den 29 Maj 1681 ödelade
största delen af Åbo stad, hvilken nyss hade återhämtat 
sig efter branden år 1656, förstörde äfven
hofrättshuset och större delen af dess viktiga handlingar.
Törhända hade man annars af dem fått någon 
upplysning om den långvariga rättegången mot häxan från
Majniemi 1671.

Hela sommaren, som förflöt efter det grymma
vattuprof vi nyss omtalat, hade svarta Jane suttit fängslad
i Åbo slott. Alla medel användes för att få henne till
bekännelse; själfva det fruktansvärda håltornet i hufvudbyggnaden 
af slottet, dit mörka gångar ledde än uppför,
än nedför och där den anklagade, afklädd till blotta
linnet, lämnades att försmäkta i mörker och köld sex
famnar under jorden -- äfven det blef fåfängt anlitadt.
Jane bekände icke, och ehuru hon ansågs förvunnen
med mer än halfva skäl, vågade domarene ej fälla
henne till bålet, emedan vattuprofvet utfallit tvetydigt
och ej kunde anses fullt bevisande. Sannolikt bäfvade
man ännu på denna sidan hafvet för den gamle Brahes
upplysta tänkesätt -- han som redan räddat mer än
ett af vidskepelsens rof från dess domares fåkunniga vantro.

Emellertid förmäler denna historia, att rannsakningen
fortsattes inför Åbo hofrätt i medlet af September år
1671, och då dylika rannsakningar ofta förekomma som
märkeliga skildringar af tidens seder och åsikter, är det
icke utan sitt särskilda intresse att i någon mån följa
dess gång.

I den trånga förstugan utanför hofrättens sessionsrum 
stod den anklagade, omgifven af vakt och vittnen,
bland hvilka senare sågos flera barn. Torget utanför
och trappan till huset voro uppfyllda af nyfikna, som
med spänd otålighet afbidade rannsakningens gång.

Ändtligen visade sig i förstugan hofrättens vaktmästare 
och inkallade den anklagade. Jane följde honom
med vacklande steg. Hennes krafter voro brutna af
fängelsets luft och det långa lidandet; hennes ögon
glänste i sällsam glöd; hon såg omkring sig med förvirrade 
blickar, hennes fordom så snygga svarta dräkt
hade fallit i trasor, och det hvitnade håret omgaf i
tofviga lockar det vissnade gulbleka ansiktet.

Vid det stora bordet i sessionsrummet sågos blott
några få af hofrättens ledamöter. Presidenten riksrådet
Sparre var frånvarande på resa till Stockholm. Sekreteraren 
Johan Gartzius, en redan gråhårig man, förde
protokollet och advokatfiskalen Laurentius Wigelius
framställde anklagelsen. Tvenne medlemmar af trollkommissionen, 
en världslig och en andlig, voro äfven tillstädes.

Wigelii framställning gick ut på att visa, huruledes
det grufveliga trolldomsväsendet, Gud bättre! i dessa
onda tider tagit så hasteligen till, att man ju icke utan
ömkan och gruelse kunde se så många återlösta själar
genom satans list blifva förde i evigt fördärf. Och ansåg
han fuller sakens verklighet vara utom allt tvifvel, hvad
ock de gudlöse filosofer vågade däremot invända; dock
ville han, till dess ytterligare bestyrkande, anföra själfva
hans högvördighets biskop Gezelii intyg därom i hans,
<i>encyclopædia synoptica</i>, hvarest det klarligen och med
stor lärdom utredes, att ju trollkvinnor, medelst djäfvulens
åkallande, kunna skada årsväxten, fördärfva boskapen,
göra människor halta, döfva och blinda, ja äfven sätta
horn på människor, uppsluka böndernes hästar och
kärror m. m. sådant olideligt och försmädeligt ofog. Har
ock den vördige och lärde <i>Dominus Enevald</i> i en
<i>dissertatione theologica</i> fuller intygat, att man på torget
i Prag sett en trollkarl för betalning uppsluka en lefvande
gris. Och vore det allom välbekant, icke allenast att
onda kvinnor ända till senaste tider sina djäfvulska
konster brukat, såsom rättegången mellan högvördige
biskopen och salig <i>Domini Alani</i> änka
<footnote>Biskopen anklagade Alani änka att ha brukat en
Virmo-kvinna till fördömliga konster, låtit igenskaffa ett smycke
och några stycken fläsk, plågat Dn. Enevald med trollskott
och velat fördärfva biskopinnan själf, under hennes sjukdom,
med en trolldryck. Målet varade i nära fem år och vädjades
slutligen till rådet i Stockholm, som 1671 dömde biskopen
att till änkan betala 400 daler silfvermynt.
</footnote> 
det nogsamt
vid handen gåfve, utan ock många sådane tillförene
både här och i Sverige blifvit dömde och för trolldom
brände, förutan att oväsendet ändock någon märkelig
<i>diminuationem</i> förspörja låtit, fastmer ju längre desto
<i>obstinatare</i> i bygderna <i>continuerat</i>.

-- Nu, fortfor aktor, vore här tillstädesvarande
kvinna, svarta Jane benämnd, till mångahanda syndiga
konster och djäfvulens umgänge halft förvunnen, de där
vore för vidlyftiga att nu alla uppräkna. Dock som hon
af träffelig ondska fortfar att neka härtill och jämväl
det henne ålagda vattuprof, genom den lede fiendens
tillskyndelse, vore <i>dubia</i> underkastadt, ville aktor, å hög
befallning, henne ytterligare om dessa ärender spörja
och genom vittnen fälla, görandes allt detta till Guds
ära, sanningens främjande och många fattige själars
räddning ur evigt fördärf.

Efter denna inledning skreds till förhöret, hvars
frågor Jane i början besvarade nästan trotsigt. Det
hufvudsakliga däraf var följande.

<i>Fråga.</i> Hvar hon vore född och huru hon kommit
hit. -- <i>Svar.</i> I byn Oppelsbach nära Augsburg i Bajern.
Blef vid tjugu års ålder gift med en finsk soldat och
följde honom, efter många öden och ströftåg, hit till
landet år 1640. Blef kort därpå änka och bebodde sin
mans stuga på Majniemi ägor.

<i>Fråga.</i> Hvarför hon kallas <i>svarta</i> Jane, och om detta icke 
härrörde af hennes rykte för svartkonst. -- <i>Svar.</i> 
Hon kallas så, emedan hon alltid bar sorgdräkt.
Hon sörjer sin man, sin tro och sitt fädernesland.

<i>Fråga.</i> Hvad tro hon bekänner. -- <i>Svar.</i> Den
rättrogna allmänneliga romerska kyrkan.

<i>Fråga.</i> Om hon icke visat den lutherska tron
och sakramenterna sidvördnad. -- <i>Svar.</i> Icke annars,
än när eder biskop ville förmå mig till bikt i sin
kyrka. Då har jag kallat honom en kättare, som han ock är.

Härpå inkallades vittnen, som intygade att Jane
väl varit misstänkt för påfviska läran, eftersom hon
aldrig besökte någon kyrka, men att hon aldrig svarat,
när man frågat henne därom. Kapellanen Stigzelius,
medlem af trollkommissionen, intygade att den anklagade
enständigt vägrat svara på de frågor och förmaningar
man gjort henne i fängelset att afsvärja den fördömliga
påfviska vantron. Förmantes att än vidare arbeta på
hennes omvändelse.

<i>Fråga.</i> Hvarmed hon lifnärt sig de trettio åren
efter hennes mans död. -- <i>Svar.</i> Med spinnande och
med goda människors gifmildhet.

<i>Fråga.</i> Om det är sant, att i närheten af hennes
stuga vore en skatt förborgad i jorden. -- <i>Svar.</i> Den
som det vet och tror må söka den.

Kolaren, som den omtalda natten var i Janes stuga,
inkallades och betygade på ed, att han sett en drakeld
brinna på holmens strand. Tillfrågades om Jane lärt
honom trolldom för skattens finnande. Svarade att han
det i en svag stund begärt, men att Jane med hårda
ord kört honom på dörren. Förmanades att söka skatter
i Guds ord och icke i något djäfvulstyg.
<i>Fråga.</i> Det vore ju allom bekant att Jane brukade
spå i aska; hvarför neka därtill? -- <i>Svar.</i> Enfaldigt
folk har bedt henne därom, och hon har tyckt sådant
ingen synd vara. När träet förbrinner, synas i glöden
allehanda syner, som icke annat äro än eldens lek.
Med sådant roar man barn, och klokt folk skrattar däråt.

Icke mindre än fyra bondflickor inkallades och
betygade att Jane spått åt dem i askan, åt somliga
fästman, åt andra rikedom; och tre betygade under tårar
att de ännu förgäfves väntade spådomens fullbordan.
Endast den fjärde teg och svarade, på tillfrågan, under
hög rodnad, att redan veckan därpå hade allt blifvit
uppfylldt. Därför hade hon gifvit åt Jane sju alnar
lärft. Som antecknades.

<i>Fråga.</i> Om hon icke förgjort mäster Adams dräng, som 
stulit en säck mjöl ur sin husbondes kvarn. -- <i>Svar.</i> 
Jag har icke förgjort honom, allenast gjort honom
sjuk. Mäster Adam befallde mig det, såframt jag ville
behålla torpet. -- Mäster Adam tillkallades och sade sig
icke minnas detta.

<i>Fråga.</i> Huru hon betedde sig för att göra drängen
sjuk. -- <i>Svar.</i> Jag tog en gammal örtug, vecklade
beck däromkring, kastade honom på marken och sade:
»Avaa korvas, Herra Jumala, ja anna varkaan palkansa
saada
<footnote>Öppna, Herre Gud, dina öron och låt tjufven få sin lön.
</footnote>.» Detta har jag lärt af Puu-Jumala från Uleåborg.

<i>Fråga.</i> Om hon åter gjort drängen frisk, och
hvarmed. -- <i>Svar.</i> Jag läste öfver honom evangelium
om påskdagen, och däraf blef han helbregda, sedan
han fört det stulna mjölet tillbaka.

<i>Fråga.</i> Om hon brukat läsa i salt. -- <i>Svar.</i>
Understundom, för att bota sjuka människor. Detta vore
ingen synd.
<i>Fråga.</i> Om hon brukade läsa öfver modstulna
kreatur. -- <i>Svar</i> (efter något betänkande). Ja.

<i>Fråga.</i> Hvad ord hon därtill brukat. -- <i>Svar.</i>
Dessa ord: »Jungfrun Maria klagade sig, min ko är spildt
och illa vildt, det skall blifva bot, sade Jesus. Jesus
gick på ett brinnande berg och såg de vanne kvinnor.
Jag manar dig, du vanne kvinna, du får mig mitt igen,
fullt som ett ägg, rödt som en blomma, innan tre solsätt,
tecknadt eller korsadt.» -- Som antecknades.

<i>Fråga.</i> Om hon kan bota bryggningar, och hvad
man därtill brukar. -- <i>Svar.</i> Jag tager därtill en, rönn
och ljung, hugger det fint och sjuder i vatten. Med
detta låter jag tvätta bryggekaren.

<i>Fråga.</i> Om hon likaledes gör god smörlycka, och
hvarmed. -- <i>Svar.</i> Jag lägger en gråsten i sjudande
vatten och därmed tvättar jag kärnan. -- Detta är ingen
synd. -- Många vittnen framhades och intygade att så
skett. Förmanades strängeligen att afhålla sig från sådan
vidskepelse. Gummorna från Arvio by bedyrade under
tårar, att de aldrig mer skulle sådant bruka.

<i>Fråga.</i> Om hon icke engång undsagt ett helt
bröllopslag och hotat göra dem till vargar. -- <i>Svar.</i>
Jag var bjuden af värdinnan, men jagades på dörren
af värden. Då några kastade stenar efter mig, sade
jag till dem: »I faren fram som ville vargar i skogen».

Vittnen framkallades, som intygade att Jane ropat
till dem: »Jag vånne I voren vargar». Därpå hade en
af de unge män, som kastat stenarna, inrusat under
skriande och oregerliga åthäfvor bland bröllopsgästerne,
velandes bita några af dem. Dock blef han klok igen,
sedan prästen läst öfver honom. Härpå svarade Jane
att gossen varit drucken af öl. Som bestreds, hvarefter
vittnesmålet antecknades.
<i>Fråga.</i> Om det vore sant, att hon ridit ryggen
af en ko, den hon sedan intorkat och icke tillrättafört.
-- <i>Svar.</i> Det har hon aldrig gjort. -- Vittnen intygade 
sig hafva sett Jane spotta på smör, och strax
blef det förbrändt. När hon var i byn, har ofta händt
att boskapen stannat och sett på henne. Som antecknades.

Rannsakningen öfvergick nu till den viktigaste delen
af anklagelsen, nämligen Blåkullafärderna. Under loppet
af frågorna fylldes salen efter hand ända till trängsel
af de många inkallade vittnena, till största delen kvinnor
och barn, och på allas ansikten lästes de växlande
intrycken af fasa, afsky och spänd nyfikenhet. Det var
just sådana vidunderliga, på fullt allvar af i öfrigt kloke
och ansedde män hållna rannsakningar, som verksamt
bidrogo att bland menigheten stärka och utbreda tron på
trolldomens fruktansvärda verklighet.

<i>Fråga.</i> Om det är sant, att hon om påsknätterna,
och äfven däremellan, farit till Blåkulla, tjenat djäfvulen
och till samma stora synd förfört små oskyldiga barn,
samt huru därmed tillgått. -- <i>Svar.</i> Det har hon aldrig
gjort. Allt hvad människor därom säga är idel skrock
och skvaller. Hon kunde taga Gud till vittne därpå. --
Förmanades ytterligare att bekänna och gaf därpå enahanda svar.

Nu framkallades vittnena. Det första, en mjölnares
hustru, intygade att hon en pingstnatt sofvit i kvarnen,
medan mannen var bortrest. Vid midnattstid hade
hon vaknat däraf att fanen med sina änglar kom flygande 
med stort gny, och strax därefter fyra eller fem
trollpackor, bland dem äfven svarta Jane, ridande på
kvastar, och dessa hade burit på ryggen bördor af stulen
ull. Då har fanen vägt ullen med falskt besman och
funnit den vara alltför ringa, hvarpå han bultat häxorna
i ryggen med knoppen af besmanet och sagt till dem:
»dubbadera! dubbadera!» När trollpackorna kommit,
hafva de sagt: »nu äre vi här, herre». Och när de
farit: »nu drage vi bort, herre». Och hvargång de tilltalat 
den onde, hafva de sagt: »stå, fanen», och han har 
svarat: »fanen står». Och hela natten har varit ett
underligt schås och brus i vattuhjulet, men vittnet har
legat i ett hörn och dragit toma säckar öfver hufvudet.
Frågades huru hon då kunnat se och höra något. Svarade 
att hon stundom, under mycken ångest, tittat fram.
Därpå har hon af ängslan somnat, och när hon vaknat,
har spökelsen varit till ända, och kvarnen har stått.
Som antecknades.

Flera vittnen intygade, somlige att de sett, somlige
att de hört häxorna påsktiden rida genom luften, och
bland dem äfven svarta Jane. Detta synes bäst på
taket af ett tre gånger flyttadt hus. Och hvargång när
häxorna reda sig att flyga, smörja de sig med salva ur
ett bockhorn och säga därvid: »opp och neder, och
ingenstädes veder». Hvarefter de som fåglar svinga upp
genom skorstenen och icke stöta sig. Men en har af
förseelse sagt: »opp och neder och allestädes veder»;
hvarefter hon stött mot alla väggar och träd och af
dem blifvit krossad till döds. Och komma de under
flygten för nära ett kyrktorn, strax dragas de däremot
och stötas sönder mot tornet m. m.

Sedan vittnena flera gånger blifvit förmanade att
hålla sig endast till hvad som rörde Janes person, intygade 
flera af dem att deras barn varit borta nattetid,
utan att någon visste hvar, och i deras sängar har varit
lagdt ett stycke trä eller en sten. Och när barnen
andra morgonen kommit tillbaka, har man frågat dem:
»har du varit i Blåkulla i natt?» hvartill barnen svarat
ja; och när man frågat dem om svarta Jane fört dem
dit, hafva de ock därtill med tårar jakat. Mödrarna
tillsades nu att framföra dessa barn, hvilket skedde;
och såg man tydeligen att barnen med stor räddhåga
betraktade den anklagade, och månge af dem fingos ej
att öppna sin mun, innan Jane för tillfället utleddes i
yttre rummet.

Hufvudsumman af barnens förvirrade berättelser
var ungefär denna: Jane har nattetid tagit dem ur
deras säng och fört dem genom luften till Blåkulla.
Där äro många rum och mycket präktigt. En stor svart
karl döper barnen i hett vatten; därefter tappar han ut
deras blod, skrifver därmed på ett papper och lärer dem
läsa. Små barn har han stoppat i en kittel och skummat
flottet af dem, sedan de kokat; andra har han stött
sönder till mjöl, och däraf har han gjort en smörjelse
åt trollpackorna. Jane har därunder haft horn på
fötterna och försökt rycka dem ut, och för hvar gång
har hon sagt: »förbanna dig, horn, som icke går ut».
En afton har hon haft på sig en kragetröja och flugit
kring barnen rätt som en skata. I Blåkulla är en änglakammare, 
hvarest böner läsas och psalmer sjungas, men
dit slippa barnen ej in. Den stora svarta karlen lärer
dem att läsa trones artiklar bakfram, och de som det
väl göra få städjegåfvor, som likna guldpenningar, men
andra morgonen äro de torra löf o. s. v.

Sist framhades jämväl de tre barn, som varit hos
Jane om Valborgsmässonatten, och berättade därom
följande (hvilket läsaren behagade jämföra med den föregående 
skildringen af samma besök).

Jane har flugit framför dem som en kråka och
lockat dem in i skogen. Där har hon tagit dem och
fört dem till Blåkulla, och där ha de sett den onde,
som grinade mot dem rätt som en dödskalle. Därefter
har hon gifvit dem mat på guldtallrikar, men äldsta
flickan har läst bordsbönen, och därvid har maten förvandlats 
till stygga maskar. Strax därpå har den onde
inkommit alldeles svart och med honom en trollpacka.
De hafva handlat med Jane om barnens själar, men ej
kommit öfverens om priset, hvarpå de flugit med stora
svarta vingar sin väg. Jane har då flugit på samma
sätt efter dem, men då ha barnen sprungit sin väg och
funnit en båt vid stranden. Med den ha de rott flera
hundra mil öfver ett stort haf, och så har en karl funnit
dem halfdöda af hunger i skogen.

Efter denna berättelse inkallades Jane, protokollet
blef henne föreläst, och hon tillfrågades hvad hon
därom hade att säga. Hvar och en väntade att höra
henne enständigt neka, såsom hon tillförene gjort, men
på dessa få timmar hade en märkbar förändring med
den olyckliga kvinnan föregått. Lidandet hade uttömt
hennes krafter; hvad alla andras vittnesmål icke förmått, 
det hade de små barnens berättelser verkat på
henne. När hon hörde dem, darrade hon i alla leder,
hennes blickar förvirrades, och hon svarade knappast hörbart:

-- Det måste väl vara sant, eftersom barnen säga det.

-- Hon bekänner! ljöd det från alla läppar, och i
alla ansikten målade sig en förvåning och en afsky,
större, om möjligt, än förut, när trolikvinnan icke
bekände. Hennes domare själfve kunde icke värja sig
från en rysning.

-- Du bekänner då, sade ordföranden, att du plägat
umgänge med mörkrets furste?
-- Ja.

-- Att du med syndig trolldomskraft förhäxat människor och djur?

-- Ja.

-- Att du, af hårdt hjärta och i ondt uppsåt,
förfört de små barnen till allehanda djäfvulskap, farit
med dem genom luften till Blåkulla, förrådt dem, sålt
dem och öfverantvardat dem åt människosläktets fiende?

-- Ja. Efter barnen så säga, har jag fuller det gjort.

Efter denna fällande bekännelse uppstod ett ögonblicks 
tystnad. Då reste sig den sextioårige Olof Wallenius,
assessor i hofrätten, med vredens rodnad på sin ärevördiga 
panna och begärde ordet.

-- Mig tyckes redan länge, sade han, att jag suttit
i ett gelag af skvallrande käringar och icke i en allvarsam 
rätt af kloke domare, de där döma efter Guds och
människors lag med förnuft och samvete. Varandes
uppenbart för alle, som ögon och öron hafva, att alle
dessa vittnen äro betagne af grof vidskepelse, så att
de visserligen sannfärdige äro i sin egen tro, men af
lögnens fader med allehanda ömkeligt skrock besmittade.
Vill ock icke neka, att ju åtskilligt kan vara sant, det
nu för tiden både lärde och olärde förtälja om djäfvulens
list, dock fuller det mesta idel prat och villfarelse. Och
undrar jag högeligen, att rättens ledamöter det intet
aktat, huruledes denna kvinna, som härtills nekat, hafver
det gjort emedan hon då ännu hade förnuft mer än I
alle att sådant göra. Men nu, när hon af ett omänskeligt
fängelse är vorden till kroppen eländig och af månge
människors vrånghet till själen förvillad, nu har hon
icke kunnat uthärda att barnen om henne intygat all
galenskap, och har sålunda, af kropps och själs vanmäktighet, 
mist sina sinnens bruk och bekänner det på
sig, hvilket hon aldrig gjort. Fördenskull reserverar jag
mig mot all rannsakning, den där med en fånig människa
föres, och förnekar hennes bekännelse all kraft och
verkan, intill dess genom förfarne läkares intyg utrönas
må, i hvad mån hon varit gill att inför lag stånda och
svara för hvad hon om sig och sin trolldom tillstått
hafver.

Sådana ädla och upplysta tänkesätt dyka stundom
fram ur den tidens blinda vantro, men blott för att göra
mörkret omkring dem än mörkare för eftervärlden. Efter
Wallenii tal blef inom rätten larm och split. Somlige
höllo med reservanten, men de fleste voro af annan
tanke. Vittnena och den anklagade visades ut, och efter
en häftig öfverläggning stannade rätten -- vid det beslut,
tror läsaren, att inhämta läkares intyg om Janes förnuft?
-- nej, vid det beslut, att låta syna henne på axlarna,
om hon där hade det vanliga trolldomsmärket. Och se,
det befanns att hon på högra axeln hade tvenne linier
i kors, och detta tecken befanns så klart bevisande, så
afgjordt fällande, att numera ingen reservation kunde
komma i fråga.

Men vi hasta förbi denna mörka tafla af förfäders
barbari. Efter behörig justering och öfverläggning afkunnades 
enhälligt, Wallenii röst undantagen, den dom,
att alldenstund trollpackan Jane från Augsburg, svarta
Jane benämnd, genom fullgiltiga skäl och egen bekännelse
blifvit saker fälld att hafva sig med hednisk trolldom,
djäfvulens umgänge och kristen ungdoms förförande
svårt försyndat, jämväl ock, i sin papistiska vantro, den
högvördige biskopen och den rena evangeliska läran
hårdt försmädat, alltså varder hon, Jane från Augsburg,
sig själf till själabot, androm till skräck och varnagel,
dömd att, efter föregången beredelse, i den kristna 
församlingens åsyn å båle brännas; som afkunnades i Åbo
den 10 September år efter Christi börd ettusen sexhundradesjuttioett.

Nyheten om denna dom, som i ögonblicket spriddes
kring hela staden, hälsades af de på torget församlade
nyfikne med skallande hurrarop.

-

8. Erstans vågor.

Man säger om hösten, att han är dyster och vild,
och han är väl stundom så, och vemodig är han
alltid, emedan han lefver i minnet af det glada som
varit och icke mera är. Också när han ler, är hans
löje så blekt, som vore det blott en bemantlad sorg, och
när han är som skönast, så är det en döende skönhet,
som ännu engång ser sig om med himmelska ögon i
den stund hon förgås.

Men obeskrifligt herrlig är hösten ändå, när de
gula björkarna, när de röda rönnarna och de mångfärgade 
asparna stå vid sidan af evigt gröna granar på
stranden af en speglande sjö -- när aftonsolen sjunker
så saligt som en god ande ned uti nattens famn och
en osägelig stilla förklaring breder sig öfver de tysta
vattnen och de vissnande stränderna. Det är naturens
höga resignation, hennes tålmodiga fridsälla strålande
blick mot döden -- ty hon vet att hon i själfva döden
är oförgängelig och att nya vårar skola sakta upprinna
ur askan af det förgångna. En sådan herrlig förklarad
höstafton är alltid som maningen om ett lif på andra
sidan om grafven: dödlige, hvarför klaga att din hydda
förgås och att lefnadens blommor så hastigt vissna? Se
på mig; jag är tålig och mild, och jag dör med leende
frid, ty hoppet dör ej med mig, det lefver evinnerligt, och
äfven jag skall lefva, och min andes skäraste blommor
skola lefva med mig, för att aldrig mera förvissna!

Och en sådan rörande vacker afton var det nu,
två veckor efter de dystra händelser vi nyss ha omtalat.
Ensam i ett af fängelserummen på Åbo slott satt den
dömda trollkvinnan Jane, kvällen före den dag, då hon
skulle brännas på bålet. Hennes fönster vette mot slottsfjärden, 
och bortom den syntes Erstans vågor glimma
i aftonrodnadens glans. Det röda skenet föll in genom
det trånga gallerfönstret och färgade muren midtemot på
ett ställe rosenröd; och emedan skenet återkastades från
en sakta gungande dyning i sjön, såg man skenet på
väggen dallra med fin och behaglig glans, så älskeligt
täck, att själfva den obevekliga muren tycktes dallra
och skimra, som vore han byggd af klara rubiner. Jane
såg därpå, och hvad hon tänkte vet den som ser i det
tysta; kanske tänkte hon på sina glada barndomsdagar
vid stranden af Lech, och aftonrodnadens sken öfver
fängelsemuren, det var minnets sista glädje, som följer
den olyckliga intill gränsen af lifvet.

Vid det Jane helt stilla satt och betraktade aftonskimret, 
öppnades sakta dörren, och in trädde en gammal
man af ännu kraftfull gestalt, ehuru med hvitnande hår.
Han klappade Jane lätt på axeln.

-- Sofver du? sade han.

Jane såg upp och igenkände mäster Adam, den
forne tyrannen på Majniemi. Men hon svarade icke.

-- Hör mig, fortfor den gamle, utan att bry sig
om hennes likgiltighet. -- Därhän har det kommit nu
med dig, Jane, för det du ej lydt mina råd och delat
skatten med mig. Nu ser du för sista gången solen gå
ned; redan bygges ditt bål utanför Tavast-tull, och det
har kostat mig guld, mycket guld, för att få tala med dig.
För hvem vill du numera gömma din skatt? Barn har
du inga, och ingen släkt; af föräldrar och syskon har
du ingenting hört på mer än trettio år. Var då engång
förnuftig, Jane, och visa mig stället hvar skatten är. Till
tack vill jag låta dig fly ännu i denna natt.

Jane betraktade gubben ett ögonblick.

-- Hvartill vill du då bruka min skatt? sade hon
långsamt och nästan tvekande.

-- Hvartill? Ah -- jag vill samla den i mina
källrar; jag behöfver guld, mera, mera guld; utan guld
kan jag ej lefva. Du vet ej du hvad det vill säga att
hungra och törsta efter den gula metallen. När jag var
yngre, Jane, då rasade många begär i min själ -- jag
kunde älska och hata och hämnas och döda; nu är jag
stilla som ett lamm, kall som en klippa, utan kärlek
och utan hat. Blott den enda tråden binder mig ännu
vid lifvet: guld! guld! och jag måste ha mera guld.
Hör du, jag måste äga din skatt, annars skall du i
morgon brinna.

-- Aldrig skall du äga den du, sade Jane torrt.

-- Nej säg icke det, förbarma dig, Jane; ser du,
jag har ingen fred hvarken på jorden eller i grafven,
så länge jag vet att så stora rikedomar kunde bli mina
och icke blifva det. Hvad vill du jag skall göra, för
att äga dem? Du är katolik; vill du då att jag skall
gifva en del däraf till dina kloster i Bajern?

-- Nej, svarade Jane. Dessa rikedomar äro röfvade
ur kloster och kyrkor med synd och våld, och till
kloster och kyrkor skola de återkomma. Men icke du,
ovärdige, skall föra ut de välsignade verk. På tre ställen
äro de gömda, och ett är uppgrafvet. Bertelsköld har jag
gifvit den minsta af skatterna, och jag vet att han däraf
förärat en krona af fint silfver till katedralen i Augsburg.
De öfriga två skola hvila i jorden, intill dess ...

-- Hvad säger du?

-- Intill dess Finland återvändt i den romersk-katolska kyrkans sköte.


	<image>

-- Besinna dig, Jane; hvad du säger är en omöjlighet. 
Hvem skall du då anförtro stället, där skatterna
äro begrafna?

-- Den heliga jungfrun vet det nog.

-- Jane, Jane, gif mig ditt guld -- det förföljer
mina tankar, det tynger min själ! Jane, gif mig ditt guld!
-- Omvänd hela Finland, och jag skall gifva dig det.

-- Så brinn då på bålet, eländiga trollpacka! utropade 
gubben och störtade bort.

Jane blef ensam. Hon föll på sina knän och bad.
Man hade fråntagit henne radband och krucifix. Men
på det ställe, där vågskimret speglade rödt på fängelsemuren, 
hade hon ristat ett litet kors. För detta knäföll
hon; det skimrade för hennes ögon som ett gyllene
krucifix, och hon trodde därpå. Det var en skön
villa, och likväl var hon icke mera vansinnig i detta ögonblick.

Solen gick ned, skuggorna föllo allt tätare öfver
nejden, och det trånga fängelset mörknade. Jane låg
ännu kvar på knä för korset, som hon ej mera såg.
Hon bad, den olyckliga, om Finlands omvändelse.

Då öppnades dörren sakta ånyo, in trädde en kvinnlig
gestalt insvept i vid kappa och tillslöt varsamt dörren
efter sig.

-- Jane, hviskade hon, känner du mig?

-- Greta! utropade den gamla, sprang opp och föll
den nykomna om halsen. -- Nyss var din far hos mig,
för att begära mitt guld. Kommer också du för att
fresta mig?

-- Tala sakta, Jane, att fångknekten ej hör oss
därute i korridoren. Jag kommer för att rädda dig.
Fort, tag denna kappa, hölj mitt huckle om ditt hufvud
och gå rak, om du kan. Öppna sedan dörren, och när
du möter knekten, så fäll detta guldmynt i hans hand,
men akta dig att din hand ej vidrör hans, då märker
han att det icke är jag. Sedan, när du passerar vakten
vid slottsporten, gif honom det andra guldmyntet, se
här. Strax utanför porten vänta dig Bertelsköld och
min man. De föra dig till stranden, en båt står beredd,
och vår skuta är ankrad ej långt härifrån på fjärden.
Genast i natt skall den segla med dig till Åland, och
därifrån går ett fartyg i morgon till Danzig. Skynda dig,
ingen tid är att förlora.

-- Och du själf, Greta, hvad skall det blifva af dig?

-- Jag stannar kvar i ditt ställe. Tror du väl att
man skall bränna mig så som man ämnar göra med dig?

-- Men vet du väl, Greta, att jag är en elak trollpacka, 
som förhäxar både djur och människor? Akta
dig, du har små barn; jag kunde till lön för min räddning 
föra dina barn i fördärfvet.

-- Människorna ha trott illa om dig, Jane, men
jag känner dig bättre. Du har sysslat med fåfängliga
ting, men ingenting ondt har du menat därmed.

Häxan tryckte den unga kvinnans händer hårdt i sina.

-- Du tror då icke att jag förvandlat människor
till vargar? sade hon.

-- Nej, det har du aldrig gjort.

-- Och jag har icke fört de små barnen till Blåkulla?

-- Aldrig, Jane; det har man ljugit på dig.

-- Och jag är ännu en människa och har ett
mänskligt hjärta, och har ej horn på mina fötter och
vingar på mina axlar och afgrunden i min själ?

-- Du är en människa, som vi andra, stackars Jane!

-- Tack! tack! utropade den gamla, böjde sig ned
och kysste Gretas klädningsfåll. -- Ja nu vet jag det,
jag är en människa som ni andra, och jag har en Gud,
som ni; det var en tid då jag icke trodde det. Ty ser
du, Greta, de ha behandlat mig som det vildaste djur.
Och jag får återse mitt fädernesland, mitt sköna Bajern,
min barndoms älfvar, min ungdoms gröna vinkullar och
spirorna af det gamla Augsburgs kyrkor! Hur skall jag
tacka dig, barn!

-- Skynda er, Jane, tiden förgår, och de vakter vi
mutat kunde bli aflösta.

-- Ja, ja... Gud signe dig, barn!

Och den gamla hastade, dold af den vida kappan,
bort. Men Greta, där hon kvarblef i mörkret, knäppte
sina händer och bad:

-- Du gode Gud, förlåt att jag felat mot världslig lag;
<i>din</i> lag skall icke döma henne eller mig. Hon var för mig
en moder; så har jag handlat mot henne som en dotter
handlat. Och själf är jag en moder; så förlåt min mänskliga 
bön: bevara nu också mig, bevara mig åt mina barn!

Men ute öfver fjärden gungade kort därpå en båt
mot den väntande galeasen. Där satt vid styret den stolte
ädlingen, och nedhukad på båtens botten satt den arma
förföljda häxan från Majniemi. Så hunno de galeasen
utan hinder, och dess hvita segel väntade otåligt att
utbredas i morgonvinden. Och månen hade höjt sin
skifva öfver bergen och bildade i den lugna vattenytan
en lång, darrande pelare af ljus. Då lutade sig Jane
öfver relingen och såg med underliga profetiska blickar
ned i den sakta dyningen, som långsamt höjdes och
sänktes i breda kullriga vågor, oaktadt vindstillan.

-- Hvad läser du i Erstans vågor? frågade Bertelsköld, 
i det han lätt vidrörde den gamlas arm.

-- Finlands framtid, svarade Jane med låg röst.

-- Och hvilken är denna framtid? fortfor grefven
med en blandning af nyfikenhet och otro.

Jane betraktade honom skarpt.

-- Långa smärtor och sena fröjder, evärdelig strid
och evärdelig lön, mycket mörker och omsider ljus,
svarade hon med profetiskt allvar.
Grefve Bertelsköld log.

-- Gå till hvila, stackars Jane, sade han; trolldomens 
ande har ännu makt med dig. Men på det fria
herrliga hafvet brinna inga bål; på dess blanka yta
skrifvas inga orättfärdiga domar mer. 


	<image>

Och natten kom och gick.

Morgonen därpå var bålet färdigt och hela Åbo
i rörelse, för att skåda häxan brinna. Men fågeln var
utflugen och buren tom. Den stora hopen rasade i sin
bedragna nyfikenhet. Men domarene yrkade inga stränga
åtgärder; Greta frigafs med några vresiga ord, vakterne
ställdes under krigsrätt. De gode herrar i hofrätten,
män af heder, oaktadt deras och tidens fördomar, anade
måhända att en kommande tid skulle mildare än de
döma häxan från Majniemi.

-

FÄLTSKÄRNS BERÄTTELSER.

VI.

MAJNIEMI SLOTT.


<chapter name="Fältskärns sjette berättelse.">

Fältskärns sjette berättelse.

När fältskärn slutat sin femte berättelse om konungens
jagt och häxprocessen, syntes alla de närvarande
hemska till mods. Glöden hade nedbrunnit i den stora
spiseln, det enda ljuset brann med rykande veke, och
fältskärns långa själbössa kastade förunderliga skuggor
på väggen i bredd med kruthornet och jagtväskan. Berättaren 
själf satt stum; den vackra Anne Sofi märkte
ej att de hängslen hon virkade åt sin fästman hade
fallit till golfvet; kusin Svanholm tummade begrundande
sina mustascher; kusin Svenonius sammanletade med
viktig min de sista snuskornen i sin tömda dosa, och
gamla mormor, som annars med sitt friska praktiska
sinne lefde mera i verkligheten, än i fantasin, hade,
utan att märka det, stickat sin strumpfot minst ett
par tum längre, än välskapade människofötter hade
behof utaf.

Ändtligen bröt den gamla tystnaden och sade:

-- Jag må säga, kusin, det där var en kuslig
historia. Det var för väl att jag skickade barnen bort,
när kusin kom till svarta Janes äfventyr. Man kan bli
mörkrädd för mindre än så. Och ehuru jag för min
del icke tviflar att ju underbara ting kunna ske, dem
vårt blinda förnuft förgäfves söker att utgrunda, så
måste jag säga kusin, att sådant otyg som trolldom och
signerier äro för en kristen människa vederstyggeligt skrock.

-- Nå nå -- genmälde kapten Svanholm viktigt -- man 
kan vara en god kristen och likväl, i vissa omständigheter, 
göra bekantskap med fan. Rädd har jag
aldrig varit, den som det säger vill jag kalla en skurk,
och jag kunde berätta er något från Karstula ...

-- Där bror hade så flinka ben, inföll Svenonius.

-- Herre! röt kaptenen, men hejdade sig i ögonblicket, 
ty skolmästarens malitiösa infall begynte genom
vanans makt blifva oskadliga som Mithridates’ gift.
-- Jag ville säga -- fortfor han, ännu smått fnysande
-- att jag kände en käring fordom i Åbo; det var en
häxa, hon spådde 1809 års revolution och 1812 års krig
och Napoleons fall och Carl XIII:s död i kaffe.

Svenonius hade påtagligen ett nytt stickord på
tungan, då fältskärn med sin vanliga lugna min, hälften
allvar och hälften skämt, genmälde:

-- Bror Svanholm har rätt, jag har i min ungdom
sett kuriösa ting i mamsell Arfvidssons kort, och i Paris
såg jag engång hin håles flinkaste elev. Hon hette, vill
jag minnas, mamsell Lenormand.

Anne Sofi, som stundom läst tidningarna, kände sig
hastigt besvärad af en ofantelig nyfikenhet.

-- Goda bästa gufar, utropade hon lifligt, berätta
oss något om mamsell Lenormand.

-- Ja gör det, kusin, sade mormor, som delade
med sin dotterdotter mänsklighetens och könets älskvärda
svaghet att gärna vilja veta mer än man vet förut. -- Hur 
sade kusin? Lenormand?
-- Det var engång en mörk och kulen novemberkväll, 
började fältskärn. Minns jag rätt, så var det
strax före adventet, som är den rätta spöktiden. På en
ödslig gata i Paris hörde man tornurets dofva slag förkunna 
midnattstimmen ...

Vid dessa ord for Anne Sofi opp med ett förfärans
rop och hennes annars så rödblommiga kinder blefvo
i hast helt bleka. Fältskärn stannade midt i sin berättelse, 
och allas blickar vändes åt samma håll som Anne Sofis.

-- Där rörde sig något i den mörka vrån, sade hon.

Fältskärn steg opp, utan att ändra en min, och
begaf sig till vrån.

-- Här är käppen, bror Bäck, här är käppen! utropade 
Svanholm, hvars martialiska sinne icke fördrog
att hans gamle vän gick obeväpnad till en strid mot
okände fiender.

Men fältskärn stack oförfärad sin hand bakom
öresundspälsen, som fridsamt hängde på sin knagg vid
det farliga stället, och fick tag i något som icke hörde
till pälsen.

-- Fram, munsjör!

Föremålet stretade emot, men snart visade sig, att
fältskärn höll den lille skrikande Jonathan i luggen.

-- Hvad! sade mormor. Gick du inte din väg
med Andreas och de andra? 

-- Det var så, sade gossen snyftande ... det var
så, att ... jag ville höra gufar berätta om svarta Jane
och barnen i Blåkulla ... och så kröp jag bakom pälsen
och hörde alltsammans. Och sen, när gufar började tala
om spöken, så stack jag hufvudet fram, och ...

-- Ja då såg jag att pälsen rördes, inföll Anne Sofi något brydd.

-- Gå nu din väg och låt bli att lyssna en annan
gång, sade mormor strängt. För i kväll må du slippa
med den luggis du fått.

Jonathan såg åt dörrn och rörde sig ej ur fläcken.

-- Jag törs inte gå i mörkret öfver vinden, sade
han slutligen med låg röst.

-- Lys honom, Anne Sofi, återtog mormor. Det
är följden af att barn få höra saker som ej äro för
deras ålder.

-- Jag tror vi lämna mamsell Lenormand till en
annan gång, sade fältskärn.

-- Ja, inföll Svenonius; annars vågar ej bror Svanholm 
gå öfver vinden utan käpp.

Svanholm morrade i mustascherna, men teg.

-- Jag har några frågor att göra kusin om den
förra berättelsen, sade mormor eftersinnande. Att häxeri
och trolldom varit allmännare gängse i folktron förr än
nu, är intet tvifvel. Men att här skulle ha anställts
formliga processer och att understundom människor blifvit
brända på bål här i Finland för trolldoms skull -- förlåt 
mig, kusin, det där är ju en liten roman, hvaraf
man tror så mycket man vill?

-- Jag tvingar ingens tro -- svarade fältskärn något
misslynt -- och icke heller nekar jag till, att ju allehanda
namn och detaljer, dem jag berättar, skulle förgäfves
sökas i tideböckerna. Ty jag har den tro om den fria
skildringen, att dess sanning består uti att <i>kunna vara
sann</i> genom att stämma öfverens med det väsentliga
och allmänna i det man vill skildra; ja jag går så långt,
att den ibland kan därigenom blifva sannare än själfva
verkligheten. Jag kan till exempel måla Napoleon ätande en
smörgås; posito att jag verkligen sett honom äta smörgås,
kan jag väl därför säga att jag målat Napoleon sådan
han var? Men se, nu händer att jag diktar om honom
en stor bedrift, som aldrig händt, men som är honom
lik; eller lägger jag i hans mun ett järnfast ord, som
han aldrig har sagt, men som slår in på ett hår med
hans riktiga lynne; är icke då det jag diktat ihop mera
<i>verkligt</i> i väsendet, än den där lilla smörgåsen, som är
verklig bara i slumpen? Nå ja, och så är det med
svarta Jane och häxprocessen i Åbo. Jag skall säga
kusin, det är alldeles visst och kan icke bestridas, att
ju häxor blifvit brända också hos oss och att det tillgått 
med deras processer ungefär så som jag nyss beskrifvit. 
Men fastän saken som faktum är obestridlig,
så medger jag gärna att ännu mer än en dunkelhet
finnes däri, till exempel huru något så ytterst befängdt
var möjligt ännu i mansåldrar sedan Finland hade ett universitet.

-- Det var mörkrets furste, som förtörnades öfver
den evangeliska lärans ljus, inföll skolmästaren.

-- Bror Svenonius gör som många andra, han
skyller allt på den stackars fan, svarade fältskärn. Men
jag tror att orsaken nu, som ofta annars, måste sökas
hos människorna själfva. Här i norden äro seder och
föreställningar mycket sega. Jag föreställer mig att
katolska läran -- som till sitt väsende är en <i>blind</i> tro,
i motsats mot den evangeliska läran, som är en <i>upplyst</i> 
tro -- ännu vidpass hundrade år efter reformationen
hängde envist kvar i sinnena, så att visserligen kyrkan
i former och anda var luthersk, men däremot folktron
i botten katolsk. Man får icke förgäta, att bibeln den
tiden var en stor sällsynthet på svenska och bragtes fullständigt 
på finska tungomålet först 1642. Nu tänker
jag, att så länge lutherdomen stod där i sin första
ungdomsvärma, rustad till strid med både trones sköld
och det världsliga svärdet, så länge där var i den en
lefvande ande, så länge kände ock de katolska minnena
af instinkt att de trycktes tillbaka af en stor andelig
makt, och spjärnade väl något emot, men icke på ett
vildt och rosenrasande sätt. Däremot vet man, att någon
tid efter trettiåra kriget kom en kropps- och själströtthet
öfver lutherdomen, så att den visserligen i troslifvet
lefde kvar i sin gamla kraft -- det bevisar psalmboken
af 1695 -- men anden flydde ur kyrkans former och
förtröttades hos de skriftlärde uti eländiga krig om bokstafven. 
Det kände de gamla blinda katolska minnena
också af instinkt -- ty folket är ett barn, det resonerar
icke, det känner och det handlar -- och däraf fingo de
makt att resa sina sista ursinniga bål mot trolldomen.
Och trolldomen var en fenix, den reste sig nyfödd och
starkare ur hvarje bål. Den fick därigenom laga utslag
och fullmakt uppå att vara till, och när man i kyrkorna
höll förböner däremot, så ville det säga detsamma som
att trolldomen var en trosartikel, och allt tvifvel därpå
var kätteri. Märk huru lutherdomen här blef sig själf
otrogen och huru Guds gissel drabbade den. Men det
ämnet vore ofanteligt rikt att tala om, särdeles här i
Finland, där trolldomen är en arfsynd, och därför tror
jag vi för denna gång lämna det i sitt värde. Emellertid
kan jag ej neka, att ju anblicken däraf är storartadt
vild och slår enhvar med förfäran. Ty hvad vill det
lilla futtiga skrocket i våra dagar betyda, mot denna
rasande själssjukdom, som på sextonhundratalet grep
många tusende och hade sin fulla förskräckliga verklighet
i både bödlars och offers tro, ja i själfva vetenskapens
lärosalar, vid lagens domaresäten och på konungarnes
troner! Har bror Svenonius något snus i sin dosa?

-- <i>Ne gutta quidem</i>, icke en doft.

-- Tack, Anne Sofi, min pulla, jag sköter nog
pipan själf. Sanningen att säga, är jag glad att vi nu
kommit väl öfver trolldomen, ty ett dystert kapitel i
våra framfarna öden är därmed förbi, och den fortfar
väl ännu en god tid efter de dagar vi skildrade nyss,
ja ända in på tredje och fjärde årtiondet af sjuttonhundratalet, 
men den flammade endast tidtals upp och
slocknade slutligen af sig själf. Jag menar att vi få
annat att göra och tänka på i nästa berättelse, ty nu
kommer den stora reduktionen hand i hand med enväldet, 
hvarigenom icke blott egendomen, utan hela
Sveriges och Finlands inre ställning mycket förändrades.
Och sedan komma vi till randen af en ny tid, som begynte 
med de förskräckligaste olyckor vårt land någonsin
öfverlefvat, och det vill mycket till att under allt detta
vara vid godt mod.

-- Jag tror, kusin -- genmälde mormor något
häpen -- att vi beskedligt gå den tiden förbi och låta
den sofva i sin blodiga graf. Hvad tjenar det till att
upprifva gamla sår? Jag för min del går aldrig på
spektakel för att se ett sorgespel; gråta får man nog
här i lifvet ändå. Utan förlåt mig, kusin, jag vill ha
nöje af hvad jag ser och hör, och därför tycker jag
mest om komedier, där allt slutas som det bör med ett
eller par anständiga giftermål.

-- Och litet krig ibland, och några bussiga karlar
med ruter i kroppen, det tycker jag om, utropade Svanholm, 
med tanken på Johanna af Montfaucon, som han
nyligen sett uppföras af Widerbergs trupp. -- »Lazarra
ber, där han kunde befalla,» tillade han i mustascherna
för sig själf.

-- Klassiska stycken framför allt, reserverade sig
Svenonius med djupsinnig min.
-- Men litet röfvare ändå och mycket hjältemod,
inföll Anne Sofi, som hade gråtit af förtjusning vid
Hedvig eller Banditbruden och aldrig kunde förgäta
Skyddsängeln af Carl Lindegren.

-- Jag menar att ett större skådespel än stora
ofreden ännu ej blifvit uppfördt här i norden, återtog
fältskärn. Men lyckligtvis ha vi ännu ett stycke dit,
och nästa gång lära vi endast få se ridån gå ned öfver
sextonhundratalets strider. Det var ett rikt århundrade,
och jag måste säga att jag med saknad lämnar det.
Det århundradet hade kropp och själ lika jättestarka,
hjärta och hufvud lika kraftigt utbildade; därför ger det
en så hel bild. Men sjuttonhundratalet hade en vekligare
kropp till sin stora själ, ett kallare hjärta till sitt lysande
hufvud: därför kan det beundras mera än älskas. Ja
ja, jag säger ingenting om Carl XII och Peter den store,
ty dessa båda bjässar hade diat sextonhundratalets
modersmjölk. Men var så god och ställ Fredrik den
ende vid sidan af Gustaf Adolf, så befarar jag att han
synes liten till växten, och jag tviflar uppå att alla
Lehnbergs predikningar uppväga ett enda kraftord af
biskop Rothovius eller en enda psalm af den gamle
Spegel. Anne Sofi, min vän, tag af ljuset!

Mormor hade fallit i djupa tankar, och fältskärn
trodde förmodligen att hon begrundade skillnaden mellan
Gustaf Adolf och Fredrik den ende. Men när han
tystnade, hördes hon fråga tämligen tvärt:

-- Den där historien om prinsessan Juliana var
väl också en dikt? Var hon verkligen ämnad att blifva
Sveriges drottning?

-- Ja, bästa kusin, därom kan jag blott säga med
förra herrn: nog kan jag svära därpå, men ej vill jag
hålla vad. Hvad jag vet är att folket trodde så och att
hon stod väl hos drottning Hedvig Eleonora, som också
trodde därpå och väl drifvit svårare saker igenom än så.

-- Kusin hade en anspelning på hennes senare
öden. Jag måste säga att det gjorde mig ondt om den
stackars flickan, ehuru jag befarar att hon var något lätt.

-- Det hade hon i arf af sin mor, pfalzgrefvinnan
Eleonora Katarina. Jag förtiger den vackra prinsessans
senare äfventyr; det kan vara nog att veta, det hon
slutligen gifte sig med en krämareänkas son, hvilken
konungen adlade med namnet Liljenborg. Här finner
således kusin ett giftermål sluta komedin, men jag
tviflar uppå att den därför är hvarken glad eller uppbygglig.

-- Och grefve Bernhard Bertelsköld, hvad har det
blifvit af honom? frågade mormor glad att afbryta ett
ämne som hotade blifva kvistigt.

-- Det få vi se i <i>sjette</i> historien, genmälde fältskärn.

-
<chapter name="Majniemi slott.">

Majniemi slott.

Fyra och tjugu år ha förflutit sedan berättelsen
lämnade Majniemis häxa på Erstans klara vattenspegel. 
Mycket har åldrats som förr var ungt; mycket
har vissnat som förr var blomstrande. Nytt har kommit
och gammalt gått; nya klara ögon framtitta nu under
den hvita barnluggen i Finlands pörten; nya tärnor
plocka nu blåklint på Finlands ängar. Omskapande och
föryngrande har tiden gått öfver mänskliga förhållanden;
stora förändringar ha gjort samhället nytt, lyckligtvis
denna gång inifrån och mest till det goda -- sakta och
fredligt, såsom de stora revolutionerna gå öfver jorden.
Det verkligt stora braskar icke. Det liknar solskenet
om våren: det upptinar i stillhet de frusna marker och
hårda isar, det ser på dem med kärlekens milda värma,
och de stå ej emot. Alla yxor och svärd skulle ej
förmått att sönderhugga isen på Finlands sjöar, och
likväl så smälta de för vårens blida leende. Förgäfves
tömmer hatet sitt gift; förgäfves slösar våldet sin jättestyrka; 
kärleken är dem öfvermäktig; han ensam förmår
upprätta det fallna och sammanfoga det brustna och gifva de 
döda lifvet; han ensam bygger världen ny.
Mellan åren 1671 och 1695 låg nära ett fjärdedels
sekel, omfattande början och slutet af Carl XI:s regering.
Denna tid var i många afseenden en vår öfver vintersnön. 
Väl kastade enväldet sin skugga öfver flera förhållanden; 
väl voro där inbördes strider många och
partihat och orättvisor icke få; väl kom där ock sedan
efter segrar och glans en lång och mörk höstnatt af
förhärjande stormar, som läto den nästföregående tidens
frukter först efteråt mogna till skörd för seklerna. Men
oaktadt dessa skuggor gick där en stor och lifvande
ande genom Carl XI:s regering; medan staten samlade
en makt, som snart skulle förslösas, begynte där i samhällets 
inre ett nytt lif, som bibehöll sig midt under
stormarna och var det moderssköte, ur hvilket de krafter
framgingo, som i en senare period utgjort den svenska
och finska nordens lycka ...

Vid dessa ord gjorde fältskärn ett uppehåll, likasom
slete han sig ogärna bort från de stora taflorna, för att
återgå till de små. Därpå såg han med ett godt leende
omkring sig och sade: nu gå vi tillbaka till Majniemi,
ty där är något viktigt å färde. 

-
<b>1. Förvaltaren.</b>

Det var en solklar dag i medlet af Juni månad år 1695. Den föregående vintern
hade alltifrån Oktober året förut varit så utomordentligt kall, att man dess
like ej mindes alltsedan år 1658, då Carl X tågade öfver Bälten. Efter denna
järnvinter, som hade mycken nöd i sitt följe öfver hela Europa, kom en så sen
vår, att marken ännu i slutet af Maj var stelfrusen och den förtviflade
landtmannen dag efter dag förgäfves väntade på mildare väder att göra sitt
vårsäde. Ändtligen nu, när det led till midsommar, hade jorden upptinat, och
rundtomkring på de bördiga fälten vid Majniemi sågos slottets landbönder med
något gladare uppsyn utså kornet i de nyplöjda åkerfälten. Hoppet vidhåller
människan i det längsta; kanske skulle ännu en varm och fruktbar sommar belöna
odlarens möda.

Men inne i slottet och dess vidlyftiga omgifningar hade man annat att tänka på. Där var ett stökande och ett fejande öfvermåttan flitigt i de stora, men redan
något förfallna praktrummen, ty slottets ägare, grefve Bernhard Bertelsköld, hade under de senaste tjugufem åren blott tre eller fyra gånger, och hvarje gång
endast några månader, bebott sitt fädernegods. Här var således mycket att göra,
för att återställa rummen i det lysande skick, som anstod slottsherrens rang,
praktlystnad och rikedom. Handtverkare af alla slag, enkom hitsända från
Stockholm, några till och med från Tyskland, hade redan i två veckor arbetat på
slottets iståndsättande, och vid deras sida arbetade hederlige mästare och
gesäller från Åbo, hitsända i samma ändamål, ej utan att mången gång med den
urgamle nationele Perkele på tungan knyta näfven åt de öfvermodige nykomlingarne,
som ansågo de finske arbetarne långt under sig i både rang och skicklighet. De
gode mästarne från Åbo voro vane att själfve här i landet gälla för de ypperste,
och många bland dem hade i sin ungdom vandrat med ränseln på ryggen och knölpåken
i handen genom Tyskland, hvaröfver de sedan gjorde allehanda lustiga gesällvisor, såsom

<tab>I Prämen haver jag vantra
<tab>perfuttan keinun tallarna
<tab>å haver låti hämtå, säntå
<tab>örtor å rusor,
<tab>linnun launun prassica,

m. m. som därom kan läsas i flera sannfärdiga historier. Det var därför
förlåtligt, om de ansågo sig lika vidtbereste och mångkunnige som främlingarne
och, när det så passade sig, ej blefvo dem svar skyldige, vare sig med tungan,
murslefven eller målareborsten.

Tid efter annan, när trätorna blefvo för handgripliga, nödgades förvaltaren på
godset blanda sig i saken, merendels som fredsstiftare, någongång likväl som 
bestraffande myndighet. Kanske ha vi något svårt att igenkänna den trettioårige,
undersätsige och starkt byggde mannen i hans blåa vadmalsjacka med de stora
blanka mässingsknapparna och den gråa flithatten, som beskuggade ett tämligen
ljust hår, ett par ärliga blå ögon och ett lugnt, godsint, men därjämte
karaktersfast ansikte. 

<img>

Det kan därför vara godt att så gärna först som sist
berätta huru vi gjort hans bekantskap engång förut under helt andra förhållanden,
nämligen på Saltviks prästgård och bondbröllopet i Sund, där kung Carl XI i sina
slyngelår jagade inkognito. Det var verkligen samme lille präktige Per, som fick
en ölänning till skänks i stället för sin söndertrampade trähäst och som sedan,
stackars liten, så oskyldigt kom att störta en tillämnad drottning från Sveriges
tron. Det var första och sista gången i sin lifstid vår Per hade blandat sig i
statens angelägenheter. Däremot bibehöll han allt fortfarande en stor förkärlek
för hästar och var mer än engång ihop med föräldrarna att få gå in vid
kavalleriet, men därtill sade far och mor veto. Således, när Per ej hade lust
att, som de äldre bröderne, »studera på kragen», var han hjärteligen glad att vid
sexton års ålder komma som ridsven till grefve Bertelsköld. Här kom han i stor
gunst för trohet och pålitlighet, fick lära åtskilligt på resor i främmande
länder, och ehuru Finland den tiden ej hade något Mustiala, befanns vår Per efter
någon tid vid tjuguåtta års ålder
kvalificerad att mottaga den lediga förvaltaresysslan på Majniemi. Det gjorde han
med så mycket större hjärtans lust, som hans far, den hedersgubben, redan för tio
år sedan fått pastoratet, hvartill Bertelsköld ägde patronatsrätten.

Man såg på Majniemi, att där rådde en annan styrelse nu, än fordom under mäster
Adams tid. Väl behöfde grefven pengar, och ständigt mera pengar nu som förr, men
lyckligtvis hade han andra källor än Majniemi att ösa ur, och kyrkoherdens böner
och mäster Pers rapporter bevekte grefven att efterskänka en stor del dagsverken
och andra feodala pålagor, som dittills ruinerat de stackars landbönderne. Man
kände knappt igen Majniemis omgifningar. I stället för trasiga utsvultna
gestalter med hatet och olyckan målade i sina dystra ansikten, såg man nu hurtiga
uppsyner, hela, om också tarfliga dräkter; där voro hästar för hvarje lass, icke
mera, som fordom, en mänsklig varelse, tvungen af rättarens piske att framsläpa
bördorna. Försvunna voro de forna eländiga kojorna, som fördystrade hela nejden
rundtomkring det praktfulla slottet, och i deras ställe reste sig trefna
välbyggda hus med ordentliga fönster af glas, som ända dittills varit en stor
lyx, och med lika ordentliga eldstäder, som förut hade hört till sällsynta
undantag. Där hade kommit ett förr okändt välstånd i landtmannens boning, och med
välståndet hade kommit icke blott yttre hyfsning, utan ock arbetsamhet,
gudsfruktan och ett fridsamt lefverne i stället för den forna lättjan,
uppstudsigheten och vildheten i sederna. Där hade skett ett stort och ädelt verk
på det fordom så olyckliga Majniemi: bonden, förut behandlad föga bättre än en
lifegen träl, hade återfått sin rätt och med detsamma sitt värde såsom människa.
Och såsom i alla
tider mänsklighet och mildhet, långt mer än hårdhet och slafveri, äfven i yttre
måtto bära välsignelsens frukt, så hade också här det förunderliga inträffat, att
Majniemi småningom begynte rendera mera under den friare och mildare styrelsen,
än mäster Adam förut lyckats sammanskrapa, oaktadt han utan förskoning utpressade
folkets sista skärf och sista arbetskraft.

Vid bakgårdarna helt nära stranden af sjön voro långa rader af ståtliga uthus,
stallet för femtio hästar, ladugården för hundra kor, drängstugan, pigstugan,
bryggstugan, bagarstugan, tvättstugan. Öfverallt var samma verksamhet som uppe i
slottet. Öfverallt reparerades, putsades, bakades, bryggdes, tvättades. Där var
en rörelse och en brådska, som förebådade viktiga tilldragelser. Stundom såg man
en vördig och gladlynt matrona i blå yllekofta bestyrsamt trippa från den ena
stugan till den andra, likasom för att hafva inseende öfver de mångfaldiga
arbetena. Frågade man en af pigorna hvem den präktiga gumman var, som så lätt
klef trappa upp och trappa ned, oaktadt sin försvarliga korpulens, så svarades
flinkt: »Må väl veta att det är kära mor från prästgården, som hjälper son sin
med sysslorna.»

Ja så var det, här träffa vi mer än en god vän från de gamla tiderna. Kära mor
från prästgården var nu omkring femtiosex år, men hade, oaktadt sina fjorton
barn, hvaraf tio i lifvet, jämte det kloka hufvudet och det glada, fromma och
hurtiga hjärtat, äfven bibehållit en god del af sin ungdoms raskhet och
blomstrande hälsa. Den fordom sjuttonåriga simmerskan i Majniemi sund, den sedan
trettiotvååriga värdinnan vid konungens besök på Saltviks prästgård, det var allt
samma hjärtliga, samma genompräktiga Greta, som nu, avancerad till
herskarinna öfver det rödmålade enkla pastorsbostället borta vid kyrkan, hade
kommit att hjälpa sin son mäster Per med sysslorna på Majniemi. Ganska mildt
hade årens snö fallit ned öfver detta vackra hufvud; knappt ett enda grått strå
hade på lek smugit sig in i det fordom så rika blonda håret; knappt en enda
rynka hade ännu plöjt sin fåra i den öppna, ljusa och redliga pannan. De blå
ögonen blickade ännu lika klart, de friska läpparna logo ännu lika godt, blott en
enda af deras mjällhvita tänder hade gått förlorad, och den annars lätta gången
hade fått en viss vaggning, förorsakad af fetman. Ungdom förgår, åren härja, men
hjärtats skönhet sprider dock alltid en förklaring, som öfverlefver kindernas
rosor, kärlekens första löjen och själfva tiden
<footnote>Vid dessa ord såg Anne Sofi med en öm och förtjust
blick på gamla mormor, likasom ville hon säga att det var
från henne fältskärn hämtat sitt ideal af en skön ålderdom.
Den gamla förstod henne och nickade tacksam, nästan rörd.
Men fältskärn låtsade ej märka intrycket af sina ord, utan
fortfor med sin berättelse likasom ingenting passerat.
</footnote>. 

*

I tvättstugan höll man just på att mangla fina holländska duktyger, hvilka under
år och dag hade gulnat i skåpen utan att begagnas, men nu måste bereda sig på att
göra tjenst. Mangling är ett tungt arbete, vare sig att man drager framåt eller
skjuter på, och det behöfs en flink och van hand att under tiden utbreda
linnet. Kanske var det just därför som några af tvättgummorna, hvilka hade det
lättare arbetet att släta och utdraga byket, innan det kom under stockarna, ansågo
för sin pligt att underhålla sina manglande medsystrar,
och sig själfva på köpet, med en konversation, som ej
kunde beskyllas för tunghäfta.

-- Ni må säga hvad ni vill, Brita -- sade en af
de myndigaste i hopen -- jag har sett byken förr i
mina dagar. Hvem var det som i så många herrans år
tvättade salig bispens nattmössor och stoppade hans
strumpor och kanske mer än engång stärkte hans bispekragar,
när han stod där, Gud fröjde själen, så vördig
som Aron i Israel? Jo det var just jag, med förlof,
och man skall ej säga om mig att jag tar miste på
holländsk dräll och Stockholms linne. Och vill den
nådiga frun ej nöja sig med min tvätt, och föraktar
hon de bästa dukar som någonsin breddes under en
stekt gris på ett finskt bord, så skall jag säga henne
hvad bispemor brukade säga -- bispemor höll sig ej
för god att vara nedrig 
<footnote>Nedlåtande.
</footnote> mot fattigt folk, så furstelig
vederlike hon var ... 
<footnote>Susanna syftar förmodligen på den pfalzgrefve-värdighet,
som kejsar Fredrik III förlänade sedermera biskop Magnus III
Särkilaks och hans efterträdare, icke biskoparne, utan domprostarne
i Åbo.
</footnote>

-- Ert byke, mor Sanna, och vår mangling och hela
Majniemi lära visst duga åt den förnäma grefvinnan!
skyndade mor Brita att infalla, medan den andra drog
andan. -- Folk säger att hon är grymt högfärdig.

-- Visst har hon rätt att vara högfärdig, återtog
Susanna, efter hon är en född Sparre, och alla Sparrar
äro af hårdt trädslag. Jag må väl veta att vår grefve
är af ung släkt, och fast ens mor råkade vara furstinna,
så rår man ej för att ens farmor (här sänkte Susanna
rösten) handterat klappträ och såpa som annat hederligt
folk. Och så tänkte vår nådige grefve att hans barns
ådror väl kunde tåla en tillsats af högadeligt blod, i
synnerhet som grefvinnan ännu därtill var okristeligt rik,
men si gull ej annat är än mull, som det står i den
sprittnya psalmboken, Gud signe vår nådige kung för det
att han just i år låtit sätta ihop den, alla kristfromma
själar till upphyggelse och själabot. Ja hvad var det
jag ville säga? Jo rikedomen den drack och drog af,
reduktionsherrarne lade vantarna på grefvens många
kyrksocknar både i Liffland och Finland, och grefvinnans
ägodelar gingo samma väg, och rätt som det är (här
sänkte gumman ånyo rösten), så tar hin hårde själfva
Majniemi. Sanna mina ord, jag har varit med i mäster
Adams tid; det orätt fås med sorg förgås. Och si
därför -- här höjde hon åter rösten -- så tänker
jag att grefvinnan väl får hålla till godo med hvad
huset förmår. Ty fast här nu ödas många hundra, ja
tusen daler på fåfängeligt fejande och putsande, så
skall ingen inbilla mig att det står så riktigt till här på
slottet ...

-- Ni skulle skämmas, mor Sanna, att stå här som
en nattuggla och spå ondt åt vår milde och gode herre,
inföll Brita ånyo med en viss tonvikt, som hon ansåg
sig böra antaga, när hon stod på husets bästa. -- Har
det varit illa förr, så är det bättre nu, det kan ju ett
barn förstå. Spotta icke öfver dig och lasta icke dens
bröd du äter, säger ordspråket. Det sägs att kungen
har ledsnat vid reduktionen, och blodiglarna ha sugit sig
mätta. Jag tänker de låta Majniemi vara i fred.

-- Blodiglarna! upprepade Susanna i sin tur med
en myndighet likasom stode hon på höga kronans bästa. -- För 
det att vår nådige kung har med rätta tagit
tillbaka det som de höge herrarne med lock och pock
ha tagit från kronan och det fattiga folket i många
herrans år ...

-- Känner någon hvad hofmästaren går för, som
väntas hit i dag eller i morgon? inföll Brita ånyo,
kanske för att komma ifrån ett ämne som ej var utan
sina faror i dessa enväldets tider, där mer än ett i otid
uttaladt ord blifvit besvaradt med stegel och hjul.

-- Nog rymmes höken i orrens bo och en jutes
rygg kan jämka sig godt i en svensk stol, svarade
Susanna. Den tiden Nils Janssen ännu var bara en
simpel kammartjenare, hade han det rykte om sig att vara
en elak högmodig karl, och jag tänker att människan
väl sällan blir bättre af stor medgång i världen. Men
den karlen säges ha en så förunderlig lycka med allt
hvad han företager sig, att allt går honom i händerna
likasom af sig själf. Ju fattigare och mildare grefven
blifvit, desto rikare och hårdare blef hans hofmästare.
Mången tror att tjenaren är rikare än hans herre; jo
jo, det säges att många smulor fallit vid sidan af de
många socknar och gods, som man fråntagit grefve
Bertelsköld. Det känner den elake karlen alltför väl,
och därför har han mera välde i huset, än grefven själf.
Han råder och styr. Jo jag kunde berätta något jag,
hvad som säges om själfva grefvinnan, men si det öra
var ännu ej skapt, som fick höra en gammal kråka
skratta med skatorna.

-- Hvarför afskedar ej grefven, som har makten
och herraväldet, en så farlig tjenare? frågade en af de
yngre i sällskapet.

-- Hvarför? upprepade mor Sanna viktigt. Byk du
dina lakan, Sara, och stick ej din näsa i de förnämas
nyckelhål. Så mycket kan jag säga dig, att om grefven
behåller hofmästaren, så har han sina skäl. Jag har
sagt er, att den karlen lyckas i allt hvad han företar
sig, men grefven har bara olyckor, där ej hofmästaren
hjälper till. Hvem skaffade grefven det rika giftet?
Hvem lånade honom pengar att muta reduktionsherrarne,
när Majniemi sist var i fara? Hvem frälsade honom ur
sjönöd på Ålands haf? Hvem släckte så förunderligt
den stora eldsvådan här i slottet för sju år sedan? Jo,
ser ni, det allt gjorde ... Å stå ej här och gapa på mig,
Sara, som en girs med uppspärrad trut. Jag önskar att
prästmor må komma och lära dig göra skäl för maten,
slinka. Det är annat gry i det folket, och jag ville väl
lefva den dagen när jag får se mäster Per taga Nils
Janssen i kragen, ja min själ, ville jag det.

-- Nå nå, blif ej ond för det, mor Sanna, sade
Brita försonande, i hopp att få höra mer af det skvaller
som är så lockande för de ringare, när det gäller de
högt uppsatte. -- Ser ni inte att alla höra på er som
på prästen i kyrkan? Ni sade ju att hofmästaren var ett
lyckobarn? Jag vill minnas att han på ett förunderligt
sätt kom i grefvens tjenst. Folk säger att gamle grefve
Bertelsköld, fadern, en vinter i salig kungens tid red
öfver hal-isen till Danmark och förde med sig tillbaka
en liten pojke, som han röfvat från jutarne ...

Susanna, som fann sig smickrad af att erkännas
för ett orakel i tvättstugan, var färdig att på ett lysande
sätt motsvara detta förtroende, då i detsamma ett högljudt
larm med skrik och hojtande på öfre slottsgården
ådrog sig allas uppmärksamhet och för tillfället afbröt
den löpande skvallerkrönikan. För att förklara denna
ovanliga tilldragelse måste vi gå en halftimme tillbaka i
vår berättelse.

Den åt inre borggården vända hufvudfasaden af
Majniemi slott var utsirad med den tunga, men storartade
aristokratiska lyx, som ännu i dag gör anblicken af
sextonhundratalets herregårdar så imponerande. Allt hvad
träsnideri och stuckaturarbete kunnat åstadkomma var
här anbragt i öfverflöd. Bland annat syntes mellan
fönsterraderna kolossala kämpagestalter i halfupphöjdt
arbete, bevakande muren med sköld, svärd och hjälm,
som vålnader af en förgången riddartid. Regn, blåst
och ålder hade likväl ej haft försyn att här och där
afbryta än en arm, än en fot, än en hjälmbuske på
desse gipskämpar, och man var nu nödsakad att på
stegar och ställningar rappa kämparne på ett sätt som
de väl föga fördragit, om de varit af kött och blod.

Detta var ett arbete som endast de tyske mästarne
voro rätt hemma uti, och Åbo murare fingo därvid
nöja sig med den anspråkslösare rollen af handtlangare.
Oaktadt de ej med någon rimlighet kunde pruta emot,
aflopp ej kamratskapet med tyskarne utan glåpord å
ömse sidor. Bland finnarne var en liten axelbred murare
vid namn Yrjö, som hade det rykte om sig att lustigare
än någon rådbråka svenska språket och med sina visor
var en föregångare till den sedan ännu ryktbarare »Eskola
kuppen». Ty ehuru Åbo, som ännu i dag är mera finskt
till lynne och språk än mången annan stad i landet, var
det ännu mera vid slutet af sextonhundratalet, så hade
likväl svenskan, både genom universitetet och adeln,
stundom ock genom ovise kyrkans män, då redan fått
ett slags högre anseende som hof- och bildningsspråk,
hvilket de lägre klasserna ej dröjde att efterhärma på
deras vis, kanske ej utan medvetande af den satir både
öfver svenskan och dem själfva, som låg i deras rotvälska
och som var ett slags hämnd för den nedsättning som
drabbade landets eget tungomål.
Högst på stegen stod nu den tyske mästaren och
rappade kämparnes ben, medan Yrjö stod på gården
under honom och framräckte gipsen med den anmärkning
att det vore »sachsisk gröt med en finsk slef». Tysken
besvarade denna anmärkning med att tid efter annan,
skickligt, men likasom af våda, nedstänka en klump af
gipsen i Yrjös panna. Denne höll en stund till godo.
Men när tysken, att förkorta tiden, begynte med hög
röst sjunga en af sin hembygds visor, höjde äfven Yrjö
sin stämma i en annan tonart och sjöng:

<tab>Hyökä perju, juupa taalar,
<tab>härät tanssaa, miki haakar,
<tab>konkommu, lilla syötävän,
<tab>viska tanssaa suullen hyppijän.
<tab>Konkommi, lilla tokka,
<tab>viska tanssaako hoppaa.

En stund fortfor denna besynnerliga sångarestrid,
och allt tätare nedregnade därunder gipsklumparna
öfver Yrjös ansikte, utan att förmå honom till tystnad.
Slutligen förlorade mästaren på stegen tålamodet och
slungade murslefven med van hand midt i pannan på
den oförskämde handtlangaren. Detta var mer än den
lustige muraren från Åbo kunde fördraga. Hastigt krökte
han sin starka axel under stegen, lyftade den från marken
med karlen uppå och gjorde så med sin sprattlande
motståndare, som hade all möda att hålla sig fast, en
dansande rund kring slottsgården, allt under det han
fortfor med sitt

<tab>Konkommi lilla tokka,
<tab>viska tanssaako hoppaa!
Den manhaftige Yrjö tyckte sig i detta ögonblick
vara en föga ringare karl än Simson, hvilken bar på
sina skuldror Gazas portar. Hans kamrater från Åbo,
i korus med slottets pigor och drängar, som ditlockades
af bullret, funno uppträdet så kosteligt, att alla instämde
i den bekanta melodin, och för hvar gång man kom till
orden »tanssaako hoppaa», blefvo murarens krumsprång
och tyskens ställning i höjden allt äfventyrligare. Men
dennes landsmän funno saken mindre rolig, och med
dem förenade sig stockholmarne. I en hast hade två
nästan jämnstarka partier bildat sig, det ena för att
befria fången på stegen, det andra för att fortfara med
dansen. Följden blef, som man lätt kunde ana, gräl,
skällsord och slutligen handgemäng.

-- Ned med stegen! dundrade i detsamma förvaltarens
röst från andra sidan af gården. Men de
stridande voro döfva för allt annat än sin egen förbittring
och fortforo att af alla krafter, ömsom svärande,
ömsom skrattande, på hvarandras ryggar trumfa takten till

<tab>Konkommu, lilla syötävän,
<tab>viska tanssaa suullen hyppijän!

-- Ned med stegen, säger jag! ljöd för andra gången
mäster Pers befallande stämma, och ett par kraftiga
örfilar till höger och vänster i hopen gåfvo befallningen
eftertryck. Yrjö släppte stegen, som han så tappert
försvarat, fången hoppade till marken, kämparne åtskildes
knotande.

Förvaltaren såg bister ut.

-- Ni skulle skämmas, sade han, att göda luften
med stora ord och stjäla dagspenningen af er herre.
Du, Yrjö, dansar du härnäst, så dansar du efter karbasen,
karl. Och ni, Müller, rappa ni edra beläten på väggen,
annars blir ni själf den som rappas. Till arbete, säger
jag! Har någon lidit orätt, så må han klaga i kväll,
sedan klockan ringt. Marsch!

Den larmande hopen teg helt stilla, tvekande, kufvad
af förvaltarens fasta ton. Då hördes oförmodadt en kort
och skarp röst:

- Hvem är det som befaller här?

En främmande man i resdräkt stod med korslagda
armar i porten.

-

<b>2. Hofmästaren.</b>

Den nykomne, som så befallande afbröt striden på
slottets borggård, tycktes vara föga öfver fyrtio år
gammal, kort och mager till växten, af ett utseende som
föga imponerade vid första anblicken. Följde man likväl
de små hvassa ögonens snabba blickar, och gaf man
akt på det drag af djärf, nästan trotsig beslutsamhet,
som spelade kring den tunna öfverläppen, så anade man
att här hvarken saknades klokhet att uppgöra, eller kraft
att utföra en energisk viljas planer, vare sig goda eller
onda. Mannen var klädd i en åtsittande, något sliten
grön lifrock, som, jämte den korta hirschfängaren, lät
förmoda en jägare; men i stället för jagtbössan framtittade
ur hans bälte kolfvarna af ett par små terzeroler,
en kort grå reskappa var kastad öfver axlarna, och det
ljusbruna, lindrigt i rödt stötande håret betäcktes af en
bredskärmad hatt med silfverspänne, men utan plym.

Främlingens röst hade en viss genomträngande
skärpa, som gjorde att hans första ord, ehuru lågt de
utsades, likväl hördes mycket tydligt öfver gården och
kommo både förvaltaren och arbetarne att ovillkorligt
se sig om. I samma ögonblick var också främlingen
igenkänd, ty han hade varit i slottet mer än engång
förut, ehuru för flera år sedan, och var ej heller oväntad
nu. Ett sakta sorl af bestörtning gick genom hopen.

-- Det är hofmästaren, hviskade man.

<img>

Mäster Per rodnade, hälsade höfligt och syntes förlägen.

-- Tag ej illa opp, herr Nils, sade han; här var en liten
osämja mellan arbetarne, men den är redan bilagd.

Det bör anmärkas, att herretiteln ännu den tiden sällan gafs
åt andra än adeln eller andre högt uppsatte män och var, när
den gafs åt en underordnad person, en ovanlig höflighet, som
röjde antingen fruktan eller en stor tanke om personens betydenhet.

-- Jag frågar hvem som befaller här, upprepade hofmästaren
nästan spefullt. -- Hvem är du, karl? Jag tycker mig ha sett dig förr.

-- Jo, och det mer än engång, svarade Per förtrytsamt,
i det han rodnade ända upp till örsnibbarna. -- Den tiden 
jag ryktade grefvens svarta sto, var Nils
Janssen icke för god att stubba dess svans.

Med ett hastigt, knappt märkbart ögonkast mätte
hofmästaren sin f. d. stallbroder, men denna enda
blick röjde tillräckligt att Per hade fått en farlig och
oblidkelig fiende. Utan att gifva akt på förvaltarens
djärfva svar, vände sig herr Nils till de främmande
arbetarne och uppfordrade dem att göra reda för orsaken
till larmet och myteriet på slottsgården. De tillfrågade
läto ej säga sig detta två gånger och framställde naturligtvis
saken så, att all skugga föll på Yrjö, på gårdsfolket
och sist äfven på förvaltaren.

Hofmästaren lyssnade till denna framställning. Därpå
vände han sig kallt till mäster Per och sade med en
ton som ej tålde någon motsägelse, i det han pekade
på den förbluffade Yrjö:

-- Låt binda den där karlen vid pålen och gif
honom tjugu prygel.

Den hederlige förvaltaren kände blodet lika hastigt
rusa tillbaka från sina kinder, som det nyss rusat dit,
och blek af bestörtning framstammade han:

-- Det kan ej vara ert allvar, herr Nils!

Hofmästaren mätte honom med en blick af förakt
och vinkade stum med handen, att förbrytaren borde
utan dröjsmål gripas. En rysning gick genom alla de
närvarande. Det förekom dem, som skulle den gamle
mäster Adams tid ånyo lefva opp med hela dess laglösa
tyranni, som utan rannsakning och dom öfverlämnade
människors välfärd till pris åt godtycket.

Mäster Per bemannade sig.

-- Tag det ordet tillbaka, herr Nils, sade han, ty det
kan ni ej försvara, hvarken för Gud eller människor,
eller för grefven, vår nådige herre. Muraren Yrjö har
dummat sig, det vill jag icke bestrida, men han är en
fri handtverkare och hör ej till slottets underhafvande.
Och om han också hörde till dem, så vore han icke för
det en träl, som man kan vanhedra och slå efter behag.
Utan skall han straffas, så är det lagen som skall slå
honom, herr Nils, och icke er blotta befallning, om
ni än såge sju gånger morskare ut än ni nu gör.
Låt stämma honom till tinget, det har jag ingenting
emot, men så sant jag heter Per, så skall ni icke
därförinnan röra honom med ett finger, det svarar
jag för.

Förvaltarens manhaftiga ord förfelade ej sitt intryck
på andra än den, till hvilken de riktades. De godsinte
tyskarnes rättskänsla vaknade.

-- S'ist schon gut, Ihro Gnaden! sade de; lassen
wir den armen Teufel laufen.

Stockholmarne -- nyss upphetsade af handgemänget,
men redlige män, som under kungens egna ögon voro
vane att se lagen råda och band läggas på de höge
herrarnes egenmäktighet -- dröjde ej heller att taga
murarens parti och menade att karlen väl förtjenat ett
kok stryk vänner emellan, men ingalunda att offentligen
straffas som en gemen missdådare.

Den man, som sålunda såg sin myndighet motsägas
af en växande opposition och som påtagligen hade för
afsikt att nedsätta förvaltaren genom att utse den stackars
Yrjö till syndabock, hörde med synbar likgiltighet de
kringståendes invändningar, likasom vore det under hans
värdighet att svara därpå. När hofmästaren tyckte sig
hört nog, afbröt han tvärt den tyska, svenska och finska
vältaligheten med den korta frågan om man ville lyda
eller ej.

För den som ej kände hofmästaren närmare kom
denna fråga alldeles oväntad, just när man trodde sig
ha bevekt honom till ett mildare handlingssätt. Mäster
Per hörde till deras antal. Han stannade svarslös; de
öfrige likaså. Men ingen hand eller fot rörde sig att
lyda den stränga befallningen.
Herr Nils tycktes vara beredd därpå. Utan att
vidare slösa några ord på denna hop, som han ansåg
så långt under sig, framtog han en helt kort pipa,
sådan som jägare nyttja att locka järpar, och hvisslade
-- en kort skarp hvissling, som olycksbådande skar i den
samlade folkhopens öron. Verkan uteblef icke. Sex jägare,
alla beväpnade liksom deras herre, inträdde genom porten.

-- Bind denne skurk vid närmaste träd -- sade hofmästaren,
pekande på Yrjö -- och gif honom fyrtio rapp.

Var befallningen kort, så lät ej heller utförandet
denna gång vänta på sig. Jägarne grepo den bestörte
muraren, och innan någon af de kringstående tänkte
på att höja en arm till hans försvar, var karlen redan
bortförd och exekutionen i full gång.

Var det feghet? Var det öfverraskning? Finska
lynnet är långtänkt. Hopen var icke beredd på en
främmande inblandning och lät i sin första handfallenhet
öfverraska sig. Endast tyskarne mumlade ett kreuzsapperment,
och stockholmarne yttrade med ett slags
medlidande ett uttryck, som fordom var mycket allmänt
i Sverige: »När det går tokugt, går det som i
Finland!»

Den hederlige mäster Per behöfde flera minuter
att reda sina tankar, och under tiden hade både hofmästaren,
jägarne och delinkventen försvunnit från gården.
Men när Per ändtligen hunnit sansa sig, intogs han af
den häftigaste vrede, grep en närastående järnstör och
ropade åt gårdens folk att de skulle följa honom;
kosta hvad det ville, måste man befria den oskyldigt
vanhedrade.

Där voro många som delade förvaltarens harm
men icke alla delade hans mod. De fleste smögo sig
undan, när det hotade blifva allvar af striden, och endast
sex eller sju voro genast färdige att med de tillhyggen
som närmast funnos tillhands vara förvaltaren följaktige.
Gamla Susanna framtittade bakom ett hörn af slottsflygeln,
där hon inrättat sitt observatorium, och höjde
modigt sin stämma, sedan hofmästaren ej mera sågs till.

-- Hvad nu, mäster Per, skrek hon öfverljudt, har
den lede belsebub farit uti eder och förvändt edra ögon,
så att ni springer efter den gröna rocken som en tjur
efter ett stycke röd duk? Vore ni än så god gårdshund,
mäster Per, det säger jag er, tag er till vara för hela
vargskocken och stick ej ert hufvud i gapet, då får ni
nästa gång se er om hvar ni må bära er hatt. Korpen
är en lyckofågel för sig själf, mäster Per, därför lefver
han i hundra år, men rör icke vid honom, ni får värk
i fingrarna. Jag har i många herrans år stärkt salig
bispens prästkragar, och det skall jag säga er, att de
som maktena hafva, mot dem är ej värdt att spjärna.
Gör som jag och annat förståndigt folk, mäster Per, och
gif honom böfvelen när han ej hör på, men akta er att
räkna trådarna i hans gröna rock. Se på mig, jag kan
tala när det behöfs och däremellan hålla min mun, och
det har jag godt af, men sådana heta junkrar som ni
akta ej stort på hvad gammalt och klokt folk säger till
deras eget bästa.

Dessa sista ord undföllo mor Susanna i förtrytelsen,
när hon såg att förvaltaren ej brydde sig om hennes
goda råd, utan rusade åstad med sitt folk att befria
muraren. En strid syntes oundviklig och hade väl föga
aflupit med seger för den goda saken, ty mäster Per
förglömde i sin ifver att både hofmästaren och hans
jägare voro väl beväpnade med sidogevär och pistoler.
Till all lycka visade sig i rätta stunden prästmor själf,
den raska och präktiga Greta, hvars moderliga bekymmer
för sonen ej tilläto henne att blifva en overksam åskådarinna
af ett så farligt företag.

-- Per, min egen gosse -- sade hon och fattade
stadigt hans arm, som han förgäfves sökte lösslita --
var stilla och lyd din mor, som du alltid gjort. Gif
vika för öfvermakten, det förnedrar aldrig en bra karl;
gå icke, du min redlige gosse, öfver lagens råmärken,
fastän våldet går; stå fast vid det rätta, så hjälper oss
Gud allsmäktig i sinom tid ...

-- Men att godvilligt tåla ett sådant öfvervåld, nej,
mor, det kan ej, det får ej ske, ropade Per utom sig.
Jag har varit i Estland och Liffland och Polen, jag har
sett icke allenast herrarne, utan ock fogdar och halunker
behandla arbetaren som ett oskäligt djur; men se det
skall ej ske här i Finland, mor, så länge vi ha skrifven
lag och ännu en mans arm att försvara oss med ...

-- Nej, Per, fortfor Greta, du sliter dig ej lös,
säger jag dig. Du vill låta nedskjuta dig som en hund ...
vill du? Gå då, gå, men jag följer dig; förrän deras
kulor träffa dig, skola de träffa mig. Gå, du halsstarrige
pojke, låt döda dig, om du nödvändigt så vill, men du
har då också dödat din mor ...

Per brast i tårar.

-- Vill ni då att jag, som bör ansvara för att rätt
sker alla här på slottet i min herres frånvaro, skall
tåla ...? Hvad vill ni då af mig?

-- Jag begär blott en liten tids tålamod, sade Greta,
i det hon förgäfves sökte att behålla den fasta afgörande
ton, i hvilken hon talat nyss förut. -- Var klok, Per,
var god! Du vet att grefven har gammal vänskap för
oss alla. Han skall höra oss. Han skall ge Yrjö upprättelse
och som en rättvis herre bestraffa sina tjenares
öfvervåld ...
-- Det återstår intet annat, det är nu för sent,
svarade förvaltaren suckande, med en blick åt slottsporten,
där man nu såg hofmästaren återkomma med
jägarne efter välförrättad exekution.

En af karlarne, som följt mäster Per, närmade sig
och hviskade i hans öra:

-- Säg bara ett ord, och jag krossar den bofvens
skalle med järnstören, så att han aldrig mer låter prygla
en hederlig karl.

-- Jag förbjuder dig att röra honom, hviskade Per,
i sin tur afvärjande. -- Låt vara för den gången, Lampi-Matts! 
Jag vet du har gammalt groll till småtyrannerne
sedan mäster Adams tid; men låt honom vara, min gubbe;
vår Herres hand skall göra den saken bättre än du och jag.

-- Det var ändå skada, mumlade Lampi-karlen, den samme 
som mäster Adam fordom lät sätta i kvarnkammaren. -- Det 
hade gjort en människa godt att tysta den skurkens stormodiga 
mun. Men behöfs det en annan gång, så räkna på mig.

Hofmästaren nalkades, ledigt och ogeneradt, med
det öfverlägsna hånlöjet på de tunna läpparna, och
hälsade på prästmor, likasom ingenting hade passerat.

-- Det fägnar mig att se er så rask, mor Greta,
sade han. Det skall bli vår nådiga fru grefvinna kärt
att göra bekantskap med er och med prästgårdens
ypperliga kalfvar och sommarsmör. Lille grefve Gustaf
Adolf är en riktig varg, när han slipper i filbunken;
jag beklagar edra mjölkhyllor, mor Greta, om det roar
honom att ofta göra besök på prästgården.

-- Vi få då vänta hennes nåd och barnen rätt
snart? frågade Greta, glad att komma in på andra och
fredligare ämnen än de nyss föregångna, ty mäster Per
stod allt ännu med mörka blickar vid hennes sida.
-- Sist i öfvermorgon mot aftonen, svarade hofmästaren
med en favorittjenares viktighet och utan att
bevärdiga förvaltaren med en blick. -- Grefven kan
ej slita sig lös från Stockholm förrän längre fram på
sommaren, men hans nåd önskade att grefvinnan och
alla barnen, grefve Torsten och grefve Gustaf Adolf
och fröken Ebba, skulle njuta af den vackraste tiden
här på Majniemi. Hennes nåds hälsa har ej varit rätt
god på våren, och grefve Torsten är mycket klen för
sina fjorton år, men när man ser grefve Gustaf Adolf
och fröken Ebba, skulle ingen tro att han är bara tolf
och hon tio år, så starka och frodiga se de ut -- just
som edra gödda kalfvar, mor Greta, för att nyttja en
mera landtlig, än just annars passande liknelse.

-- Men -- fortfor hofmästaren afbrytande sig själf,
i det han helt tvärt och legert vände sig till mäster
Per -- här förspiller jag tiden med en stamtafla öfver
det grefliga huset och glömmer alldeles att mycket ännu
är ogjordt, som bör vara färdigt i öfvermorgon. Hvad
är det jag ser, min bäste förvaltare! Arbetarne sysslolöse
som på en helgdag, nu när alla armar böra vara
i rörelse! På gården ligga kalk, stenar och stockar;
min käre vän, jag ber er komma ihåg att hennes nåd
grefvinnan är van vid den utsöktaste elegans i sin omgifning.
Slottsmurarna ännu våta af rappning? Ni borde
användt mera folk, ni hade ju instruktion att strö ut
guld med båda händerna. Och trappan? På min ära
tror jag ej ni ditsatt stänger af järn, i stället för de
forna förgyllda mässingsstängerna. Hvad skall det betyda,
min vän?

-- Ni glömmer, herr Nils, sade förvaltaren bistert,
ni glömmer att de förra ledstängerna förstördes vid
branden för sju år sedan. Och då jag sällan haft, som
ni säger, guld att utströ med båda händerna, lät jag
ditsätta stänger af godt Dannemora järn.

-- Men, min bäste förvaltare, <i>hvartill</i>, om jag får
fråga, har ni då användt Majniemis revenyer de två senaste
åren? Ty det vet ni bäst själf, att hans nåd knappt uppburit
så mycket däraf, som värdet af en passabel ridhäst.

-- Hvartill? upprepade mäster Per, nästan morrande
af harm. -- Jo det skall jag säga er, herr Nils Janssen,
ni som så gärna strör ut er herres guld -- med <i>ena</i>
handen åtminstone. Med grefvens tillåtelse har jag användt
godsets revenyer att åter uppodla slottets jord, att upptaga
de många ödehemmanen, att dika åkrarna, att inrätta en
skola, att bygga mänskliga boningar åt folk som dittills
bodde sämre än grefvens sämsta häst; att lindra deras
bördor, att förse dem med redskap och dragare, att göra
dem till människor, herr Nils! Jag tänker att grefven,
som är en god och ädel herre, när han minns sitt
Majniemi huru det <i>förr</i> såg ut och när han med egna
ögon ser huru det <i>nu</i> ser ut, skall glömma att fråga
efter de förgyllda ledstängerna.

-- Ni blir varm, min bästa förvaltare, sade hofmästaren
gäckande; drick ett glas vatten och lugna er,
så få vi sedan talas vid om de nya förbättringarna.
Ingenting är fullkomligt här i världen, icke ens er förkärlek
för packet här i trakten. Ni har glömt en sak:
hvem <i>ni</i> är och hvem <i>jag</i> är och hvem som är herre
på slottet. Ni har alldeles för stora omsorger, min vän;
jag skall framdeles försöka att lätta er börda.

Med dessa ord svängde hofmästaren på klacken och
begaf sig in i slottet, affekterande en vårdslös öfverlägsenhet,
som han kopierat efter de förnäma. Mäster
Per och hans mor kvarblefvo stumma, förvånade öfver
en tjenares djärfhet att spela sin herres roll.

-
<b>3. Familjen Bertelsköld.</b>

Två dagar förgingo under stora tillredelser på Majniemi.
Man måste erkänna att hofmästaren var en man af
ovanlig energi. Han fördubblades, han tredubblades, han
var öfverallt. Under hans ögon tvangs hvarje hand att
arbeta som fyra. Slottet fick på otroligt kort tid ett
helt nytt utseende. Det gällde också egentligen ytan.
Än öfversmetades en remna i muren; än skyldes ett
förfallet ställe med ny målning; alla uppgångar putsades,
pryddes; alla paradrum kläddes med nya tapeter; i
rummen utbreddes dyrbara mattor; i trädgården iståndsattes
en vattenkonst; gården sirades med rader af unga
björkar, visserligen afhuggna och dömda att inom få
dagar se sin späda grönska vissna -- men hvad betydde
väl det? Hofmästaren var en af dem som ansågo ytan
förmer än väsendet och ögonblickets glans ej för dyrt
betalad med en hel framtids förvissning.

-- Det ser bra ut, sade han med en tillfredsställd
blick på sina hastiga verk. -- Mera guld -- mera, mera
i den bottenlösa hvirfveln. Grefvinnan skall bli nöjd, mitt
verk går framåt! -- tillade han tyst, med en sällsam
blandning af löje och dysterhet.

Mäster Per var vid ett afskyvärdt lynne. Han morrade
som en bandhund åt alla som mötte honom. Ju mera hofmästarens 
panna ljusnade, desto mera mulnade förvaltarens. -- Arma 
Majniemi! suckade han.

På tredje dagen om aftonen var allt folket klädt i
högtidsdräkter, och hela gården och ett godt stycke af
vägen voro beströdda med löf ur skogen och blommor
ur drifhuset. Man väntade och väntade. Men kuriren
från Åbo, som en half timme förut skulle förkunna
grefvinnans ankomst, hördes ej af. Ändtligen kom han
sent på natten med bud att det var motvind i skärgården
och att fartyget från Stockholm ankrat vid Korpo.
Det var en vanlig sak då och länge därefter, innan man
ännu kände ångkraftens underverk.

Många af de väntande blefvo modfällda. Men hofmästaren
tog saken från en annan sida.

-- Vi ha ännu en dag, sade han, och den måste
användas. Mera guld, ännu mera!

Och från Åbo efterskickades dyrbara vaser med
blommor och sällsynta växter, som uppställdes långs
trappor och ingångar; triumfbågar byggdes öfver vägen,
prydda med draperier och löfverk, och de sex jägarne
fingo sina nya livréer af blå sammet med silfverbroderier
färdiga. Men ännu en dag blefvo de väntade borta, och
så åter en dag och åter en dag, för motvindens skull.
Och allt utströdde hofmästaren »mera guld», och för
hvarje dag höggos nya björkar och anskaffades nya
blommor, och för hvarje dag ökades prakten och anstalterna
för grefvinnans emottagande. Hofmästaren gick
så långt i sitt nit, att på alla bondstugor i nejden
rödmålades den gafvel som vette åt landsvägen. Själfva
gärdesgårdarna pryddes med flaggor och långs hela raden
fortlöpande guirlander af rönnblommor, som spridde en
tjusande doft. Men vägarna en hel mil från slottet
stänktes med vatten för dammets skull.

Ändtligen på sjunde dagen efter hofmästarens ankomst
inträffade på eftermiddagen en kurir på sin löddriga häst
och förkunnade att grefvinnan Bertelsköld skulle vara
här innan aftonen, sedan hon intagit middag i Åbo hos
landshöfdingen friherre Lorentz Creutz.
Nu kunde man ej längre tvifla. Den fyra gånger förgäfves
inöfvade entusiasm, hvartill hofmästaren dresserat
slottets underhafvande, togs för femte gången i anspråk.
Klockan sju på aftonen syntes de grefliga vagnarna, fyra
till antalet, eskorterade af två förridare och fyra lakejer
till häst efteråt. Det var en vacker kväll och en lifvande
anblick. Så långt ögat kunde följa vägens krökningar,
var allt idel grönska, blommor, löfverk, äreportar, högtidsdräkter,
svängda hattar och hurrarop. En kejsarinna
hade ej kunnat emottagas med större landtlig ståt.

När främsta vagnen, dragen af fyra hvita hästar,
körde in genom slottets hufvudport, hissades, på gifvet
tecken, blågula flaggor med Bertelsköldska vapnet på alla
slottets fem torn, och ett halft dussin gamla nickhakar,
uppställda vid stranden, gåfvo salut. Fader Johannes,
pastorn i församlingen, hade föreslagit att grefvinnan
skulle mottagas med en fröjdepsalm, men hofmästaren
hade satt sig däremot, och den vördige pastorn erhöll,
endast med villkor att vara mycket kort, tillåtelse att
hälsa slottets herskarinna med ett andeligt välkomsttal.

Fader Johannes uppfyllde sitt åliggande efter bästa
förmåga. Det sällsynta hände, att där förekommo endast
sex eller sju latinska fraser, som hörde till tidens förnämsta
vältalighetsblomster, men däremot ett lämpeligt
antal skriftenes språk. Han liknade grefvinnan vid Sara,
Abrahams hustru, som drog med sina tjenare in i det
förlofvade landet, och önskade att Rebeckas och Rachels
välsignelse måtte dugga öfver den nådiga frun och hela
hennes hus. Han liknade hennes afkomma vid Sarons
liljor och Kidrons blomster, <i>flores in horto Domini</i>,
och önskade att Salomos visdom och Gideons hjältemod
månde blifva deras timliga arfvedel, men ärones krona
deras eviga. Han glömde ej heller att likna sig själf
vid dörrvaktaren i Jakobs hus och uttalade visligen det
hopp att, om det var Gudi täckeligt, skulle här, under
deras grefliga nåders hägn, regna honung och manna öfver
dessa Mose barn i deras mödors öken och ... och ...

-- Men så sluta då, fader Johannes, sluta då, annars
gör ni oss alla till judar, hviskade hofmästaren bekymrad,
i det han ryckte pastorn i kaftanen. -- Ser ni icke att
hennes nåd redan blir otålig?

I själfva verket röjdes en lätt skymt af otålighet
i den förnäma grefvinnans vackra ansikte. Hon, för
hvilken hela denna ståt var tillställd och som hälsades
med så vältaliga liknelser, tycktes vara ett fruntimmer
af medellängd, föga öfver tjugufem år, ehuru man vid
sidan af hennes äldste son måste anse henne för minst
trettioett. Hennes drag voro bleka, nästan lidande, ytterst
fina och regelbundna, mycket bebagfulla, utan att vara
egentligt sköna; blå ögon, ljust hår, öppen panna och i
synnerhet en ovanligt vacker mun med pärlhvita tänder.
Hon bar en lång reskappa af ljusgrå sammet med guldhäktor
och fodrad med dyrbara pälsverk, en försiktighet,
som man kunde anse nog långt drifven för denna årstid;
en enkel svart hatt med uppslaget hvitt flor förhöjde
ännu mera ansiktets ovanliga blekhet, som likväl färgades
af en svag rodnad, i det hon afbröt den förlägne kyrkoherdens
välönskningar med ett kort:

-- Mycken tack, min gode pastor!

Därpå vände hon sig, ännu stående på vagnssteget,
till den talrika skaran af folket, som trängdes kring
vagnarna, och sade med en röst som var för svag för
att höras af andra än de närmast stående:

-- Jag tackar er alla, godt folk, för er välvilja, och
hoppas, med Guds hjälp, att er vördige pastors önskan
må gå i fullbordan.
<image>

Ett förnyadt jubelrop besvarade dessa ord, utan att
de längre bort stående visste hvad som var anledningen.
Men de kringstående anmärkte att grefvinnan yttrade de
få orden, väl ej utan en viss värma och godhet, men
likväl på ett nedlåtande sätt, som visade att hon ej fann
sig synnerligt öfverraskad af alla dessa tillställningar för
hennes skull, utan tvärtom syntes vara van vid sådant
som en skyldig uppmärksamhet.

Medan grefvinnan, så fort det kunde anses passande,
drog sig undan till sina rum i slottet, där hon
välkomnades af mor Greta, fortfor hopen på gården att
mönstra hennes svit.

-- Hvem är det långa, magra och mörkletta fruntimret,
på hvars arm hennes nåd stöder sig? frågade
mor Brita en fjäskande kammartjenare bland de nyss
ankomne.

-- Hennes nåds sällskapsdam, en fattig fröken
Sinclair, svarade kammartjenaren.

-- Kors, sade Brita, jag trodde hon minst var en
friherrinna; hon ser lika förnäm ut som hennes nåd
själf. Och det där andra fruntimret i den rutiga yllekappan,
hvem kan hon vara? fortfor Brita, i det hon
pekade på en flicka af ljust och godsint utseende, men
nästan för fet att vara så ung.

- Jungfru Linderoth, frökens guvernant, var det
korta svaret.

-- Jo jag kunde tro det -- inföll Brita med kännaremin -- det
finns inte mera adeligt blod hos den tossan
än hos mig. Men se där hjälper hon lilla fröken ur
vagnen. Ack gudsigne barnet, en sådan vacker Guds
ängel hon är! Och hvad hon är lik sin mamma! Och
han som hoppar ur vagnen med ett enda språng, det är
visst äldsta grefven, lilla Torsten! Och hvad han blifvit
stor och präktig! Och hvad han liknar sin pappa!

-- Håll då munnen på er, kära vän, snäste kammartjenaren,
och besvära ej deras nåders öron med ert
dumma prat. För resten skall jag säga er, att det ej
är grefve Torsten, utan yngre grefven, Gustaf Adolf.
Jo grefve Torsten skulle visst hoppa ur vagnen på det
sättet!

De två barnen, som suttit med guvernanten i andra
vagnen, förtjenade verkligen, till sitt yttre åtminstone,
det beröm som mor Brita slösat på dem. Fröken Ebba
Familjen Bertelsköld.
var moderns afbild, men förskönad af hela barndomens
friskhet och ett visst drag af godhet, som man, oaktadt
grefvinnans annars behagliga drag, förgäfves sökte hos
henne. Gustaf Adolf Bertelsköld åter var en kärnfrisk,
stark, eldig, liflig och ostyrig pojke med faderns svarta
hår, så svart att det nästan skiftade i blått, mörka
spelande ögon, stark och muskulös kroppsbyggnad för
sina år. Hans första mandat, när han kom ur vagnen,
var att klappa hästarna på halsen, sätta ett krokben för
en af kammartjenarne, så att denne föll raklång på
gården, och därpå fatta sin syster om lifvet och bära
henne springande opp för den stora trappan, två eller
tre trappsteg i sender. Allt detta var gjordt inom mindre
tid än vi berättat det.

I tredje vagnen satt grefve Torsten med sin informator,
eller kanske rättare guvernör. Torsten Bertelskölds yttre
var långt ifrån så anslående för åskådarnes nyfikna
blickar, som de öfriga syskonens. Det var ett blandadt
tycke af far och mor, ljust hår och bruna ögon, för
öfrigt på engång en viss högdragenhet förenad med ett
känsligt, nervöst och lidande utseende. Ynglingen, ehuru
blott fjorton år, såg ut som vore han mycket äldre.
Han satt insvept i en tjock skinnfodrad kappa, stödde
sig, när han nedsteg ur vagnen, på sin guvernörs axel
och gick öfver gården med nästan vacklande steg, utan
att hälsa på någon af de kringstående. Hans ledsagare
åter, magister Schönberg, af en gammal, men utarmad
och afsigkommen adelig ätt, tycktes vara en man af
omkring fyrtio år, mager, bleklagd och af ett torrt
utseende.

I fjärde vagnen sutto fyra kammarjungfrur med
allehanda saker för nytta och nöje, hvaribland två knähundar,
fröken Ebbas favoritkattunge, en markatta vid
namn Bobbo, två papegojor och en holländsk dvärg vid
namn Dick. Efteråt följde packvagnar med tillbehör för
en sommarsejour, där ingenting som hörde till tidens
aristokratiska lyx fick umbäras. Åskådarne tröttnade
icke att begapa dessa herrligheter, af livilka många voro
för dem ända till namnet obekanta. Mesta uppseendet
väckte likväl dvärgen, markattan och papegojorna. Men
deras rykte skulle snart fördunklas af en ännu vidunderligare syn.

-- En tocken liten och nätter herre! Hvad heter
den lilla herrn? utropade mor Brita inställsamt och
lutade sig fram öfver vagnen, för att bättre se markattan,
som satt där hopkrupen i en vrå med sin galonerade
hatt på hufvudet.

Bobbo ansåg förmodligen detta som en invit till
närmare bekantskap, ty med ett skutt satt hon gränsle
öfver mor Britas nacke och begynte frisera hennes hår
på den fason, att gumman gallskrikande tog till fötter,
i tanke att hon hade lifslefvande f-n på nacken. Mor
Susanna, som varit i Åbo och stärkt salig bispens kragar,
hade mer än engång i sina dagar sett markattor på
torget och talade föraktligt om »folk som ej kunde
skilja människor ifrån kräk». Därför, när lille Dick, dvärgen,
ville stiga ur vagnen, passade mor Susanna på,
tog honom i famnen, strök honom som en katt och sade:

- Kiss, kiss, hvad han har vackra kläder, aj så
vacker rock, kisse lilla!
Men Dick fann sig alldeles ej trakterad af sådana
karesser, spände sina naglar i den bestörta gummans
kinder och ropade fräsande af vrede:

-- Katt vara du själf och inte jag, sakramentskade katta!

<image> <Obs! från sid. 277>

Skrek mor Brita nyss, så skrek nu mor Susanna
sju gånger värre. I den allmänna uppståndelsen öfver
gummornas missöde hördes hästtraf vid porten, och in
leddes sex sköna ridhästar, hvar och en med sin jockey,
samt i spetsen för dem en morian, klädd i grann silfverstickad
jacka, men svart som synden. Förskräckelsen
blef allmän; åt alla sidor skingrades åskådarne. Morianen,
antingen han harmades öfver den afsky han väckte eller
var road af att öka den okunniga hopens fruktan, gjorde
en grym grimas, sträckte ut tungan och visade två rader
hvita och hvassa tänder. Villervalla, rop och böner mot den
lede fienden hördes om hvarandra. Mor Susanna hämtade
sig likväl så mycket, att hon klyftigt uträknade, huruledes
»djäfvulen väl måste hafva sin hand med, där människor
blifvit kattor och kattor människor; men, tillade hon
triumferande, rädd är han ändå för prästfar; han tordes
ej komma hit förrän den gudsmannens tal var slut.»

Rätta förhållandet var att morianen, som hade det
svarta namnet Nero, var grefvinnans stallmästare och hade
i sakta mak kommit efter från Åbo med ridhästarna.

*

Morgonen efter sin ankomst till slottet satt grefvinnan
Bertelsköld i den praktfulla sängkammaren och betraktade
en herrlig utsikt öfver Majniemi sund, medan kammarjungfrun
upplade hennes rika blonda hår med samma
noggrannhet, som hon skulle ha gjort det nyss före en
lysande fest i den svenska hufvudstaden. På bordet
bredvid grefvinnan stod en silfverbricka med servis af
kinesiskt porslin, i hvilken man nyss serverat choklad,
och hennes små fötter, vårdslöst instuckna i guldstickade
tofflor, hvilade på en sidendyna, lagd framför toiletten,
likasom vore icke ens den mjuka persiska mattan nog
fin och varm för den fot som trampade den. Från
rummet bredvid hördes papegojornas otäcka kuttrande,
som alldeles förtog ljudet af fågelsången i björkarna
vid stranden, äfven om dessa vårens barndomsröster
kunnat intränga genom rutorna af de omsorgsfullt slutna
fönsterna.

Klockan var omkring sju, och naturen strålade i
hela den daggiga glansen af en skön junimorgon. Det
var en herrlig utsikt öfver lummiga löfstränder, mellan
hvilka spegelblanka vikar smögo sig fram likt silfverband
på en ljusgrön sammetsmatta. Hafvet, det mäktiga, stora,
som gick i djupa dyningar långt borta i taflans bakgrund,
hade hitskickat endast sina blidaste döttrar, de smala
fjärdar och sund, hvilka kärligt omslöto uddar och öar,
bevuxna med rönnar, björkar och blommande häggar.

-- Skjut bättre undan gardinen, Karin, sade grefvinnan,
betagen af den tjusande anblick, som utbredde
sig öfver nejden. -- Bertelsköld hade rätt, tillade hon
tankfullt; detta land i allt sitt armod är dock mycket
skönt, nästan lika skönt som mitt Västergötland.

-- Ers nåd bör ej exponera sig för luftdraget,
yttrade kammarjungfrun med en favorits beställsamma
förtrolighet. -- Du milde himmel, hvad ers nåd i dag
ser bra ut, ja riktigt förtjusande; jag slår vad att grefven
skulle säga detsamma. Hvem hade också kunnat tro
att den infama blåsten på sjön och den kalla finska
luften skulle bekomma ers nåd så väl! Förlåt ... ännu
den ena locken ... så där. Det lönar visst mödan
att vara så älskvärd för toma väggarna eller en tråkig
präst eller några andra tölpar här på bondlandet. Ack,
ers nåd!

-- Hvad suckar du åt, toka?

-- Ack, ers nåd, Finland är ändå ett afskyvärdt
land, hvarför skulle vi hit? Ödemarker och tallskogar,
ett troll bakom hvarje stubbe, och ett språk sedan, kix,
kax, kux! Jag tänker på våra resor i Frankrike och
Italien. Där kunde man få smak för att bo på landet.
Hvar man gick, så badade man ordentligt i blommor
och vällukter; socker på alla läppar, vid hvarje steg en
markis, i hvarje buske en vicomte. Han var ändå bra
söt, den vackra vicomte d'Ayrac i Rouen ...

Kammarjungfrun väntade troligen att se sin djärfva
anspelning besvarad med en lätt rodnad eller ett smålöje,
men i stället röjdes en hastig blekhet på grefvinnans
fina kinder.

-- Hvar är Sinclair? frågade hon kort afbrytande.

-- Jag ser henne komma där borta i trädgården.
Hon går med en bok i handen; hon hvarken hör eller
ser. Men ... hon stannar, hon syns bestört. Ja verkligen,
hon ropar på hjälp. Hon slår omkring sig med sin
eldröda schal ... hon springer ... det är första gången
en dödlig sett fröken Sinclair springa! ... Nu stannar
hon åter. Men hvad går åt henne? Nej se, ers nåd,
se! Det är för löjligt!

Och den själfsvåldiga kammartärnan utbrast i ett
så hjärtligt löje, att grefvinnan mot sin vilja lockades
till fönstret att se hvad som kunnat ge anledning därtill.
Hvad hon såg var äfven af det slag som kunnat locka
allvaret själf att glömma sin värdighet. Fröken Sinclair
stod vid trädgårdsmuren, där hon ej mera hade reträtten
öppen, och slog förtvifladt omkring sig med den röda
schalen, för att afvärja ett helt dussin kalkoner, hvilka
med utsträckta halsar och spärrade stjärtar angrepo
henne; och ju mera hon slog med schalen, desto ursinnigare
blefvo hennes befjädrade fiender.

-- Jag är säker att alltsammans är ett upptåg af Gösta, 
sade grefvinnan både misslynt och skrattande. -- Spring ned, 
Karin, och befria fröken; skicka opp min vildbasare, 
om du ser honom.

Karin gick och kom snart tillbaka med både Gustaf
Adolf och den befriade fröken, den senare lika högröd
af harm, som nyss hennes schal. Där blef på stället
rannsakning. Gustaf Adolf förklarade att han varit i
stallet och ryktat hästarna med Nero. Därefter hade
han varit med förvaltaren på åkern och försökt »lära
sig plöja». Därefter hade han råkat öppna trädgårdsporten
för kalkonerna ...

Det gjorde grefven med flit, för det att han såg
mig promenera där, invände fröken hvasst.

-- Ja -- sade Gustaf Adolf med en trotsig öppenhet,
som klädde honom förträffligt -- jag tyckte det var synd
att fröken skulle gå ensam och ville skaffa fröken ett
passande sällskap.

Om också modershjärtat var böjdt att advocera
för den vackre mörkögde förbrytaren med den glada
frimodiga pannan, så förstod grefvinnan mästerligt att
dölja det.

-- Det är föga passande för en adelsman att lära
sina seder i stallet, sade hon strängt, och ännu mindre
att gå som en bonde efter plogen. Du har <i>dessutom</i>
betett dig oskickligt mot fröken Sinclair. Jag vill att
du ber henne om förlåtelse.

Gustaf Adolf bet sig i läppen.

-- Jag ber <i>er</i> om förlåtelse, min mor! sade han.
-- Men jag fordrar att du ber <i>fröken</i> om förlåtelse.

Gossen teg ett ögonblick. Därpå sade han fyndigt:

-- Nej, min mor, det passar inte en adelsman att
göra afbön hos den som kalkonerna gjort illa. Tror ni
att jag är skyldig fröken upprättelse? Ja då nekar jag
ej alls, om hon vill slåss med mig ...

Ett knappt märkbart löje röjde att den svaga modern,
hvars styrka var mera skenbar än verklig, hade möda att
bibehålla sin stränghet. I detsamma kom äldre brodern,
grefve Torsten, och hörde utmaningen.

-- Gösta är icke rädd för mer än en fiende, sade
han, och det är ledsnaden.

-- Du har rätt, sade modern, glad att finna en utväg 
som var mindre förödmjukande för hennes älskling. -- Tillåt, 
min bästa fröken, att <i>jag</i> ber er om tillgift i
stället för min halsstarrige son. Men du, Gösta, du går
genast upp i ditt rum och blir där till aftonen i arrest.
Det må vara ditt straff för denna gång.

Den dömde förbrytaren gjorde en stel bugning och
lydde. Han hade knappt kommit ut ur rummet, innan
lilla Ebba, som lyssnat vid dörren, flög honom om halsen
och utropade halfgråtande:

-- Var inte ledsen, Gösta, jag skall vara hela dagen
hos dig. Jag skall söka fram alla mina dockor åt dig,
bara du lofvar att inte, som sist, hänga opp dem i
spjällbandet.

-- Låt mig vara! sade gossen vresigt.

Men strax därpå ångrade han sig, och tårarna
kommo honom i ögonen.

-- Nog skulle du ha roligare därute, sade han.
Men kom ändå. Du är bra god som bryr dig om mig.
Aldrig mera gör jag dina dockor illa.
De båda syskonen gingo att dela arresten. Men inne
i sängkammaren fortfor en rådplägning mellan grefvinnan,
hennes sällskapsdam och unge grefve Torsten.

-- Gösta är alltför lätt ledd till oseder, sade modern
ursäktande. Det är skada att han ej har ett bättre
passande sällskap än betjening och bönder här på
Majniemi.

Fröken Sinclair, ännu echaufferad, nämnde ett ord
om den alltför själfständiga min, som slottets underhafvande
togo sig. Hon hade just i trädgården med
förtjusning studerat en ny roman af Scudéry, då hon
oförmodadt blef angripen af ... och därvid såg hon flera
af trädgårdsdrängarne arbeta på kort afstånd ifrån henne,
men ingen hade rört en fot, för att komma henne till
hjälp. Ja förvaltaren, som kom öfver gården, hade understått
sig att skratta ...

Torsten upptog denna anmärkning på ett sätt som
vittnade om de aristokratiska grundsatser han tidigt insupit
af sin lärare, kanske till någon del af sin far.
Majniemi, sade han, har alldeles för länge saknat en
herre på stället. Folket har vant sig att lefva på egen
hand; det måste vänja sig vid den beroende ställning
som tillkommer det. Han tyckte ej illa om förvaltaren; det
såg ut att vara en bra karl, men alldeles för egenmäktig.
Hofmästaren hade berättat om en mycket klandervärd
uppstudsighet. Sådant borde förekommas en annan gång.

Grefvinnan betraktade tankfull den sköna utsikten.

-- Låt säga förvaltaren, sade hon vårdslöst, att han
ej vidare lär Gösta plöja. Låt säga honom att underdånighet,
yttre och inre, är hans pligt och hans folks.
Kom, Torsten, se hit! Ser du den glimmande blåa randen
där bortom löftopparna? Det är hafvet, Torsten! O hvad
storheten är skön, när den förstår att vara mild!
Torsten såg bortåt hafvet. Han senterade den inre
motsägelsen i sin mors ord. Han svarade med ett uttryck
vida öfver sina år:

-- Men, min mor, är det ej storhetens största pligt
att vara stor?

-- Just därför, sade grefvinnan, behöfver den ej
förringa något annat vid sin sida. Ser du, Torsten, detta
är det Finland som man målat för oss så ödsligt och
vildt. Mig förekommer det likväl på engång så skönt
och så stort.

-

<b>4. Fester och faror.</b>

Carl XI:s kraftfulla, nyktra, allvarliga, nästan trumpna
regering hade plötsligen satt en damm för svenska
adelns öfverdådiga lyx, som strömmade ut öfver alla
bräddar alltsedan drottning Kristinas tid. Det blef ett
hastigt slut på alla dessa praktfulla och veckotal långa
fester, ringränningar, tornerspel, komedier, dueller, strömmar
af vin, hjordar af stek, förgyllda statsvagnar, frasandet
af siden och klangen af det utströdda silfret öfver hela
Sveriges rike, Finland icke undantaget. Det blef tystare,
nästan ödsligt i de stolta adelsborgarna; festernas larm
hade förklingat, bordens dignande öfverflöd hade smultit
ihop, ståten hade bleknat, silfret hade vandrat genom
reduktionen in i konungens skattkamrar. Och i stället
kommo de styfva allongeperukerna, de långa predikningarna,
de skarpa räfsterna, det järnhårda duellsplakatet, 
och med dem en viss butter råhet, i hvilken
konungen personligen föregick med exempel. Men likasom
hade mörkrets makter harmats öfver den gudsfruktan,
det allvar och den stränga sedlighet, som under
allt detta blef sed och lag, så begynte den farligaste och
mest förstörande fienden för hela nordens lugn att vid
samma tid smyga sitt gift i samhällets kärna. Lyxen
gick bort, och brännvinet kom.

I de sista åren af den väldige adelstämjarens tid
var det därför något ovanligt, ja oerhördt, att se den till
största delen utarmade adeln utveckla en del af sin forna
prakt, och det skedde då endast i trakter så aflägsna,
att man trodde sig säker för reduktionsherrarnes ständigt
lurande blickar. Om detta var fallet med Majniemi,
skola vi snart erfara. Det säkra är, att strax efter den
grefliga familjens ditkomst, sommaren 1695, begynte en
rad af fester så lysande, så slösande, att de föga syntes
öfverensstämma hvarken med tidens sed, rikedomens
faror eller det landtliga lugn, till hvilket grefvinnan
Bertelsköld hade dragit sig undan för att vårda sin
vacklande hälsa.

Ehuru grefve Bertelsköld hörde till den yngre adeln,
Kristinas skapelse, så hörde likväl hans grefvinna, född
Sparre, till de äldsta familjerna och delade deras sympatier
och deras missnöje med den nuvarande styrelsen. Tyvärr
har icke denna sannfärdiga berättelse förvarat namnen
på alla de högättade och stolte gäster af den kringboende
gamla adeln, som vid denna tid besökte Majniemi och
deltogo i dess fester.

Likväl kan man taga för afgjordt, att där icke
saknades hvarken Hornarne till Kankas -- af hvilka
likväl öfverste Evert Gustafsson aflidit 1687 och Finlands
generalguvernör Henrik Horn, friherre till Marienborg,
lämnat världen 1693 -- ej heller den stolta friherrinnan
på Lemsjöholm, Anna Maria Cruus, född grefvinna Horn,
eller de icke mindre förnäma Flemingarne till Villnäs,
som då hade återgått från den grefliga till den friherrliga
ätten af samma namn. Där saknades visst icke heller
landshöfdingen i Åbo, friherre Lorentz Creutz till Cassaritz,
herre till Sarfvelaks, Tjusterby och det nyss anlagda
Tykö, jämte hans förnäma friherrinna, Hedvig Eleonora
Stenbock, hvars mor var en De la Gardie. En talrik
skara af adeln från Åbo och trakterna däromkring följde
dessa sina chefer till Majniemi.

Sommaren var regnig, kall och föga gynnsam för
lustbarheter i det fria. Det var som förgjordt; hvar
gång grefvinnan arrangerat en rätt glad fest i det fria,
begynte himlen mulna, där kom störtregn och blåst, allt
var förstördt, och man fick roa sig inom slottets murar. I
slutet på Juli beslöt hon likväl att fira höbärgningen med
en rätt lysande tillställning och kallade på sin hofmästare.

-- Min kära Janssen, sade hon, elementerna ha
sammansvurit sig mot mig; ni däremot har alltid god
väderlycka; bestäm en dag i nästa vecka, när jag bör
bjuda våra vänner på slåtteröl. Nästa måndag till
exempel?

Hofmästaren var genast beredd.

-- Ers nåd skämtar, svarade han. Om jag äger
någon lycka, som förtjenar att kallas så, är det lyckan
att kunna uppfylla ers nåds befallningar. Måndagar och
fredagar anses för ogynnsamma dagar. Behagar ers nåd
befalla nästa torsdag?

-- Så sent? Då vore det kanske skäl att invänta
grefven. Men lika godt, vi bestämma torsdagen. Har
ni penningar?

-- Den lilla summa grefven skickat är längesedan
slut, svarade hofmästaren, och jag har uppburit allt hvad
jag kunnat utpressa af förvaltaren. Den karlen har en
beundransvärd talang att nedgräfva alla godsets inkomster
i bottenlösa kärr. Emellertid (och härvid bugade sig
Janssen mycket ödmjukt) behöfs det blott en vink af
ers nåd, liksom förut ...

-- För att låna af er, menar ni? inföll grefvinnan
stolt. Min herre, jag kan umbära mina tjenares gracer.
När jag behöfver ert biträde, skall jag tillsäga därom.

-- Som ers nåd befaller, svarade hofmästaren i
samma ton som förut, men med en hemlig blixt af såradt
högmod, och beredde sig att lämna rummet.

-- Vänta, återtog grefvinnan, jag erinrar mig att
grefven, min man, bör vara här om två veckor. Ni kan
därför ännu denna gång tillskjuta kostnaderna; det blir
knappt några dagars förskott. Huru mycket är jag er
skyldig?

-- En obetydlighet, ers nåd, som jag ej kan påminna
mig, svarade ögontjenaren allt i samma ton. -- Mitt 
minne är mycket kort för allt annat än ers
nåds befallningar.

-- Och det är förmodligen för det att ert minne
är så kort, som ni hvar gång låtit mig på förhand underskrifva
ett kvitto öfver beloppet? Janssen ... om ni
skulle bedraga mig?

-- Ers nåd, detta misskännande ...! Jag går genast
att för ers nåds ögon sönderrifva dessa olyckliga kvitton,
som beröfva mig det jag anser dyrbarast på jorden, ers
nåds förtroende!

-- Det är onödigt, stanna kvar. Tror ni att fyra
hundra daler silfvermynt förslå till i torsdag för alla
uppköp i Åbo, -- kostymer, musik, fyrverkeri, drufvor,
kryddor etcetera?
-- Om ers nåd tillåter mig att besörja uppköpen
med omtanke och hushållning, hoppas jag kunna för
trehundra daler ...

-- Omtanke! Hushållning! afbröt grefvinnan häftigt.
Jag begär inga tiggaretjenster af er, min herre. Ni
känner min vilja; hushålla och spara för er räkning,
icke för min. Till i afton uppsätter ni en plan för
festen, och hvad kostnaderna angår, se här ...

<image>

Grefvinnan gick hastigt till skrifbordet och uppsatte
med knappt läslig stil följande kvitto, som hon lämnade
hofmästaren

<tab>»Janssen har att fordra 400 daler i silfver. Kvitteras.
<tab><tab>Ebba Kristina Bertelsköld, född Sparre.»

*
Torsdagen kom, och för första gången på länge såg
man den klarnade himlen bebåda en vacker sommardag.
Klockan vidpass åtta på morgonen lät hofmästaren anmäla
sig för att emottaga grefvinnans sista befallingar.

Han inträdde ljudlöst i kabinettet, hans steg förlorade
sig på den broderade mattan; hans herskarinna tycktes
ej blifva honom varse. Hans blickar hvilade obemärkta
på den behagfulla, ännu ungdomliga gestalten i dess lätta
morgondräkt. Grefvinnan satt tankfull och fördjupad i
läsningen af ett nyss ankommet bref.

Hofmästaren väntade en stund i tystnad, men
slutligen förlorade han tålamodet, ty minuterna voro
dyrbara.

-- Jag kommer för att höra om ers nåd har något
mera att befalla, yttrade han ödmjukt. Ers nåd har
gjort orätt uti att misstro sin lycka. Dagen blir förtjusande,
och festen skall äfven blifva det.

Grefvinnan såg opp -- något förtrytsamt kanske, ty
hon svarade kort och nästan vresigt:

-- Festen blir icke af. Låt kontramandera alltsamman.

-- Ers nåd! ... stammade hofmästaren.

-- Behöfver jag säga er mer än en gång hvad ni
har att göra? Festen blir icke af.

-- Förlåt mig, ers nåd, det är omöjligt. Allt är
i ordning. Hans excellens i Åbo och deras nåder på
Villnäs, Lemsjöholm, Kankas och andra förnäma gäster
blefvo bjudna i går på morgonen och skola vara här
vid middagstiden. Man kan ej mera skicka dem återbud.

-- Gör hur ni vill. Festen blir icke af.

-- Man måste åtminstone ha ett skäl att förebära ...

-- Behöfver jag redogöra för mina skäl? Sinclair,
var god och kom hit. Tror ni att det behöfs skäl?
Fröken Sinclair kom.

-- Jag fruktar att ers nåd ej kan undvika en
förklaring, svarade hon förlägen. Dessa Hornar och
Flemingar fordra égard. Deras börd, deras rang ...

-- Säg dem hvad ni vill. Rår jag för att min man
är oförnuftig? Hör själf hvad han skrifver: »Politiska
skäl fordra, min dyra vän, att du denna sommar lefver
så <i>rétirée</i> som möjligt. Inga <i>fêter</i>, ingen <i>luxe</i>, det är i
högsta grad <i>risquabelt</i> att visa en <i>splendeur</i>, som kunde
ådraga oss vissa personers <i>jalousie</i>. Mina <i>soupçoner</i>
skall jag själf innan kort <i>explicera</i> för dig. Till dess,
<i>ma très chère</i>, vore jag dig <i>obligerad</i>, om du ville visa
<i>attention</i> för mina <i>desseiner</i>».

-- Om jag vågar säga min tanke -- yttrade fröken
något brydd -- så kan herr grefvens mening <i>pas du
tout</i> vara den att lägga <i>obstacle</i> i vägen för en <i>fête</i>,
som ers nåd redan annonserat. Det måste alltid blifva
en <i>question de demain</i>.

-- Hans nåd, inföll hofmästaren, skulle säkert med
<i>chagrin</i> erfara att personer af den <i>qualité</i>, som till
exempel friherre Creutz, skulle mankeras genom att
kontramandera en gjord invit.

-- Men hvad bör jag göra? fortfor grefvinnan
misslynt. Min mans önskan är klar, ehuru jag ej kan
fatta dess orsak.

-- Ers nåd supponerar att brefvet kommit i morgon
och icke i dag, genmälde Sinclair modigare.

-- Dagen blir herrlig, festen blir skön, inföll hofmästaren
i samma ton. -- En sådan dag kommer ej åter.
Man skall erkänna ers nåd för den tongifvande bland
hela finska adeln.

Grefvinnan vacklade. Men hon var sin man i hög
grad tillgifven och skulle sannolikt ändock ha deciderat
sig att följa hans önskan, därest icke lilla Ebba inkommit
utom sig af förtjusning öfver sin nya kostym, som hon
skulle bära vid festen och som föreställde en dryad
eller skogsnymf. Moderssvagheten tog öfverhand. Efter
någon tvekan beslöt grefvinnan att festen dock skulle
äga rum, »men blott för denna gång».

Sinclair och hofmästaren skyndade hvar åt sitt håll,
triumferande öfver att ha genomdrifvit sina planer. Då
anmälde kammarjungfrun förvaltaren. Grefvinnan var
icke vid lynne att mottaga den bistre unge mannen, som
oftare visade henne trumpna miner än glada, men lät
slutligen förmå sig därtill.

-- Hvad vill ni? frågade hon kort.

Mäster Per var icke buskablyg, när det gällde att
brottas med själfva björnen, men här kände han sitt
mod försvinna. Han hade öfverläst en så skön läxa på
vägen; nu hade han glömt den totalt och brummade
otydligt något som skulle föreställa en lyckonskan med
anledning af det vackra vädret.

-- Det är bra, svarade grefvinnan otåligt. Var det
något mera ni ville säga mig?

Mäster Per morrade några ord ungefär af den mening
att årsväxten vore mycket klen och att ängarna borde
få växa bättre innan de slogos.

Grefvinnan förlorade tålamodet, som just ej var af
längsta sorten.

-- Illa nog att ni ej har hö, sade hon; det är ert
fel. Mina gäster skola bärga slottsängen i dag. Är det
för liten växt, så låt slå de närmaste ängarna och för
det slagna till slottsängen. Jag vill att det skall se
ymnigt ut. Majniemi är rikt; ängarna få ej vara fattiga.
Adjö med er; gör som jag sagt.
Innan mäster Per visste ordet af, var han åter på
väg utför slottstrapporna.

-- Du fördömda tjurskalle! sade han till sig själf.
Hade jag ej så skönt läst öfver huru jag skulle öppna
grefvinnans ögon för hela sanningen? Huru hästarna
beta våra fetaste ängar! Huru jägarne trampa våra bästa
åkrar! Huru säden ej matas! Huru gräset förtvinar!
Huru missväxt grinar på alla fält! Huru hungern klappar
på alla dörrar! Huru öfvermodet förtrycker oss! Huru
snikenheten prejar oss! Huru lättjefulle, sturske betjenter
huttla med bonden efter behag! Huru allt förslösas!
Huru folket knotar! Huru man ljuger! Huru man stjäl!
Huru Majniemi går till spillo! Huru hela mitt verk
förstöres! Gode Gud, nej icke mitt verk, utan ditt!
Beskydda du detta olycksslott, att icke de dagar må vända
igen, om hvilka män och gubbar ännu med bäfvan tala!

Dessa ord framkvällde, otydliga, likt bruset af ett
aflägset vattenfall, ur förvaltarens breda bröst. Men han
hade icke länge tid att öfverlämna sig åt dessa sorgliga
tankar. I trapporna var han nära att springas omkull
af kammartjenarne; på gården bestormades han från alla
håll. Där skulle vara hafre, hö och stallrum för hundrade
hästar, riklig förplägning för gästernes talrika svit; flaggor
på tornen; nya löfsalar; nya triumfbågar; alla slottets
underhafvande skulle vara på sin post, högtidsklädde,
väl dresserade, framför allt med <i>glada miner</i>. Alla
förråder skulle tömmas, alla källrar aflämna sitt innehåll.
Majniemi skulle visa sig rikt, grefligt, fursteligt, kungligt,
medan nöden smög i dess kojor och farorna lurade
bakom bländverket af dess glänsande ståt.

Mäster Per var en enkel och ärlig landtbrukare. Han
kunde ej fatta huru en så skimrande slöja kunde kastas
öfver en så hotande ruin. Men en tanke utgjorde hans tröst:
-- Bara grefven kommer, skall allt bli bättre! Grefven
är ädelmodig, grefven är rik! Han skall förstå sitt folks
betryck! Kanske skall han kasta en tunna guld uti
nödens gap; och mera än guld: han skall kasta en
solblick af mänsklighet i detta mörker af tyranni!

Men den som ej, likt mäster Per, var invigd i en
del af slottets mysterier -- ty han kände långtifrån
alla -- den tänkte helt säkert gladare tankar i den
herrliga sommardagens solsken. Där reste sig det stolta
slottet med sina fem torn öfver den gröna nejden som
en kungaborg omgifven af hela sitt rike. Majniemis
siskor sjöngo i lunderna; sommaren var så sen, att
naturen lefde ännu uti vårens efterglans. I sakta vågor
gungade vikarnas silfver rundt kring stränderna. I
granarnas mörka kronor susade minnet af den tid som
förgått; i björkarnas ljusa lockar vaggades hoppet om
kommande vårar. Hvad den mänskliga stoltheten någonsin
förmått att framkalla på Finlands jord, det försökte den
här; men praktfullare än dess prakt, herrligare än dess
herrlighet, utbredde naturen sin klara, sin strålande frid
öfver Majniemis blommande stränder.

-

<b>5. Slåtterölet.</b>

Klockan tolf middagstiden begynte gästerne anlända.
Där kommo långa rader af den tidens tunga heltäckta
vagnar, som behöfde ett spann af fyra hästar för
att röras ur fläcken. Och vid deras sida galopperade
lätt och behagfullt sirlige ryttare i brokiga dräkter, unge
ädlingar, som, än till höger, än till vänster om vagnarna,
läto sina hästar dansa i kråmande rörelser med högburna
frustande hufvuden, för att tillvinna sig en beundrande
blick från de sköna ögon, som tittade ut genom vagnsfönstren.

Vägarna voro stänkta med vatten och beströdda med
björklöf, blandadt med blommor. Längs gärdesgårdarna
hängde, liksom vid grefvinnans ankomst, guirlander af
små rönn- och grankvistar, bundna på snören. Innan
man vände inåt stora inkörsporten, åkte man omkring
hundrade alnars sträcka genom ett konstgjordt hvalf af
björk och gran, som spred en angenäm svalka i sommarhettan.
Från alla fem tornen svajade åter de blågula
fanorna i den genomskinliga luften, och den största fanan
på hufvudtornet var prydd med Bertelsköldska vapnet,
en ryttare i full rustning, på ena sidan en nedfälld vindbrygga,
syftande på Marienburg (vid Würzburg, där ättens
stamfader först inträngde öfver slottets vindbrygga), och
på andra sidan Fyens vapen, som Gustaf Bertelsköld
erhöll af konung Carl X rättighet att bära, när han först
bland alla red öfver Lilla Bält.

Middagen serverades i stora slottssalen precis klockan
ett, som var ovanligt sent för lefnadsordningen i Carl XI:s
tid, då man vanligen stod upp klockan fyra på morgnarna,
åt middag klockan elfva och gick till sängs klockan nio.
Salen förtjenar en egen beskrifning. Den var så stor,
att hundrade gäster -- ty vidpass så många voro de --
godt fingo rum kring borden, som voro dukade i ett B,
naturligtvis med nödigt mellanrum, för att inkomma inom
de båda halfcirklarna. Likväl kunde man säga att salens
höjd var ännu större i proportion, och från midten af
taket nedhängde en tolfarmad ljuskrona af gediget silfver,
ett konstrikt och ytterst dyrbart arbete, som under
trettiåra kriget blifvit plundradt från något tyskt fursteslott
(hvem vet kanske från en klosterkyrka) och hemfördes
bland andra skatter af den äldre Bertelsköld.
Taket var siradt med en stor mängd afbildningar. Här
såg man de sju Egyptens landsplågor, Israeliterne i öknen,
Josuas och Makkabeernes strider med flera uppbyggliga
taflor ur Gamla testamentet, valda på det sätt att man
tydligen kunde märka slottsherrens förkärlek för krigiska
ämnen. Väggarna röjde samma smak i ännu högre grad,
ty de voro från golf till tak beklädda med kolossala
oljemålningar, föreställande scener ur trettiåra kriget och
Carl X:s fälttåg. Stilen röjde en holländsk målares hand,
och kavallerifäktningar utgjorde hufvudämnet. Här såg
man, bland annat, Wallensteins anfall mot Stålhandske
och finnarne i slaget vid Breitenfeld; öfvergången af
Lech; Gustaf Adolfs intåg i München; Gustaf Adolfs
död vid Lützen; slagen vid Nördlingen och Wittstock;
slaget vid Warschau med flere ryktbara tilldragelser.
Senare tillkommen och af en annan hand var en stor
tafla föreställande öfvergången af Lilla Bält; man såg på
afstånd konungen segrande landstiga på Fyen, medan
närmare i förgrunden en ryttareskara med vagnar och
tross sjönk ned under bristande is, och ofvanför syntes
ryktets gudinna hållande en svart vapensköld, på hvilken
lästes i förgylld skrift:

<tab><i>Gustavus Bertelsköld, comes, obiit 29 Jan. 1658.
<tab>Jacet indomitus victor pro rege sub unda.</i>
<footnote>Gustaf Bertelsköld, grefve, dog den 29 Jan. 1658.
Okufvad och segrande för sin konung, hvilar han under vågen.
</footnote>

Vägledd af denna tafla, kunde man lätt på de öfriga
taflorna, och merendels invid Gustaf Adolfs eller Carl X:s
sida, särskilja den gamle grefve Bertelskölds resliga
kämpagestalt, utdelande sina hugg i det hetaste stridstumlet.
Målaren hade naturligtvis icke förklenat den
tappre grefvens bedrifter; men det måste erkännas, att
verkligheten erbjöd hans pensel rika ämnen. Likasom
för att mildra intrycket af dessa blodiga taflor, såg man
på midten af stora väggen framför ingången en annan
af fredligare anblick, föreställande drottning Kristina
utdelande grefvevärdigheten åt en stålklädd krigare, och
under lästes det likaledes förgyllda datum 20 Oktober
1650. Mellan de sex fönsterna på långsidan sågos för
öfrigt fem stora porträtter, bland hvilka man vid första
anblicken igenkände Gustaf Adolf, Kristina och Carl X
Gustaf. Fjärde taflan, en riddare i full rustning, var
porträttet af samme den förste grefven Bertelsköld, som
förherrligats öfverallt af målarens hand, och den femte
taflan visade den undersköna bilden af hans tidigt hädangångna
grefvinna, med datum af hennes dödsdag den
24 Juni 1653. Nuvarande grefvens och grefvinnans
porträtter hade erhållit en anspråkslösare plats i den så
kallade marmorsalen.

Det vore förgäfves att söka beskrifva måltidens
prakt. Vare det nog sagdt, att servisen för alla hundrade
gästerne var af silfver, med Bertelsköldska vapnet
stämpladt ofvanför ett numera obekant polskt vapen,
som antydde att denna dyrbarhet, ej mindre än ljuskronan,
var ett byte från kriget och hämtadt från något
eröfradt slott i Polen. Krigens minnen gingo igen;
man såg numera endast deras glans, man hade glömt
deras tårar.

Kaffe var icke okändt, men dracks ännu ej vid
större tillfällen. I stället serverades efter de många
stockholmska bakverken och franska konfityrerna vid
slutet af måltiden ett sött spanskt vin i små slipade
glas med fötter af elfenben. Grefvinnan, som intagit
högsätet vid sidan af baron Creutz, uppreste sig strax
därpå, gästerne följde exemplet, och måltiden slöts klockan
fyra på eftermiddagen.

Nu bjöd hvarje kavaljer sin arm åt en dam, och
man gick ut att promenera i slottsträdgården. Historien
har icke antecknat hvad de sade hvarandra, dessa förnäma
gäster på Majniemi, under promenaden i löfsalarnas
svalka. Månne utsökta artigheter i det halfsvenska, halffransyska
språk, som den tiden var i bruk och som
ännu icke blifvit rensadt genom konungars föredömen
eller skaldernes nit för det nordiska modersmålet? Väl
möjligt, ty bland sällskapet funnos herrar och damer af
en <i>äldre</i> skola, som personligen hämtat sin bildning i
närheten af »det stora seklets» glänsande medelpunkt,
honom, till hvilken man såg upp som till en sol och en
afgud, all fullkomlighets mönster, all bildnings orakel,
den mäktige, omättlige, lysande halfguden Ludvig XIV.
Men dessa äldre voro på väg att utträngas af ett yngre
släkte, som uppvuxit under Carl XI:s barska allvar,
antingen i Stockholm eller hemma på deras slott, emedan
rikedomen ej mera förslog till slösande resor utrikes.
Och dessa yngre hade af sin tids förfining endast fraserna
i behåll; bakom dem dolde sig icke sällan landtjunkarens
ärliga råhet eller soldatens plumpa näfrättsidéer.

Men jag tycker mig se dem ännu, såsom Dahlberg
aftecknar dem i sitt dåvarande <i>Suecia hodierna</i> på 1695
års planscher -- desse herrar i skor, silkesstrumpor och
kortbyxor, i sina långa rockar, som visade alla ryggens
krökningar, med de långa knappraderna, de oformliga
nedhängande uppslagen, den fina hvita spetshalsduken
och den vidunderligt yfviga allongeperuken kring ett
ansikte af mjölk och bär -- och dessa sköna damer i
sina urringade, kortlifvade, snäfva, men mycket långa
klädningar med deras många garneringar, med den korta
mantiljen, som man återsett i nittonde seklet, med de
bara armarna, den koketta solfjädern och den ovanligt
höga hufvudbonaden <i>à la Maintenon</i> -- nej, icke den
allraheligaste <i>Maintenon</i>, bevars för det -- utan kanhända ...

*

Slottets båda hufvudfasader lågo mot norr och söder.
Mot norr voro inkörsporten, borggården och stora uppgången.
Södra fasaden åter vette mot trädgården, öfver
hvars klippta häckar man från slottsfönsterna hade den
skönaste utsikt öfver hafsviken. På östra sidan lågo de
vidsträckta uthusen, där vi i början af denna berättelse
voro med om byket, medan den vidsträckta parken
utbredde sig i väster om slottet och på denna sida stod
i förbindelse med trädgården genom en bro, som förde
öfver en konstgjord damm.

För att beskrifva Majniemis trädgård, skulle fordras
mycket detaljerade insikter i den tidens hortikultur, på
hvilken otroliga kostnader nedlades och för hvilken man
enkom förskref de skickligaste holländske trädgårdsmästare.
Vår tids smak skulle kanske finna mycket
bizarrt, som den tiden ansågs vara höjden af elegans;
våra enklare känslor skulle kanske uppröras vid anblicken
af det våld, eller rättare den list, med hvilken man
inpressade naturens täcka oregelbundenhet i snörräta
matematiska figurer, som på ögat göra ett enformigt,
nästan ängsligt intryck. Men i trädgårdsskötseln som
konst hade man den tiden gått långt, kanske längre än
nutiden, emedan man då uppoffrade summor, som nu
skulle synas fabelaktiga, på detta nöje, som hade blifvit
en vurm i Holland, ett mod i Frankrike, en lyx i England,
en passion i Tyskland, och som i alla dessa länder drefs
framåt till sina yttersta möjligheter, ja stundom till
vidunderlighet, och som den praktlystna svenska och
finska adeln, kanske mera af härmningsbegär, än af
verklig böjelse, tillegnade sig. Ty vid sidan af sydligare
länders yppiga vegetation måste dessa nordiska anläggningar
synas bleka; den saftiga grönskan felades, det
varma luftperspektivet öfver blommornas glödande färger
saknades. Men i samma mån som naturen här uppe
ej förmådde uthärda en täflan med den sydländska i
rikedom, i samma mån ansträngde konsten här alla
sina resurser att fylla dessa luckor, att dölja denna
underlägsenhet.

Majniemis trädgård blef sannolikt öfverträffad af
mången annan den tiden i Sverige, om också ej i Finland.
Och likväl kunde den i konst och måhända i prakt
täfla med månget kungligt lustslott i nittonde seklet.
I åtta stora snörräta fyrkanter, hvardera omgifven af
klippta acacie- eller rosenhäckar, utbredde den sig lik
en sammetsmjuk matta nedanför slottsfönsterna. Hvarje
kvarter var konstrikt arbetadt i rococostil med blomsterrabatter,
dyrbara tulpaner, krökta, ytterst smala sandgångar
och ett fint utländskt grässlag, som lät forma sig
efter behag i fantastiska schatteringar. I medelpunkten
af hvarje kvarter stod dessutom en marmorstaty på sin
piedestal; Jupiter, Juno, Mars, Venus, Apollo, Minerva,
Merkurius och Ceres hade sålunda hvar och en för sig
sitt lilla rike af blommor och grönska. I hvardera af
de fyra yttersta hörnen, som bildades af de åtta kvarteren
sedda såsom en enda fyrkant, var en glänsande springbrunn,
där en plaskande triton sprutade sin klara stråle
i höjden. Men i medelpunkten af trädgården var en
cirkelrund damm, vidpass tio alnar i diameter, uti hvars
midt en förfärlig drake med tre hufvuden ur hvardera
af de tre gapen uppkastade en bred vattenstråle, sålunda
att de tre strålarna korsade hvarandra och bildade ett i
solen glimmande B.

När man tröttnat vid anblicken af blommorna och
springbrunnarna, behöfde man ej gå långt, innan man
fann svalka i en stor sexarmad stjärna af humle, som
klängde sig uppför sina spjälor af trävirke, sammanböjda
upptill, så att de bildade behagfulla båghvalf, där
vandraren fann täcka bänkar att hvila uppå. Medelpunkten
af denna stjärna bildade en rund doftande
humlesal, i hvars midt stod ett bord af marmor och en
täck staty af Hebe, öfver hvars hufvud dagern föll,
mildrad af grönskan, genom det luftiga löfhvalfvet.

De äldre bland sällskapet hvilade här några ögonblick,
medan de yngre spridde sig långs stranden, där
fem eller sex lätta båtar voro i beredskap för en utfart på
sjön. Kavaljererne rodde, damerna bortfläktade myggorna
med sina solfjädrar, och så gjorde man en tur kring
holmen, där Svarta Janes koja ännu kvarstod förfallen
och obebodd som en ruin från forna dagar. Minnet af
den till döden dömda häxan hade rotat sig i folktron;
stället betraktades med vidskeplig fasa, och ingen hade
kunnat förmås att bosätta sig i det illa beryktade huset.
Båtsällskapet reste också hastigt förbi, med den skämtande
anmärkning att Majniemis skatter voro här begrafna.
Ljudet af en flöjt for smekande öfver den blanka vattenytan,
ungdom och kärlek gungade bort i båtarna, de
vackra fröknarna böjde sig öfver båtkanten, och när de
sågo sina kinder rodna i vattenspegeln, doppade de sina
hvita händer i vattnet och stänkte lekfullt några droppar
på roddarne, som hotade att till straff sätta dem i land
på den misstänkta holmen.

Länge fick färden ej dröja ändå, ty nu gafs signal
att höbärgningen tog sin början på slottsängen. Mäster
Per stod där och brummade att daggen begynte falla
på det utbredda höet, som var så dyrbart i nuvarande
missväxtår, men hans mulna panna ljusnade, när den
lilla guvernanten Linderoth, åtföljd af Ebba klädd till
herdinna, hoppade fram öfver ängen och brådskade att
få räfsor åt fröknarna. Mäster Per var besegrad; det
begärda hämtades fram, väl trettio fina, lätta, blåmålade
räfsor, enkom gjorda för händer som voro vana att
behandla arbetet som en lek. Alla de äldre togo plats
på gräsbänkar och ditflyttade soffor, men alla de unga
grepo hurtigt till arbetet. Det blef ett stoj och ett ras
och ett skämt, så att Majniemis stränder genljödo däraf.
Bland de fina damerna voro somliga mycket ovana och
betedde sig befängdt roligt vid räfsningen, somliga åter
voro uppvuxna på landet och hade mer än engång hållit
i räfsan förut. Men goda makter, hvilket arbete här blef!
Mäster Per, hvars praktiska sinne alltid tänkte främst
på det nyttiga, hade blott ett ögonblick låtit besticka sig
med den täcka anblicken af dessa hulda räfserskor på
den gröna ängen. Snart såg han med en landtbrukares
förtviflan, huru höet, som hopräfsades af några, åter
kringkastades af de öfriga, som öfverdådigt hoppade midt
i stackarna eller skuffade hvarandra omkull däri, medan
somliga togo famnen full och kastade öfver de andra.
Värst bland alla var den unge Gustaf Adolf; han for
öfver ängen grasserande och förstörande som Attila,
hunnernes konung, ty växte där också gräs i hans spår,
så växte åtminstone intet hö för ladugården. De andre
adlige junkrarne låtsade hvad de kunde att bära höet
på slädarna, hvari det kördes till ladorna, men tappade
därvid hälften omkring. Olyckliga voro i denna stund
allongeperukerna; ingen frisör i Åbo eller Stockholm
skulle utan den djupaste grämelse ha kunnat betrakta
dessa stolta aristokratiska mästerverk af deras babyloniska
byggnadskonst. Nedplattade, förstörda, fulla med höstrån
och damm, blefvo de arma perukerna slutligen hängda på
trädens kvistar, en lekboll för de ostyriga aftonvindarna.
Där gick allt litet vildt och icke alldeles förnämt till på
slottsängen vid Majniemi; de gamla skakade missnöjda
sina hufvuden med deras långa orubbade peruklockar;
men hvad kunde de göra, sederna hade en smula förvildats
sedan deras ungdom, och de fingo nöja sig med
att snaska de delikata hjortron och körsbär, som ymnigt
kringbjödos af kammartjenare, klädde till herdar och
skogsrån.

Emellertid begynte solen småningom sänka sig i
väster bakom parkens ekar och björkar, de improviserade
arbetarne begynte att tröttna, och de verklige fingo utföra
resten. Då hördes trumpetstötar från parken, och fram
redo tvenne ryttare, den ene kolsvart från hufvud till
fot på en svart häst och den andre likaså snöhvit på
en hvit häst, förkunnande under fanfarer, att om det
högvälborna sällskapet ville stiga upp till Floras borg, så
ville prins Vintersnö och prins Höstnatt med sina tjenare
våga en dust till gästernes ära. Sällskapet lät ej säga sig
detta två gånger och satte sig genast i rörelse till parken.

Floras borg var en tämligen hög kulle midt i parken,
och på dess topp var ett lusthus, från hvilket man hade en
utomordentligt glänsande utsikt öfver sjön, parken, trädgården
och de långa raderna af drifhus, hvilkas fönster
glimmade som guld i aftonsolen. Gästerne mottogos här
af fröken Sinclair i skepnad af Flora, som från sin stora
korg räckte åt hvar och en, i den ordning de kommo, en
utsökt bukett af rara blommor, förklarande sin tacksamhet
för det att gästerne arbetat i hennes rike. Nedanför
kullen på östra sidan var en sandad plan, som sträckte
sig till randen af dammen, och här voro anstalter till en
ringränning; turkhufvuden af papp, ringar och fladdrande
dufvor, fastbundna med snören.

Så snart gästerne intagit sina platser, inredo från
olika sidor prins Höstnatt, åtföljd af fem andra ryttare
lika becksvarta som han, och prins Vintersnö, åtföljd af
fem ryttare lika snöhvita som han. De två partierna
saluterade gästerne; trumpeterna smattrade, och ringränningen
begynte. Det gällde nu att med spetsen af
en tre alnar lång lans, under stark ridt kring rundeln, än
uppfånga en sväfvande ring, än nedstöta ett grimaserande
turkhufvud, än genomborra en stackars förskrämd dufva,
som förgäfves sökte att undfly sin fara. Svarta prinsen
och hans folk visade sig häruti märkbart öfverlägsna
hvita prinsen och hans folk. I säkert öga, vig hand och
skicklighet att manövrera sin häst var prins Höstnatt
oöfverträffelig; han hade tagit sex ringar, lika många
turkar och fyra dufvor, innan ännu prins Vintersnö
förmått taga en af hvardera. Också hälsades han af
åskådarnes lifliga bifall, och på gifvet tecken nedkastade
Flora sin blomsterstaf på banan, hvarpå täflingen upphörde,
prins Höstnatt förklarades för segrare och erhöll
af lilla Ebba, smyckad som féernas drottning, det första
priset, bestående i en jagtväska knuten af silke och
fylld med franska karameller, det senare hennes egen
uppfinning, hvaröfver hon ej var litet stolt.

Nu serverades mjöd, man hvilade några ögonblick,
och därpå begynte den andra och allvarsammare delen
af leken, en reminiscens från fordom, som väl
öfverensstämde med tidens krigiska lynne -- denna tid då de
karoliner vuxo opp, som få år därefter skulle med sitt
rykte uppfylla hela Europa. Det var likväl den ej obetydliga
skillnad mellan dessa lekar och forntidens, att de
verklige riddarne sutto här som åskådare, medan striden
utfördes af deras tjenare och personer af lägre stånd.

Gustaf Adolf, som med brinnande liflighet följt
täflingens gång, smög sig under tiden till prins Vintersnö
och hviskade honom i örat:

-- Stå på dig, mäster Per, låt se att du är rask
och kastar den elake Janssen i backen. Akta dig för
Nero, han har den vigaste hästen: låt ej honom stöta
dig från sidan, han är stark som en varg. Var ej rädd,
Per; är han en varg, så är du en björn; laga att du
drifver dem båda i dammen, ja gör det Per, så tycker
jag om dig.

Prins Vintersnö svarade icke, han nickade bara godt
och spände på sig sin stormhufva och sitt läderkyller.

Alla kämparne väpnade sig nu på samma sätt som
den hvite prinsen med stormhufvor och läderkyller. När
det var gjordt, gafs signal att börja leken ånyo.

Banan var för trång, för att tillåta alla på en gång
deltaga i striden. Man hade därför öfverenskommit att
kämparne skulle mötas parvis, en hvit och en svart i
sender, sålunda att de först uppställdes bredvid hvarandra;
därpå red den ene åt höger, den andre åt vänster,
tills de möttes på motsatta sidan af banan, hvarigenom
deras hästar fingo ett lagom anlopp, för att kunna drabba
tillsamman med fart och kraft. Meningen var nämligen
att motståndarne skulle med sina lansar af asp
<footnote>Lansarna gjordes vid sådana tillfällen af ett skört 
träslag, på det att de skulle brista, om stöten blefve så häftig,
att den som träffades däraf kunde lida skada till lif eller lem.
</footnote> försöka

stöta hvarandra af hästen. Men emedan anloppet skedde
i en halfcirkel, hände sig att ryttarne genom centrifugalkraften
svängdes utåt och lätt blefvo osäkre i sadeln,
hvilket åter fordrade stor beräkning och skicklighet, för
att ej inverka på stridens utgång.

<image>

Följden blef också den, att den förste hvite och
den förste svarte ej förstodo att undvika denna fara,
när de drabbade hop, utan tumlade båda på en gång
af hästryggen och föllo i sanden, till åskådarnes stora
förlustelse. Sanden var mjuk, båda uppstego oskadade,
men höljde af damm och afträdde harmsne åt sidan
med utmanande åtbörder.

Båda anförarne begagnade denna otur för att hviska
en varning i örat på de kämpar, som härnäst vågade
sig fram. Anloppet skedde nu med större försiktighet
och stöten blef mera afgörande. Den hvite föll, den svarte
höll sig hurtigt i sadeln och hälsades af åskådarnes
bifallsrop som segervinnare.

Båda partierna, och på samma gång åskådarne,
begynte att värmas af striden. Man hörde hotelser,
tillrop och uppmaningar; där uppe på Floras borg höllo
herrarne vad för det ena eller andra partiet, och damerna
kastade stundom blommor, stundom konfekter ned till
de stridande.

Uppmuntradt häraf, red tredje paret ut, på engång
varsamt och raskt, men den hvite var för häftig, hans
lans brast af; den svarte svängde genast åt sidan
och kastade sin motståndare med en hastig stöt under
högra axeln ur sadeln. Ånyo voro de hvite besegrade,
ånyo höjdes ett högt jubelrop från de svartes vänner på
Floras borg.

Fjärde parets sammandrabbning blef oafgjord, likasom
första parets. Efter ett alltför lifligt anlopp föllo
båda af hästryggen, och den hvite vrickade därvid så
illa sin fot, att han måste bortledas från stridsplatsen.

Nu återstodo af de hvite endast två, men emedan
två af de svarte segrat och hade rättighet att ånyo försöka
sin lycka, voro de inalles fyra. I samma proportion
stego vaden på Floras borg, så att man höll fyra på de
svartes lycka mot två på de hvites. Hvad som ännu
uppehöll de hvites mod, var att deras ypperste kämpar
ännu icke pröfvat sin lycka. Men äfven de svarte hade
sparat sina bäste till sist.
Prins Vintersnö skickade nu sin ende återstående
kämpe i striden, och Gustaf Adolf, som afgjordt tagit
parti för de hvite, kunde ej låta bli att ropa:

-- Stå på dig, Lampi-Matts, stå på dig som en
karl och slå de svarte i backen! ...

Den hvite tycktes taga unge grefven på orden. I
två anlopp å rad fällde han två af de svarte till marken
-- desamme som förut hade besegrat hvar sin motståndare
af de hvite. Glädjerop och skymford hördes
om hvarandra bland åskådarne. De hvites aktier hade
stigit; de voro nu jämnstarke med sina motståndare,
två mot två.

Prins Vintersnö fann likväl rådligt att låta sin ende
kvarblifne kämpe hvila ett ögonblick och sporrade själf
sin häst mot en af de svarte. Redan vid första anloppet
märkte han att hans motståndare var honom jämngod,
om icke öfverlägsen i skicklighet att manövrera sin häst.
I det de möttes, hukade den svarte sig ned, undvek
prinsens välmåttade lans och gaf honom, i det han
svängde hästen, en så stark stöt från sidan mot stormhufvan,
att prinsen ofelbart störtat af hästen, om icke
remmarna brustit och stormhufvan fallit af. Hela sällskapet
igenkände nu i prins Vintersnö mäster Per, som
röd af harm och blygsel upptog sin järnhufva, för att
börja leken om igen.

-- Svarta hund -- mumlade han för sig själf --
den här gången skall du ej undkomma mig!

Signalen gafs, ryttarne stötte tillsamman, men åter
felade mäster Pers lans, ty den svarte hade, med endast
högra foten i stigbygeln, kastat sig hängande ned långs
hästens högra sida och måttade därifrån en ny försåtlig
stöt, men som endast träffade hans motståndare i benet.
Prins Vintersnö förstod sig icke på sådant skämt, svängde
om, grep sin fiendes häst med vänstra handen i tygeln
och gaf därpå med högra armen den hängande stöt
på stöt, under det att hästarna stegrade sig, tills den
svarte slutligen nödgades släppa sitt tag och föll tungt
till marken. Därvid afrycktes stålgallret, och under
hufvan grinade af smärta morianen Neros korpsvarta
ansikte.

Nu återstod prins Höstnatt ensam mot de två hvite.
Men snart nog blef jämnvikten återställd, ty redan i
första anloppet fällde han en af de hvite till marken.
Det var Lampi-Matts, som gick miste om sin efterlängtade
hämnd. Han var för het, han stötte miste och
stupade i samma stund för den svarte prinsens kraftiga
anfall.

Voro så endast de båda anförarne kvar på platsen.
Allas blickar riktades på dem; båda hade redan visat
prof på både styrka och skicklighet. Vaden på kullen
jämnades; ingen kunde med någon visshet förutsäga
utgången. Man anmärkte endast att den hvite prinsen
var tröttare, emedan han nyss förut bestått en hårdare
dust. Däremot trodde man sig märka att hans häst var
starkare och vigare, än hans svarte motståndares.

Kämparne redo långsamt till sina platser och hälsade
hvarandra på riddaresed. Man kunde ej se genom stålgallren
huru fientligt de mätte hvarandra med blickarna,
ehuru allt skulle vara endast ett skämt.

Trumpeten smattrade, hästarna kände sporren och
genomflögo i en blink hvar sin motsatta halfcirkel. När
de möttes, splittrades båda prinsarnes lansar, och båda
ryttarne vacklade af stöten, men blott för ett ögonblick.
Båda sutto de kvar i sadeln, och en storm af handklappningar
och bifallsrop röjde tydligt åskådarnes nöje
och beundran öfver denna vackra ryttarelek.
Ryttarne vände om till sina platser, och trumpeten
smattrade ånyo. Andra anloppet höll på att gå olyckligt
för svarte prinsen. Hans häst snafvade, och det skulle
varit en lätt sak för den hvite att nedstöta honom från
sidan, men han gjorde det ej. Han vände lugnt om,
under åskådarnes högljudda bifall, och man begynte för
tredje gången.

Den svarte syntes ej förstå sig på ädelmod, han.
När de möttes, splittrades hvite prinsens lans för andra
gången, men den svarte hade med flit gjort en lättare
stöt och behöll sitt vapen. Nu var han ej sen att
begagna det; en våldsam stöt kastade den hvite prinsen
oförberedd ur sadeln, men han föll icke, han blef en
sekund hängande i stigbygeln och lyckades, emedan han
fasthöll tygeln, att svinga sig upp igen. Utan vapen red
han i raseri mot den svarte, hvars häst stegrade sig,
gick bakåt, söndertrampade staketet och nära nog hade
kastat sin ryttare i dammen. Men den svarte förlorade ej
fattningen. I det afgörande ögonblicket, just vid randen
af dammen, hann han nätt och jämnt lyfta sin lans och
måtta en stöt mot den hvites ansikte. Det skedde så
våldsamt, att näsa och mun frustade i blod och den hvite
prinsen hufvudstupa störtade af hästen och ned i dammen.

Ett rop af förskräckelse hördes från damerna på
kullen. Men faran var likväl ej så stor, ty de besegrade
hvite skyndade genast till och uppdrogo ur vattnet sin
afsvimmade anförare, som återfördes till slottet för att
erhålla nödig vård. De svarte hade nu segrat; deras
anförare, prins Höstnatt, red fram till Floras borg och
mottog det utfästade priset, ett vackert jagthorn af
förgylldt silfver.

Sådan var denna något vilda lek, som lätt kunnat
få en sorglig utgång, men som icke var mera hårdhändt
än mången annan vapenöfning i Carl XI:s tid, där
mer än engång blod flöt och halsar brötos och refben
knäcktes på skämt i de blifvande karolinernes bistra
lekar. Få ögonblick därefter hade sällskapet på kullen
för nya nöjen glömt de nyss föregående. Sommarnattens
lätta skymning bröt in, och i dess skuggor lyste mot
den lätt omtöcknade natthimmelen ett briljant fyrverkeri
i solar, stjärnor och bländande raketer. Det var ett
lysande lif på Majniemi vid den tiden. Rundtomkring
förplägades folket, den talrika främmande betjeningen
rumlade muntert om i slottets lägre våningar, och
väl hundrade hästar utspillde hafran ur de öfverfyllda
krubborna.

-

<b>6. En objuden gäst.</b>

Just medan fyrverkeriet brann som herrligast i Majniemi
park, och dess raketer, stigande högt öfver trädens
toppar, plöjde sina eldstrimmor i den bleka natthimmelen,
galopperade tvenne ryttare på stora landsvägen som ledde
från Åbo. Komne till hägnaden vid slottsparken, veko de
af till höger på en sidoväg och stego af vid en bakport,
genom hvilken man kunde komma in till parken. Här
mottog den ene ryttaren hästarna under sin vård, medan
den andre hastigt försvann bland parkens skuggor.

Om en stund syntes han åter närmare Floras borg
och stannade där några ögonblick lutad mot ett träd,
med korslagda armar betraktande fyrverkeriet. En mörk
kappa skyddade honom mot nattkylan och betäckte en
del af hans ansikte. Brokiga gestalter, herdar och fauner
från dagens fest, svärmade kring honom i eldskenet.
Från kullen ljöd en glädtig musik, och så långt man
kunde se, var parken uppfylld af skämt och sång, af
munterhet och öfverdåd. Där hade, utom slottets egne,
samlats flera hundrade åskådare från närmaste bygd,
och för att ej låta musiken gå obegagnad, svängde sig
än här, än där en yster skara af dansande grupper i
gröngräset mellan träden.

Den nykomne syntes föga vid lynne att dela nattens
munterhet och gjorde min att gå vidare, då han oförmodadt
antastades af en bland slottets jägare, kring
hvars gröna jacka hängde kvarlefvor af säf, som utvisade
att han i dagens nöjen spelat rollen af någon sorts
sjögud. Den lustige jägaren hade tagit något för mycket
till bästa och ansåg förmodligen den vid trädet stående
tyste mannen för en af de förnäme gästernes betjening,
som åter fått för litet af välfägnaden. Jägaren trodde
därför slottets heder fordra att han vid tillfället gjorde
<i>les honneurs</i> som värd. Han grep den främmande i
skuldran, svängde honom ett hvarf omkring och gnolade
på en gammal visa:

<tab>Skam åt den bäck, där ryttarens häst
<tab>stupar af törst vid dess lopp!
<tab>Skam åt den värd, som låter sin gäst
<tab>nykter se solen gå opp!

-- Seså, inga invändningar, min bästa Merkurius,
eller Dromedarius, eller hvad d-n du har spelt för en
roll i dag! utropade den honette värden på slottets
vägnar, i det han förgäfves sökte draga den mantelhöljde
och dystre mannen med sig. -- Är icke jag Neptunus
eller Necken eller Böfvelen från i dag till i morgon?
Och ser du, min lille bror, efter jag hör till det våta,
så har jag arbetat i mitt element. -- F-n sådan kurfurste
vi ha till hofmästare! De inbillade sig därinne att det
spanska vinet var bara för de förnämas munnar, men
så sant jag här står -- förlåt, lilla bror, jag står inte, jag
seglar, jag simmar som en fisk -- så lät Nils Janssen
hämta åt oss det sista ankaret ur denna usla slottskällare,
där själfva råttorna hädanefter få dö af törst,
ty ser du, min hjärtans gulle vän, Nils Janssen är vår
grefve, och gamla herrn därborta i Stockholm -- måtte
han florera som en enrisbuske på torra stenbacken,
darum kein Feindschaft nicht, sa' juden åt jesuiten.
Vete hin hvad som blir att äta eller dricka i morgon,
det får Nils Janssen sörja för, han har guld som nötter
i hasselskogen; men grefven, ser du, han är så fattig
som en bajersk munk i en svensk sakristia. Lita på
det, bror lille, rättnu är det slut med grefven, kapitalt,
exflinkt, herunter putzwech.

Jägaren försökte att vid dessa ord sänka sin röst
till en hviskning, likasom berättade han en märkvärdig
hemlighet, och fortsatte sina försök att draga den förmente
kamraten med sig. Denne hade likväl hufvud och fötter
bättre i sin makt och lät sig skenbart ledas, men var i
själfva verket den som styrde bådas vandring och styrde
den så, att de undveko folkhoparna.

-- Jaså -- sade den främmande, ej utan en viss
egen betoning af rösten -- det är då slut med grefven,
och hvaraf vet du det?

-- Hvaraf vet jag det? upprepade jägaren stammande,
ty det syntes att nattluften förbryllade han hufvud i stället
att göra det klart. -- Hvaraf? Jo det skall jag säga dig,
du Jupiter eller Posidonius, eller hvad du heter; ty si
gudomliga äro vi alla. Hvaraf? Måtte väl veta det, att
grefven har äran, grefvinnan har nöjet, och hofmästaren
har pengarna. Om icke Nils Janssen lånade sina pengar
till ära och nöje för det grefliga herrskapet, så vore det
hvarken ärofullt eller nöjsamt att lefva här på Majniemi.

-- Du ljuger, skurk! utbrast den främmande; men
i samma ögonblick hejdade han sig och försökte att
sänka rösten till samma ton af rå förtrolighet, som mest
tycktes öfverensstämma med jägarens lynne. -- Jag menar,
tillade han, att du ljuger som en hel karl. Det där har
hofmästaren skrutit för dig, när han tittat för djupt
i bägaren.

-- I bägaren? Håll litet, jag skall säga dig något.
Nils Janssen har ett fel, han tittar aldrig i bägaren, nej
vasserra, rundarum nichts, säger tysken. Men jag vet
något som inte du vet, Posidonius!

-- Nå hvad vet du då, store Neptunus! sade främlingen.

-- Jag vet att långe Valentin har hört af Kerstin
och Kerstin har hört af Karin att Nils Janssen suckar
af kärlek till en viss hög dam, och Karin har sagt åt
Kerstin, och Kerstin har sagt åt Valentin, och Valentin
har sagt åt mig, att en viss hög dam ej vore så obenägen
att skänka en viss hofmästare en nådig blick, och ...
hut i dig, Posidon ...

Den lustige jägaren blef på ett obehagligt sätt
afbruten i sina små meddelanden ur slottets <i>chronique
scandaleuse</i>. Han hade ännu icke talat till punkt, innan
den främmande, likasom fattad af en plötslig vrede,
grep honom hårdt öfver båda axlarna och kastade
honom handlöst och hufvudstupa till marken. Detta
råkade ske i närheten af dammen invid Floras borg,
och jägaren föll med sin halfva person i det våta,
tillräckligt ändå för att bättre än det spanska vinet
erinra honom om hans mänskliga skröplighet, oaktadt
gudarollen som han åtagit sig. Svärande och till hälften
nykter, reste han sig opp med den föresats att taga
revanche på sin otacksamme Posidonius, men denne var
försvunnen och stod ingenstädes att finna.

<image>

Vi låta emellertid jägaren anställa sina jämförelser
öfver de våta elementernas hälsosamma egenskaper
invärtes eller utvärtes och förflytta oss i hast till en
annan punkt uti slottets grannskap.

Det var sent på natten, eller rättare tidigt på
morgonen; de fleste gästerne hade lämnat slottet, några
hade kvarstannat och blifvit inkvarterade i gästrummen,
som upptogo en hel flygel och ständigt stodo i ordning
att mottaga bekanta eller obekanta, som vädjat till
Majniemis gästfrihet. Det blef småningom tystare på den
nyss så stojande borggården; tystare blef det i salarna,
det ena ljuset efter det andra slocknade i fönsterna.
Blott från parken kunde man ännu höra spridda ljud
af nattsvärmares efterspel, och borta i sidobyggnaderna
hördes stundom slamret af silfver och porsliner, som
flitiga pigor under prästmors inseende diskade under
natten, för att till morgondagen undanrödja en del af
festens ruiner.

Men hvilken natt! Försvunnen var redan hvarje flik
af skuggornas slöja öfver vatten och löf; där kvittrade
fåglar i hvarje gren af Majniemi park, och öfver löfdungarna
i nordost steg en rodnande sol i hela sin
klarhet opp ur den korta hvilans sköte. Och allteftersom
solen steg högre, begynte först de högsta tornfönstren
i slottet glimma som guld; så kom ordningen till de
lägre tornfönstren, så till småfönstren under takranden,
därpå till fönstren i tredje våningen, därpå till andra
och sist till nedersta våningen, tills slutligen sju eller
åttahundrade rutor alla på en gång glänste i lågor af guld
och slottet syntes likasom simmande i en flod af strålar
och rosenglans. Hvad som gjorde denna tafla ännu
mera storartadt skön var det, att i motsatt riktning mot
solen höjde sig i sydväst ett svart åskmoln, som redan
stigit till en tredjedel af himmelens höjd och bildade en
mörk fond, mot hvilken den stolta byggnaden glimmade
i sin ljusprakt likt sagornas slott, framtrolladt af féerna
midtemellan ljusets och mörkrets värld -- idel herrlighet
på solsidan, idel sorg på nattsidan, pärlor och kristall
omgifna af krusflor och fasa -- här förklaringen, friden,
sällheten -- där hotet, stormen och olyckan -- här en
uppgående morgon som randas i tjusande skönhet -- där 
en annalkande dag som gömmer sina blixtar i nattsvarta 
moln!
Taflan var verkligen så hänförande, att man kunde
förstå huru åtminstone <i>en</i> man, försjunken uti dess
anblick, glömde nattens mödor och livilans ljufhet. Denne
man var densamme som en stund förut hade så tvärt
afbrutit jägarens förtroliga bekännelser. Ensam, orörlig
och tankfull betraktade han slottet i hela dess sköna
belysning af morgonrodnaden bruten mot åskhimmelen.
Utan att han tänkte därpå, smög sig en suck ur hans
barm, och han sade till sig själf:

-- Herrlighet som förgår, makt som sviktar, storhet
som sjunker! Ännu några korta försvinnande solhvarf,
och detta stora sekel är slut, och dess verk förgås, och
dess bragder lefva endast i sagorna. Han, som reste
detta slott med skatter vunna i krigets våld på en
främmande jord, han trodde sig kanske ha byggt ett
verk för seklerna och rest en evärdelig minnesvård i sten
på Finlands jord för familjens ära och efterkommandes
beundran. Och hvem vet -- denna sol går opp så skön,
och det är kanhända Majniemis sista sol, och den tid
som kommer skickar i förväg sina stormiga skyar att
slunga en blixt öfver stolthetens drömmar och den förgängliga
storheten af ett förmätet människoverk!

Vid dessa ord spratt han hastigt till, ilade bort och
försvann genom en okänd löntrappa till det inre af
slottet.

*

Ungefär vid samma tid på morgonen satt grefvinnan
Bertelsköld sömnlös vid fönstret i sin sängkammare och
betraktade tankfull den förtjusande tafla, som utbredde
sig för hennes blickar i den uppgående solens sken.
Festen hade varit lyckad och glänsande; alla de 
högförnäme gästerne hade uttryckt sin beundran öfver
Majniemis herrlighet, dess kostbara anläggningar, dess
slösande prakt, dess utsökta smak. Grefvinnans fåfänga
var tillfredsställd; men där blandade sig likväl en annan
förlåtligare känsla i den unga och praktlystna damens
drömmande tankar. Hon hade uppvuxit i skötet af en
familj, som ännu bibehållit ej obetydliga kvarlefvor af
den svenska aristokratins forna rikedom och som på
aflägsna slott, långt undan den bistre, allvarlige kungens
ögon, haft rådrum att utveckla en del af den forna
ståten i sin omgifning. Med illa dold missbelåtenhet
hade den sköna grefvinnan några år bortåt nödgats foga
sig i det indragna trumpna lefnadssätt, som rådde vid
hofvet och i konungens närmaste grannskap. Det var
ursäktligt, om hon här i sin landtliga frihet hoppades
äga rätt att återtaga sin ungdoms vanor och omgifva
sig med den furstliga prakt, som tillkom hennes börd,
hennes rang och hennes rikedom.

Stundom blandade sig i dessa tankar en lätt fruktan,
en tvekan om hvad grefven, hennes gemål, skulle säga
härom, och hon hade skäl att tvifla på hans beredvillighet
att dela hennes åsikter i allt. Men förhållandet mellan de
båda makarna hade varit godt, om också de senare åren
stundom något kallt. Grefvinnan litade på trollmakten
af sina behag, om hvilka hennes spegel sade att de ännu
voro mäktiga nog att besegra en makes invändningar.
Oerfaren i dagens politik, okunnig om skälen till grefvens
betänkligheter, ansåg grefvinnan dem snarare härröra
af dåligt lynne, nycker och måhända svartsjuka, än af
allvarsammare orsaker. Hon föresatte sig därför att
vid hans ankomst mottaga grefven med nya fester,
än smakfullare, än mera lysande, öfvertygad att hon
därigenom skulle smickra hans stolthet och genom en kärleksfull 
uppmärksamhet muta sig till hans bifall.
Intagen af dessa planer, ringde grefvinnan på sin
kammarjungfru, för att fråga om fröken Sinclair ännu
gått till hvila. Hon kände ett behof att meddela åt
en förtrogen sina nya idéer -- och dessutom var det
ej mera natt, det var morgon, och grefvinnan kunde ej
sofva. Dörren öppnades, och hon vände därvid ryggen
åt dörren.

-- Karin -- sade grefvinnan, utan att se sig
om och utan att afbida frökens ankomst -- var icke
denna fest förtjusande? Måltiderna, promenaderna, båtfärderna,
slåttern, ringränningen, lansbrytningen, fyrverkeriet,
kostymerna, musiken, danserna ... säg, tror du
att den finska adeln någonsin sett något dylikt hemma
hos sig? Ah, jag har förödmjukat dem, desse herrar
på Kankas och Villnäs och den stolta friherrinnan på
Lemsjöholm. Men nej, Karin -- det var icke därför
det var för att ge dem ett föredöme; de skola följa det,
<i>mon enfant</i>, och så ha vi alla roligt däraf. Hvad menar
du? Nästa fest, när grefven kommer, skall bli dubbelt
så lysande. Redan i morgon resa vi in till Åbo, för att
beställa de nya kostymerna. Vi måste ha ett fullkomligt
herdespel, eller hvad tror du, kanske vore det bättre att
uppföra ett allegoriskt eller ett mytiskt stycke? Jag skulle
bli Diana och bära en måne af diamanter. Sinclair kan
gärna passera för en Juno, hon tycker om att bära en
stolt <i>air</i>. Torsten får bli Apollo -- nej, han är för
krokig, han kan hellre bli en Merkurius; Torsten är
diplomat. Gösta blir Mars, Ebba blir Eos, morgonrodnaden,
och Linderoth hoppas jag kan tilldraga snodderna
i sitt snörlif och bli Minerva. Nero blir Vulkanus och
Bobbo Cerberus. Magister Schönberg skrifver verserna,
likväl ej på latin. Pastorns orationer undanbe vi oss. Ja,
Karin, vi resa till Åbo, vi tömma handelsbodarna; vi
plundra alla trädgårdar och orangerier; det är så skönt
att slösa! Fyrahundrade fanor skola fladdra på båda
sidor om vägen. Öfver rosor skall grefven åka, under
ständiga triumfbågar hvart tjugonde steg, en hel mil
innan han nalkas sitt slott, och när han kommer, skola
kanonerna dåna och musiken ljuda och hela slottet vara
klädt i blommor och löf, och jag mottager honom i min
åtsittande riddräkt af grön sammet, och kan kommer
lycklig och stolt öfver min kärlek, utbreder sina armar
och säger ...

Grefvinnan tystnade. Hänförd af sina planer, tvekade
hon likväl ett ögonblick hvad grefven verkligen skulle
säga vid ett sådant tillfälle ... Då ljöd bakom henne
en röst:

-- Och han säger: Ebba, du har glömt din makes
böner, du har lönat hans förtroende med att bereda
hans undergång!

Grefvinnan spratt till. I den stora spegeln framför
sig såg hon de första solstrålarna, som funnit en väg
genom rutan, belysa hennes makes gestalt, som stod
där bakom henne och betraktade henne med blickar på
engång af kärlek, vrede och sorg.

Tiden var vidskeplig, och grefvinnans första tanke
var att bakom henne stod ett spöke. En hastig fasa
målade sig i hennes vackra ansikte; de också annars
så mjällhvita kinderna blefvo nu hvitare än snön, de
nyss så uttrycksfulla ögonen stirrade oafvändt på det
hemska föremålet i spegeln, och hennes nyss så vältaliga
läppar hade icke styrka att uttala ett enda ord. Det
uppstod en paus, under hvilken gestalten förgäfves
tycktes vänta ett svar.

Men grefve Bernhard Bertelsköld -- ty det var
dock han -- var, som läsaren kanske minnes, en i
grunden vek och mild karakter, i hvars lynne det aldrig
låg att hafva en njutning af andras lidanden. Det
smärtade honom att hans ankomst, nyss beskrifven med
en sådan hänförelse, skulle väcka så motsatta känslor
mot dem hans maka föreställt sig. Han skyndade fram,
tog grefvinnan i sina armar och tryckte en kyss på
hennes bleka panna.

-- Lugna dig, min älskade Ebba, sade han med
ett obeskrifligt uttryck af mildhet och värdighet i dessa
ännu så ädla drag, som i ungdomen voro ett mönster
af manlig skönhet. -- Jag kommer till dig som ett spöke
i nattens tystnad, och det vet Gud att jag ej kommer
med glada känslor. Men du är lika högsint, som du är
stolt, och stör jag dina fester, min Ebba, så vet jag att
din själ har rum för större tankar än så, och du skall
kunna bära äfven det hårdaste, allenast vi under tyngden
af vår fallande storhet bevara tvenne skatter okränkbara:
vår heder och vår kärlek!

Grefvinnan såg opp -- tvekande, fruktande, orolig.
Färgen vände tillbaka på hennes kinder, men i stället
fördunklades hennes ögon af tårar; hon besvarade med
en obestämd rädsla sin makes kyss.

-- Du hårda grymma vän, sade hon; hvarför kom
du så till mig, och hvad betyda dina gåtlika ord?

-- Säg mig, Ebba; fick du mitt bref af den 14 Juli?

-- Jag fick det, svarade grefvinnan darrande.

-- Och likväl ... Grefven tystnade. -- Men -- fortfor
han efter en paus -- du måste dock veta allt. Ja jag
har kommit till mitt slott som en förbrytare -- frukta
ej, jag har ingenting brutit -- ty ryktet om din lysande
fest träffade mig genast vid öfverkomsten till Åbo, och
jag har sagt att denna fest blir vår undergång. Därför
red jag hit ensam, åtföljd blott af en enda ridknekt, ty
jag hade ej hjärta att le åt mitt öde, för det att det
äfven är ditt. Höljd i min mantel, såg jag okänd i
parken dina fester och fyrverkerier. Musikens dån och
dansens jubel genomborrade mitt hjärta. Jag ville åter
fly från anblicken af så mycket lättsinne på själfva farans
branter, då en usling tvingade på mig sitt eländiga
kammarskvaller. Lyckligtvis var det ännu skumt. Hade
det varit dager, min fru, så skulle mina egna domestiker
sett mig rodna af blygsel.

-- Men jag förstår icke ... Förklara er, min grefve!
inföll grefvinnan, hvars lifliga blod, liksom Bertelskölds
eget, sällan hade långt till kokpunkten.

-- Oroa dig ej, jag är nu lugn -- denna försäkran
motsades likväl af grefvens röst -- men där ute hade
jag varit i stånd att fläcka min värja med vissa uslingars
blod, ty de nämndes vid namn. Säg mig, hvem har
förskjutit dig omkostnaderna för dessa fester, dessa
försköningar, som ägt rum under min frånvaro? De
medel jag skickat dig ha tyvärr varit otillräckliga för
så betydande utgifter.

Grefvinnan rodnade starkt.

-- <i>Monsieur le comte</i> -- sade hon med tonvikt --
som min make har ni rätt att göra sådana frågor, men
det hade anstått er bättre som ädling att icke göra dem.
Spara mig den förödmjukelsen att använda första timmen
af vårt återseende på dylika redovisningar. I morgon
skall ni få se alla dithörande papper.

Det fel man minst af alla kunde förebrå Bernhard
Bertelsköld var girighet, ej ens under dess vackrare
slöja af ekonomisk omtanke. Grefvinnans anspelning
vidrörde en ömtålig sträng. Han gick ett par slag med
häftighet fram och åter öfver golfvet.
-- Min fru, sade han, jag har ägt större besittningar
än mången furste, och jag har förlorat dem -- kanske
i denna stund alla. Jag har ägt millioner, och jag har
sett dem försvinna, tusende efter tusende. Ni borde
veta, ni min grefvinna, att alla dessa förluster icke kostat
mig en suck eller en sömnlös natt. Om ni slösat af
böjelse, så har jag gjort det af grundsats; <i>däruti</i> ha
vi intet att förebrå hvarandra. Men det guld jag kastade
bort, det var mitt. Det ni strödde ut på vägarna, det var
er tjenares, det var en uslings, som hade den djärfheten
att erbjuda er lån, att upphäfva sig till sin herrskarinnas
fordringsägare, att kanske tro sig därmed ha pålagt henne
en förnedrande erkänsla. Jag skulle ej ha sagt er det,
min fru, ty hade jag förolämpat min maka med den
ringaste misstanke om hennes heder, så stode jag nu ej
här ... men efter ni säger mig hvad en ädling bör göra,
så vill jag säga er hvad en grefvinna Bertelsköld <i>icke</i>
bör göra. Vet ni väl hvart det fört, detta lättsinniga
anlitande af edra tjenares gracer? Jo, min grefvinna,
det finns ingen bland edra domestiker, som ej hviskar
därom, som ej ger ert rykte till pris för skandalen. Ni
har dansat i dag, ni har gifvit en lysande fest; förblindade!
Under det att ni slösat med edra nöjen och
edra gåfvor, hviska druckne betjenter i örat på den
förste som vill höra det, att grefvinnan Bertelskölds hofmästare
vågat lyfta sina blickar ända till sin herrskarinnas person!

Grefvinnan uppstod hastigt, häftigt. Hon ville svara,
men orden dogo på hennes läppar. Förgäfves reste sig
stoltheten i hennes bröst; hon kände sig förödmjukad
som kvinna, som maka, och hennes känslor bröto sig
ordlösa i en ström af tårar.

Bertelsköld kände sin vrede smälta.
-- Svara mig icke, Ebba, sade han, eller hellre:
svara mig endast med dina tårar!

Grefvinnan aftorkade likväl tårarna, höjde åter sitt
sänkta hufvud och sade:

-- Det är nog. Min hofmästare <i>kan</i> icke förolämpa
mig. Han jagas på porten ... det är allt. Och därpå
lämna vi detta Finland, som bjuder oss endast harm
och förödmjukelser. Ej sant, tillade hon häftigt: vi resa
åter till Sverige, snart, mycket snart?

-- Finland är min fosterbygd, det är mig kärt
alltifrån vaggan, sade grefven. Det har gett oss hvad
det hade att gifva: en landtlig fristad, trohet och tillgifvenhet;
våra olyckor förde vi hit med oss öfver hafvet.
Jag delar din tanke, att Nils Janssen måste afskedas,
och för hvad pris som helst.

-- Men ... det kan ju ej genera dig att betala de
lumpna tusen daler eller så bortåt, dem han äger att
fordra?

-- Hvem vet! Han är en farlig man, klok, vinningslysten
och hämndgirig. Janssen är ett arf af min far;
jag skulle längesedan afskedat honom, om jag ej ansett
mig ha något att godtgöra honom. Du minns att vid det
märkvärdiga tåget öfver Bälten 1658 var min far den
förste som red öfver isen till Fyen. Som bevis att han
varit ditöfver, medförde han till konungen en dansk
gosse, fem år gammal, som han bortryckt ur folkhopen
och ur en mors armar på Fyen. Denne gosse är Janssen.
Jag högaktar danskarne, det är ett redbart folk. Men
alltför våldsamt och onaturligt blef denna telning från
danska jorden flyttad öfver bland främlingar; han växte
opp under krig och vanvård; det var därför han vansläktades
från sitt folk och blef en bof. Olyckligtvis
är det en skuld, som tynger min släkt. Jag har velat
godtgöra den, -- förgäfves! En nemesis blef frukten
af det våld, som ryckte denne gosse öfver till oss.
Han blef en orm vid min barm. Uppvuxen i vårt hus
alltifrån barndomen, känner Janssen mer än han borde
veta. Jag fruktar att han kunde störta oss.

-- Åter en gåta! En man som han, en vanbörding,
en simpel domestik, skulle vara i stånd att störta en
grefve Bertelsköld!

-- Ack, Ebba, grefve Bertelsköld är, eller blir
kanhända innan kort en tiggare. Du känner ej du denna
fruktansvärda liga, som sträcker sina klor efter adelns
makt och ägodelar, som plundrat och utarmat de rikaste,
som störtat och hånat de mäktigaste och som, ännu
ej mättad af rof, beständigt öppnar sitt vida gap att
uppsluka återstoden af den svenska aristokratins häfdvunna
besittningar. Så vet då, att denne Moloch i sin
brännande kopparugn hotar att uppsluka äfven oss, och
dess namn, för hvilket Sverige och alla dess provinser
bäfva, är -- <i>reduktionen!</i>

-
<b>7. Reduktionen.</b>

Reduktionen! --	upprepade grefvinnan Bertelsköld med en häpnad,
hvars orsak hon själf ej rätt kunde fatta. Hon kände alltför 
väl detta namn -- hvem kände ej det? -- men hon hade blott
en oklar aning om fulla betydelsen af denna stora hvälfning, 
där tvenne störtsjöar, den ena från höjden, den andra ur
djupet, slogo tillsamman öfver den svenska adelns
hufvuden och hotade att straffa dess förmätenhet med
en total tillintetgörelse af dess makt.

Grefven fattade sin makas hand och satte sig vid
hennes sida.

-- Det är nödvändigt, sade han, att du lär känna
vår ställning och de faror, af hvilka vi omgifvas. Jag
nalkas den ålder i lifvet, då skuggorna båda aftonens
närhet. Jag kan gå bort en dag, och du står då ensam
med tre omyndiga barn, utan något manligt stöd vid
din sida. Men du är en klok kvinna, Ebba, om också
stundom vilseledd; försynen har gifvit dig en stark själ,
som af motgången endast skall vinna en ny spänstighet.
Har du tålamod att höra mig? Men du är trött, du
behöfver hvila. Låt oss uppskjuta detta samtal till
längre fram.

-- Nej -- inföll grefvinnan med sitt lynnes häftighet
-- jag känner ingen trötthet. Säg mig allt, och säg det
utan förskoning. Tror du väl att jag kunde sofva under
bördan af ett halft förtroende, med intrycket af okända
faror, som hota hela vår framtid? Jag ber dig, jag
fordrar det: säg mig hela sanningen. Ty du sade rätt,
jag har styrka att bära den.

-- Nåväl, svarade grefven. Du vet att familjen
Bertelsköld är af ung adel; vårt sköldemärke daterar
sig blott från år 1636. Men drottning Kristinas gunst,
jämte vissa familjehemligheter, upphöjde tidigt min far
i jämnbredd med rikets äldsta ätter. Vår grefvevärdighet
är af 1650; våra första rikedomar voro dels krigsbyte
från Tyskland, dels min moders furstliga hemgift. Dessa
skatter skulle dock snart ha blifvit uttömda, ty nyheten
af vår adel föranlät min far att söka i slösande prakt
öfverbjuda de gamla familjerna. Men vid samma tid
erhöll min far stora förläningar i jordegendomar, dels i
Finland, dels i Liffland, och dessa förläningar ökades
betydligt af konung Carl X under polska kriget och efter
tåget öfver Bält, där min far omkom. Så sträckte sig mina
besittningar vid denne konungs död 1660 öfver fyra socknar
i Finland med mer än trehundra hela hemman, och
mina gods i Liffland räknade mer än 12,000 lifegne.

-- En furste var du i makt.

-- Ja jag <i>var</i>. Men jag bör säga dig något som
jag hittills förtegat. Anse det för en barnslighet, om
du så vill, men min far trodde därpå, och jag kan ej
neka att slumpen märkvärdigt rubbat min otro i detta
hänseende. Öfver vår släkt hvilar den dubbla, stridiga
makten af en välsignelse och en förbannelse. Denna
hemlighet står i förbindelse med en ring, en amulett,
hvars historia min äldste son en dag skall finna i ett
konvolut bland mina hemliga papper. Nog af, denna
ring bars en lång tid af konung Gustaf Adolf och kom
sedan till min far. Så länge han bar den, följde honom
en högst sällsynt, ja otrolig medgång i alla hans företag,
men på samma gång frestelsen till en lika omätelig
stolthet och ännu därtill olycka för hans närmaste.
Denna ring förlorades. I en usel by på Jutland uppstod
en duell, därvid två finger på min fars vänstra hand
blefvo afhuggna; fingren återfunnos, men icke ringen.
Två dagar därefter omkom min far. Ringen förblef
borta, och med den vek lyckan från vår släkt. Största
delen af min lefnad har sedan varit en kedja af yttre
motgångar och likväl en inre tillfredsställelse. Vid hofvet
omgafs jag af intriger; ofta vid randen af mitt fall,
upprätthölls jag af drottning Hedvig Eleonoras ynnest.
Jag sökte äran under Turennes och Condés fanor; äran
fann jag, men aldrig framgången. Nästan i hvarje strid
blef jag slagen, och segrade den fana, under hvilken jag
stridde, så kunde jag vara säker uppå att därförinnan
genom en blessyr vara urståndsatt att deltaga i triumfen.
Drottningen utverkade åt mig diplomatiska beskickningar
till utländska hof. Jag vågar säga att jag utförde dem
skickligt och samvetsgrant, men beständigt med motgång.
Jag hade byggt på en suveräns ynnest: han dog. Jag
hade en minister fullkomligt i mina händer: han föll. Jag
var nära att utverka åt Sverige en lysande allians: slaget
vid Fehrbellin gjorde allt om intet. Och under tiden
smulto mina rikedomar tillsamman som snöhus i vårsolens
sken. En del af mina besittningar i Liffland
pantsattes och förlorades. En annan del uppslukades
af reduktionens första hvirflar. Jag sörjde dem ej, ty
kärlekens ljufva lycka återstod. Den sköna Ebba Sparre
räckte mig sin hand. Förunderliga öde! Medan den
yttre världsliga lyckan gäckades med mig, i fullkomlig
motsats till min far, syntes allt omkring mig blomstra af
sällhet. Själfva detta Majniemi, fordom så olyckligt och
förtrampadt i all sin prakt, gick gladare dagar till mötes
under en trogen och människoälskande tjenares vård.

-- Och likväl är det något som smärtar dig? sade
grefvinnan ömt. Har du ej mod att försaka den yttre
utmärkelsen för hjärtats tystare fröjder?

-- Mod? upprepade grefven dystert. Du vet att
jag icke sviktat. Men mannen tillhör ej endast sig själf;
han har högre intressen att lefva och kämpa för. Jag
är indragen i en stor och på djupet af samhället rasande
strid. Kanske har jag sagt dig, att min fars moder var
en bondedotter från det bördiga, det själfständiga 
Österbotten. Denna min farmor hade en far, som hela sitt
lif igenom kämpat för en idé, nämligen den, att all
mellanmakt, som ställde sig mellan konungen och folket,
vore ett fördärf och ett oting. Försynen och hans egen
ärelystnad fogade så, att just hans egna ättlingar, hans
dotters barn, inkastades bland adeln och måste genom sin
ställning blifva adelns naturlige sakförare. Då förbannade
den gamle bondekungen sin egen släkt, adopterade en
sin väns son och tog det heliga löfte af honom och
hans efterkommande, att oförsonligt kämpa för adelns
utrotande, för dess fullkomliga tillintetgörelse. Detta
löfte har redan burit sina frukter. Skickelsen fogade,
att denne Larssons barn, som sålunda inträdde i min
fars morfars arf och åsikter, blefvo på engång förmögne,
redbare, högt aktade män och ännu därtill kloke partichefer.
Så hände, att den ene blef riksdagsman för
bondeståndet från Finland, den andre åter för borgareståndet.
Desse män voro bland de verksammaste adelsfienderne
vid 1680 års riksdag och bidrogo i sin mån
till det stora förstörelseverket. Det är således mellan
mig och dem ett ärftligt ståndshat, och de arbeta i denna
stund på att i grund ruinera mig. Men jag bör säga till
deras heder, likasom jag vet om mig själf, att personerna
försvinna för de stora frågornas fall eller seger. Det
gäller icke mig eller dem, det gäller om Sverige och
Finland mera skola äga en adel utom den som lismar
i konungens förmak och för stat med hans nådegåfvor.
Å -- man har ej sparat sina frestelser äfven för mig.
Man har trott att jag, såsom tillhörande en yngre familj,
skulle ställa mig bland lederna af dessa uppkomlingar,
som bygga sin lycka på den gamla adelns ruin. Men
man har misstagit sig. Af grundsats har jag ställt mig
på högadelns sida; jag har oskiljaktigt knutit mig vid
dess intressen genom min förbindelse med dig, och
hvarken jag eller mina barn skola någonsin samtycka
till ett otygladt folkvälde, en obunden konungamakt och
en ofri, krypande tjensteadel.

-- Och det är därför ...?

-- Ja, det är därför jag skulle känna mig olycklig
att förlora all makt, allt inflytande i den stora strid,
som efter min öfvertygelse gäller rikets inre välfärd.
Redan reser motpartiet med skadefröjd sina hufvuden,
för att frossa vid anblicken af vårt fullkomliga nederlag.
Men de triumfera ännu för bittida, desse okunnige bönder,
desse snikne krämare, desse skenhelige präster -- de som
från predikstolarna offentligen förkunna att undersåtarne
icke äro annat än konungens trälar. Vår tid skall ännu
komma, när vi återtaga från dem deras rof och tillbakavisa
dem till deras mullvadshål! Och då ve denna
påtrugade envålds- och pöbelmakt och dessa affällingar
från adeln, desse Gyllenstjernor, desse Wachtmeistrar,
denne Klas Fleming och allt deras anhang, och alla de
parasiter som solat sig i deras sken med Lindsköld i
spetsen -- det skall, vid Gud, komma en efterräkning,
och de skola se, att den gamla ekens hjärta ej finnes
hvarken i dess rot eller i dess topp, utan i dess friska,
märgfulla kärna allena!

Grefve Bertelsköld hade uppstått och mätte golfvet
med häftiga steg, som röjde hans upprörda känslor. I
stället för de väl högsinta och energiska, men alltför
hatfulla och partiska drag, med hvilka han afmålade
reduktionen, skola vi söka att i några korta ord ge
en mera opartisk framställning af denna märkvärdiga
hvälfning i Sveriges och Finlands tillstånd den tiden.

*

Sveriges och Finlands jord var delad, såsom den är
det ännu i dag, i kronojord, frälsejord och skattejord.
Genom sina ägare och sina privilegier representerade
den första konungen, den andra adeln, den tredje massan
af folket. Mellan alla tre voro sedan urminnes tid ebb och
flod, täflan och omflyttningar, än lagliga, än våldsamma,
än långsamma, än plötsliga. Under medeltiden tog det så
kallade <i>andeliga frälset</i> öfverhanden genom gåfvor till
kyrkor och kloster. Gustaf Vasa indrog det allt, mer
än 20,000 hemman, till <i>kronan</i>, som nu blef den störste
jordägaren. Därefter begynte det <i>adeliga frälset</i>, gynnadt
af krigen och statshvälfningarna, att få öfverhand och slå
under sig större delen af rikets jord, tills det störtades af
Carl XI:s reduktion. I en nyare tid är det <i>skattejorden</i>
-- rättare bondeståndet, ty en del jords »natur» är
numera oföränderlig -- som beständigt utvidgar sig på
bekostnad af krono- och frälsejord. Hvardera klassen
har således haft sin tid och sin öfvermakt, som tyngt i
vågskålen af statens inre angelägenheter.

I Sverige och Finland funnos år 1655 vidpass
65,000 hela hemman af alla slag. Af dessa hade Gustaf
Adolf, Kristinas förmyndare och i synnerhet Kristina
själf dels sålt, dels bortskänkt 38,750 kronohemman
med mer än en million daler i årlig inkomst, och nästan
alla till adeln, så att adeln vid den tiden, sina förra
besittningar inberäknade, ägde mellan 40 och 50,000
hemman. Palmsköldska samlingarna redogöra för adelns
förläningar i Kristinas tid. Se här ett prof. Hela Österbotten
var bortgifvet, utom Kronoby socken. Där funnos
följande friherredömen: Stjernsköldarne hade Kemi; Åke
Axelsson Natt och Dag hade Ijo och Pudasjärvi; Gyllenstjernorna
hade Uleå; familjen Taube hade Karlö; familjen
Soop hade Limingo; Brahesläkten hade Kajana, Paldamo,
Sotkamo, Salo, Brahestad, Siikajoki, utom Pielisjärvi,
Nurmis, Idensalmi och Kuopio; Falkenberg och Nils
Bjelke delade Pyhäjoki; Shering Rosenhane hade Kalajoki;
Hornarne till Kankas hade största delen af Lohteå;
Rosenholm hade resten, och hans änka fick på köpet
Kelviå; Banérerne hade Gamla-Carleby; släkten De la
Gardie hade Pedersöre och Jakobstad; Klas Tott hade
Ny-Carleby, Lappo, Ilmola och hälften af Vörå som
grefskap; resten af Vörå var Paikulls friherredöme;
Oxenstjernorna hade Storkyro, Lillkyro, Mustasaari och
Vasa; Bonde-släkten hade Malaks och Laihela; riksrådet
Helmfelt hade Lappfjärd. Och det var dock detta samma
Österbotten, som så blodigt hade kämpat för folkfriheten
ett halft sekel förut under klubbekriget.

Hade detta förhållande ostördt fortgått, så skulle
innan kort både Sveriges och Finlands fria, jordägande
bondestånd blifvit förvandladt till adelns hyresgäster,
åbönder, torpare och inhyseshjon. Det var dit som
högadeln syftade. Exemplet af Polen, af Danmark, af
Liffland, af Estland, där adeln betydde allt och den
lifegne bonden mindre än den häst som svettades för
hans plog, när han ej drog den själf -- detta exempel
var ju så lockande! Men däremot uppreste sig folkets
urgamla själfständighet i förbund med ståndshatet och
stundom lägre motiver, som på alla håll samlade hop
en storm emot adeln. Konungarne hade ju ej rätt att
bortgifva statens oförytterliga egendom. Statskassan var
nära bankrutt. Bönderne buro dubbelt tyngre skatter
och utskrifningar än adeln. Var det därför de hade spillt
sitt blod för rikets vinning i krigen? Skulle Sveriges
ära innebära folkets träldom? Första stormen mullrade
1650 och brast ut 1655, då adeln gaf med sig en ringa
del i den så kallade fjärdepartsräfsten, som sedan flera
gånger upprepades. Denna storm gick öfver, den mullrade
ånyo 1672, leddes bort, stannade af, men blott för att
från år 1680 bortsopa två tredjedelar af svenska adelns
omätliga rikedomar.

Tillgången därvid låta vi grefve Bertelsköld måla
-- väl i partiets mörka färg, men ock till en stor del i
sanningens.

-- Denne kung, sade han, tenderar alltför mycket
åt enväldet. En Gud, en kung, en kyrka -- ja väl;
men här får ingen tro hvad ej kyrkan vill och ingen
äga hvad ej konungen vill. Kring sådane furstar saknas
aldrig de, som med rynkad panna och ögonbryn tala om
skattkammarens vinst och det allmänna bästa, uppmanande
att fördenskull taga undersåtarnes ägodelar. De satte
sig tillsamman emot oss: drängar och skrifvare voro
deras rådgifvare; den störste bandhund i Sveriges rike
var deras hufvudman
<footnote>Johan Gyllenstjerna.
</footnote>. De låtsade ingenting annat vilja,
än lättnad i rikets nöd. Tasslare förde deras ord till
ständerna; lejde smygskrifvare klappade på dessas dörrar
och framsmögo nidskrifter mot adeln. Så kom frågan
å bane, och bakom marionetterne logo de som drogo på
trådarna. Bland adeln funnos affällingar som skreko
så högt, att de ansågos för flertalet. Så blef där en
omröstning, den vidunderligaste man någonsin hört; ty
de som hade mesta halsen och minsta samvetet bedyrade
att alla voro af deras mening, och så gick ett beslut
igenom, medan någre af oss hade bortgått att klappa på
konungens stängda dörr. Den dagen var den 29 Oktober
1680, och därifrån daterar sig Sveriges vanmakt. Ty
inom sköldborgen var den makt bruten, som värnade
medborgerlig frihet mot konunganycker, och utom borgen
förvandlades Estlands och Lifflands ridderskap, som offrat
så mycket för Sverige, till tiggare, tvungne att kasta
sig i armarna på den förstkommande, som lofvade att
återställa åt dem deras förlorade rättigheter. Där nedsattes
kommissioner, som skulle granska kronans och
undersåtarnes rätt och döma öfver båda, medan konungen
stod bakom och <i>tog;</i> och där sutto män, dem samvetet
icke besvärade och lagliga gåfvobref föga bundo. Och
de togo allt hvad de kunde, först från de mäktigaste,
därpå från de förmögne, slutligen ock från de ringaste.
Och då uppstod där en veklagan bland dem som hade
blinde lupit i partimännens snara, ty de kände den nu
kring sin egen hals, och den drogs så hårdt till, att
själfva deras nödrop förkväfdes. Och medan några få
blefvo rika och hofverade i sina röfvade skrudar, blefvo
alla öfriga fattiga, och där uppstod öfver hela riket en
sådan veklagan af utblottade familjer, af plundrade änkor
och store, förtjente mäns barn, dem man beröfvade
priset för fädernes blod, att dess like aldrig blifvit hörd,
ej heller någonsin kommer att höras, där ej fienden
härjar landets innersta.

Grefven teg ett ögonblick, och vi vilja begagna hans
tystnad för att ytterligare komplettera hans skildring från
<i>andra</i> sidan.

Mellan Sveriges störste då lefvande häfdatecknare,
Geijer och Fryxell, fördes för några år sedan en häftig
strid om »aristokratfördömandet i svenska historien».
Det kan vara vanskeligt att gifva den ene eller den andre
uteslutande rätt. Men att Geijer i hufvudsaken trängt
längre med sin historiska skarpblick, bevisa Fryxells
egna, senare utgifna arbeten, där han med berömlig
oväld, emot all den glans och de stora förtjenster, som
onekligen måste tillerkännas i synnerhet sextonhundratalets
aristokrati, tillika framställer de vådor som hotade
både konungamakt och folkfrihet genom adelns tryckning
åt båda sidorna. Enligt Geijer har det föresväfvat den
svenska aristokratin på dess mest lysande höjd, från
Gustaf Adolfs död och till Carl XI:s reduktion, ingenting
mindre än att förvandla Sverige till ett annat Polen,
med en vald, icke ärftelig konung, bunden af ett öfvermäktigt
råd, och ett folk som under lifegenskapens tyngd
skulle ödmjukt kyssa de höge herrarnes fot. Man måste
medge att detta mål var nära att uppnås vid den tid
adeln, med den mest lysande krigsära, med de mest
öfvermäktiga privilegier, innehade två tredjedelar af
Sveriges jord. Men Kristina, som gjorde sjutton nya
grefvar och fyrtiosex nya friherrar 
<footnote>Förut funnos endast sex grefvar och fjorton friherrar.
</footnote>, vidgade därigenom
en klyfta mellan högadel och lågadel, som söndrade
ståndet inom det själf och, därigenom att högadeln föll
i vanpris och därigenom att lågadelns afund retades till
ytterlighet, klöf den starka aristokratiska makten i tu
och gjorde det möjligt för de ofrälse stånden att nedifrån
genombryta dammen. I själfva verket kom störtfloden
uppifrån, ehuru fördold, lik en bergsflod, hvilken man
ser oemotståndligt uppvälla vid klippornas fot och som
likväl har sitt ursprung och sin kraft ifrån topparna.
Resultatet blef emellertid en öfversvämning, som bortsopade
först grefvepalatsen och baronierna, hvilka alla
från den tiden blefvo toma titlar, därefter de lägre
feodalpalatsen i dess väg, slutligen ringare boningar, till
sist äfven kojorna. Reduktionen liknade verkligen ett
dammbrott däruti, att den öppning man trodde sig i
början så noga begränsat, efter hand blef allt vidare,
så att där voro månge, som i början ropade ja och
juchhej och sedan med förskräckelse funno att vågorna
nådde äfven dem. Det är en lång sägen om alla de
orättvisor, dem reduktionen begick, och somliga voro
sådana, att de skriade mot skyn. Också de politiska
följderna voro både onda och goda; men det står dock
fast, att det stora flertalet, det allmänna intresset, folkets
och statens, ännu i dag välsigna reduktionen uti dess
hufvudsak, i statsverkets reglering, i egendomens fördelning,
i folkfrihetens betryggande, i den allmänna
välmågan och i bildningens nedgående till massorna,
där den förut varit nästan en saga.

-- Men, inföll grefvinnan, du har ännu ej sagt mig
huru det blef möjligt för dig att under femton år, som
förflutit sedan stormens utbrott, bevara vårt Majniemi,
medan rundtomkring oss alla Kristinas förläningar indrogos
till kronan.

Grefven sade:

-- Det var engång en fader, som gick en vinterafton
i skogen med sina barn. Där omgåfvos de af
vargar, och snart såg fadern att fördärfvet nalkades alla.
Då, för att rädda de öfriga, kastade han ett af sina barn
åt vargarna ...

-- Så grym skulle aldrig en mor ha varit! utropade
grefvinnan med fasa.

-- Nej, sade grefven lugnt; hon skulle kanske ha
kastat sig själf till offer, och då hade likväl alla förgåtts
med henne. Nåväl, vargarna, upptagna af bytet, lämnade
vandrarne en stund i ro, men därpå kommo de åter.
Då utkastade fadern sitt andra barn, och efter en stund
det tredje. Men för hvar gång vanns endast ett kort
försprång. Slutligen hade han blott ett barn kvar, och
det var hans käraste. Då sade han: Nej, detta barnet
kastar jag ej mera ifrån mig. Hellre må vi båda
förgås ...

-- Och sedan ...? frågade grefvinnan.

-- Ja hvad som sedan hände, sade grefven dystert,
det skall den närmaste framtiden utvisa.

-
<b>8. Den otrogne tjenaren.</b>

Då grefve Bertelsköld ej syntes böjd att ingå i några
närmare förklaringar om det sätt, hvarpå han lyckats
tillsvidare behålla sitt Majniemi, undvek grefvinnan med
en för henne naturlig takt alla vidare frågor därom 
<footnote>Vi torde längre fram få kasta en blick i dessa och
andra detaljer af reduktionstiden.
</footnote> och
vågade endast en skygg anspelning på gårdagens fest.
Hon kunde ej, sade hon, inse något sammanhang mellan
den och reduktionsfrågorna.

Grefven sade:

-- Jag bör göra Carl XI den rättvisan, att personerna
för honom betydt mindre än saken. Han började reduktionen
mot sin fasters man och sin egen halfbror, och
han lät dess störtvåg med föga åtskillnad gå öfver vänner
och ovänner. Men emedan han beherskas af en idé,
nämligen en rikshushållningsmani, så beherskas han tillika
af sådana intryck som stå i samband därmed. Konungen
är nu allt, konungen är lag, konungen är samvete,
konungen är god sed. Den enskilde åter är intet; hans
gärningar få ej vara andra än konungens gärningar, hans
ord ej andra än konungens ord och, om det vore möjligt,
hans tankar ej andra än konungens tankar. Därför måste
numera all lefnad, alla seder, så långt de synas offentligen,
foga sig efter konungens lefnad och konungens seder.
Och konungen är en barsk, en strängt allvarsam, trumpen
och sparsam herre. Därför måste sammanlefnaden rundtomkring
honom taga samma färg af granitens gråhet,
och där får ej finnas en annan glans än stålets. Du
minns huru indraget vi lefde de senaste åren i Stockholm,
hurn omsorgsfullt vi undveko ända till skenet af en ståt,
som var konungen misshagelig. Blott därigenom lyckades
jag, ehuru af ett mot reduktionen fientligt parti, stämma
konungens sinne så blidt, att han tog blott det mesta och
icke allt. Mitt friherredöme är indraget, men Majniemi
står kvar, på den grund, heter det, att godset ligger i
en »oförbuden» ort och att min far har erhållit det som
ersättning för ett regemente af tusen man, som han
år 1644 under Lennart Torstenson på egen bekostnad
uppsatte i kriget mot Danmark. Men denna rättsgrund
är föga att bygga på, sedan Åke Tott, som för samma
orsak hade kungligt gåfvobref på finska kronogods, miste
dem, utan att någon tänkte på att ersätta honom hans
utlagda kostnader. Fyra gånger har Majniemi redan stått
på reduktionens svarta tafla; fyra gånger har det åter
strukits ut. Men ju längre reduktionen gått fram, ju
mera den uppslukat, desto omättligare har den sett sig
om efter nya rof, och desto mera har det ringa ännu
kvarblifna, som kunde tagas, kommit i trångmål. För
två veckor sedan rapporterade mina hemliga vänner i
reduktionskommissionen, att Majniemi för femte gången
kommit i fråga. Gyllenborg är min bittraste fiende;
Piper icke mindre; Lovisin vacklar, och mycket beror
på Hastfer. Men på konungen själf beror till sistone allt,
och lyckas man bevisa honom att familjen Bertelsköld
upplifvar förmyndaretidens lyx på Majniemi, så är denna
sista återstod af en omätlig förmögenhet utan räddning
förlorad.

-- Men -- sade grefvinnan med någon oro -- till
denna aflägsna landsort tränga ej konungens blickar.
Hvem skulle väl ha sagt honom ...?
-- Hvem! utropade grefven ej utan häftighet. -- Enväldet 
är alltid misstänksamt; det har ett öga i
hvarje buske och ett öra i hvarje vägg. Där offentligheten
är stum eller vänder blott en sida utåt, där förvrides
det enklaste, där förbittras det oskyldigaste, där ser man
i hvarje mygga en elefant. Konungen har själf utgifvit
skrifter till reduktionens försvar, men vid straff af hans
högsta onåd har ingen fått skrifva något däremot. Och
du frågar ännu hvem som skulle ställa oss i en förhatlig
dager? Trehundrade människor ha varit vittnen till festen
i går, och du tror, du oerfarna, att ej ryktet därom
skulle hinna till deras öron, som spana efter hvarje
misstänkt ljud i världens fyra väderstreck! Dessutom
vill jag säga dig en sak. Här måste finnas i vår
närmaste omgifning en förrädare, en spion, besoldad
af Gyllenborg.

-- Är det möjligt! utbrast grefvinnan med häpnad.

-- Jag är öfvertygad därom. Genom mina hemliga
vänner erfor jag, att Gyllenborg kände dina fester i
början på sommaren och förstått att i tjenlig dager
framställa dem för konungen. I sammanhang därmed
kom Majniemis reduktion ånyo i fråga. Nu förstår du
anledningen till mitt bref. Än mer, din stora fest i går
var bekant i Stockholm för en vecka sedan, ja innan
den var känd ens i Åbo, och det var därför jag skyndade
hit förrän jag ämnat, för att, om möjligt, förekomma
den. Jag kom fyra och tjugu timmar för sent.

-- Den var känd i Stockholm för en vecka
sedan? Men det är omöjligt. Då visste jag knappast
själf därutaf.

-- Samla ditt minne, tänk efter, om du ej för
vidpass två veckor sedan talat därom med någon af din
omgifning.
-- Jag kan ej påminna mig det. Kanske har jag
skämtat med Sinclair därom. Men ... låt se, jag drar
mig dunkelt till minnes, att jag för två veckor sedan
talade med min hofmästare om några kostymer, som
skulle göras i Åbo, i <i>händelse</i> här blefve ett slåtteröl.

-- Och hvad svarade han därtill?

-- Han framställde så lifligt omväxlingen och behagen
af en sådan fest i landtlifvets enformighet, att mitt beslut
från det ögonblicket var fattadt. Jag tror till och
med att jag ungefär nämnde dagen och några andra
detaljer.

Grefvinnan rodnade af blygsel vid dessa ord, och
grefven sammanbet tänderna.

-- Det var förmodligen också han som gaf planen
till de öfriga festerna förut i denna sommar?

-- Jag tillstår att han var så uppfinningsrik, så
skicklig och smakfull som arrangör, att jag ...

-- Nog, min grefvinna, jag vet nu tillräckligt. Hvad
tycker ni väl, när ni afreste från Stockholm, lofvade mig
den mannen heligt med hand och mun att -- naturligtvis
med all vördnad för edra befallningar -- iakttaga den
yttersta sparsamhet i det som angick hans tjenst, att hålla
den strängaste uppsikt öfver den medförda betjeningen,
med ett ord att undvika allt som i någon mån kunde
göra mitt slott bekant för ett slösande eller öfverdådigt
lefnadssätt! Och när jag öfverraskar de mina midt under
sommarnattens tystnad, hvad finner jag då? En ursinnigt
slösande fest, hvars rykte i Carl XI:s tider måste gå land
och rike omkring -- flera hundrade människor kringsvärmande
i natten -- en drucken betjening -- hånfulla
ord på deras läppar -- och sannolikt mina underhafvande
bragte till tiggarstafven! Men mitt slott, det glänser
rikare än någonsin af all den lyx som ännu en utländsk
köl burit till Finlands enkla bygder -- silfver och guld
och marmor och dyrbara drifhus -- allt som skulle anstå
en furste och en Bertelsköld för trettio år sedan, det
finnes här i öfverflöd, medan ägaren till all denna
herrlighet går fridlös som en skugga i natten, trampande
på de rosor man utstrött öfver hans mark, med den
känslan att han kanske i denna stund äger mindre än
intet -- ja mindre än intet, min fru, ty största delen
af denna prakt är ett lån af hennes nåds hofmästare,
af en skurk som förråder oss alla! Ty nu är det
klart: Janssen är Gyllenborgs spion, och allt detta är
en öfverlagd plan, för att störta oss! 
<footnote>Grefve Bertelsköld hade för sed att alltid när han var
uppretad tala fransyska, hvarför han då också tilltalade sin
maka med <i>ni</i>. Vi ha likväl ansett bäst att återge hans ord
på svenska.</footnote>

Grefvinnan svarade endast med tårar, och denna
anblick hade den vanliga verkan att något lugna grefvens
upprörda sinnesstämning.

-- Tillåter du, att jag genast kallar in Janssen i
förmaket? sade han med något mildare ton. -- Men --
det är bättre om du ringer på din kammarjungfru och
låter kalla honom, utan att han vet min härvaro förut.
Torka dina tårar, Ebba; det är ett föga värdigt ämne
att fukta så sköna ögon. Säg mig, du delar ju min
tanke, att denne bof ej ett ögonblick längre bör stanna
i vårt hus?

-- Ja, ja! svarade grefvinnan beslutsamt och fattade
ringklockan. Grefven steg bakom de vida förhängena
af sin makas bädd, och man öfverenskom att grefvinnan
först skulle mottaga den förrädiske tjenaren.

Klockan var inemot fem på morgonen, och solen
hade redan höjt sitt gyllene klot öfver björkarna vid
Majniemis stränder. Nattsvärmarnes stoj hade tystnat i
parken; hela slottet, hela trakten sofvo så djupt som
man sofver efter en dag full af mödor eller ett dygn
fullt af tröttande nöjen.

Kammarjungfrun lät vänta på sig. Slutligen kom
Karin, yrvaken, och frågade stirrande med sina dimmiga
ögon hvad hennes nåd befallde.

-- Kalla genast hit min hofmästare! sade grefvinnan.
Nå, förstår du mig? Hit till förmaket.

Flickan blef af förvåning nästan vaken.

-- Hofmästaren? upprepade hon, liksom hade hon
ej hört rätt. -- Han sofver visst nu, och jag törs ej
väcka honom, tillade hon.

Grefvinnan blef ond.

-- Gå, sade hon, jag befaller dig det. Men väck
ingen annan i slottet, klappa själf på hans dörr och säg
att jag önskar tala med honom om en sak som ej tål
uppskof.

Karin var en något framfusig och bortskämd kammartärna,
men hon var sin fru uppriktigt tillgifven och
tyckte sig böra våga en invändning mot hvad hon ansåg
för en orimlig nyck.

-- Ers nåd, sade hon, det är så godt som midti
natten, och hvad skulle folket säga om ...

Det var för starkt för grefven att höra. Han steg
fram. Karin skrek till af förskräckelse, när hon såg
en lång karl framträda bakom förhängena.

-- Är det ej nog, näsvisa toka, att du hör din frus
befallningar? Måste du höra dem också af mig? Gå,
men våga ej för ditt lif att yppa för någon min härvaro!

Flickan skyndade hastigt på dörren.

-- Grefven! utropade hon sakta för sig själf. -- Nu
ville jag ej vara i Nils Janssens ställe.
-- Ni hör nu själf, min fru -- sade grefven, ånyo
uppbragt -- ni hör nu följden af en tjenares gracer.
Hvarje daler, gifven af honom, emottagen af er, har
varit ett sandkorn i grafkullen öfver ert goda rykte. Så
långt leder en obetänksamhet. Jag vill nu själf höra
hvad ni har att säga honom.

Grefvinnan teg. En kvart timme förgick.

-- Han brådskar ej att lyda, er smakfulle arrangör,
sade grefven otåligt.

Några minuter senare hörde man dörren till förmaket
öppnas, och grefvinnan gick ut, efter att ha ordnat sin
toilett. Dörren till sängkammaren förblef half öppen,
så att grefven tydligt kunde höra hvart ord som sades
därute.

Hofmästaren måste, liksom Karin, ha ansett kallelsen
för en af dessa nycker som äro så vanliga hos dem,
hvilka endast lärt att befalla och aldrig att lyda. Han
kom, okunnig om faran, alldeles med en favorits själfförtroende,
helt lugnt, litet vårdslöst, så att han ej ens
brydde sig om att dölja sina gäspningar. Mycket ogeneradt
frågade han hvad grefvinnan hade att befalla.

-- Huru mycket är jag er skyldig, Janssen? frågade
grefvinnan med en röst som skulle vara kall och stolt,
men som likväl darrade af harm öfver det förödmjukande
i den korta frågan.

Janssen hade snarare väntat få höra en komplimang
för den lyckade fest, hvaraf han tillskref sig mesta
förtjensten, men han fattade sig likväl genast och svarade
med en ny gäspning:

-- Ers nåd behagar skämta. Jag har glömt alla
andra förbindelser än min egen. Det är jag som är
skyldig. Ers nåds godhet har gjort mig för alla tider
till dess tacksamme gäldenär.
Och därvid trädde han dristigt ett steg närmare.

När hofmästaren tog ett steg framåt, tog grefvinnan
omedvetet ett steg tillbaka.

-- <i>Är detta nog?</i> utropade hon, ur stånd att längre
hejda sin harm, och vid dessa ord kastade hon för hans
fötter ett dyrbart juvelarmband, så hårdt, att ett par
af de glimmande diamanterna flögo ur infattningen och
trillade likt vattendroppar längs den turkiska matta, som
betäckte förmaksgolfvet.

Hofmästaren tog tillbaka det steg han nyss tagit
framåt. Han hajade till, men blott en sekund. I nästa
sekund hade han öfvertygat sig själf, att det gällde ett
utbrott af dåligt lynne, som ej var något ovanligt hos
den annars älskvärda damen. Han upptog armbandet,
lade det på bordet och bugade sig, utan att svara
ett ord.

-- Hvad! -- sade grefvinnan, ännu mera uppretad
af denna tystnad, som liknade besinningens öfverlägsenhet
öfver passionen -- ser ni ej att armbandet är värdt minst
sextusen daler? Är det ej nog att betala er? Vill ni
ha mera? Se här! Och se här! Och se här -- tag alla
mina nipper, begär hvad ni vill, men våga ej att anse
<i>er</i> ha lånat något åt <i>mig</i> -- ni, en simpel domestik,
som jag kan låta kasta på porten för hans obegripliga
oförskämdhet!

Vid dessa ord tömde grefvinnan med blind häftighet
en låda i sin byrå, hvari hon hade sina bästa nipper
förvarade, och guldkedjor, ringar, äkta pärlor och diamantörhängen
föllo utan åtskillnad för Janssens fötter.

Hofmästaren upplockade alla och lade dem, med en
hållning som ej anstod honom illa, på bordet.
	
-- Ers nåd, sade han aktningsfullt, den minsta af
dessa dyrbarheter är tillräcklig att betala den summa,
hvarmed jag haft den olyckan att misshaga ers nåd.
Denna ring -- och han valde den minsta -- skall jag,
med ers nåds samtycke, emottaga som ersättning, och
den skall beständigt hvila på mitt hjärta, såsom ett
minne af den dyrbara gunst ers nåd fordom behagat
visa mig.

-- Hvad ni bär på ert hjärta, sade grefvinnan, är
mig lika så likgiltigt, som hvad ni bär innanför hjärtat.
Gif hit mina skuldförbindelser. Har ni dem ej hos er,
så gå efter dem -- gå! gå! gå! -- och grefvinnan
stampade därvid sin lilla fot med sidenskon uppå mot
den ljudlösa golfmattan.

Hofmästaren bugade, framtog en liten plånbok, som
han alltid bar hos sig, och räckte sin herskarinna en
bunt små pappersblad, femton eller tjugu till antalet,
som alla buro grefvinnans underskrift.

-- Jag lyder ers nåds befallning, sade han i samma
ton som förut. -- Behagar ers nåd se åt om de äro riktiga?

Mannens hela hållning var så välberäknad, så skicklig,
att grefvinnan mot sin vilja kände sig nästan afväpnad.
För att dölja sin förlägenhet, låtsade hon genomse
papperen, och därunder beslöt hon nedlåta sig till en list,
för att demaskera hycklaren och komma till ett resultat,
där hennes häftighet nyss hade visat sig vara så fruktlös.

-- Tag ej illa opp, sade hon efter en paus. -- Dessa
sedlar ha oroat mig; jag ansåg beloppet vara större än det
är, och grefven tycker ej om att jag lånar. Händelsevis
dröjer han ännu någon tid i Stockholm. Tror ni väl att
man under tiden kunde arrangera en skördefest, när
rågfälten mogna?

Hofmästaren var för slug att falla i snaran.

-- Ers nåds befallningar äro min lag, sade han
undvikande, i det hans misstänksamma blickar sökte
utspana hvad denna hastiga förändring innebar. Men
grefvinnan förstod antaga en så otvungen uppsyn, att
hans rekognoscering ej ledde till något resultat.

-- Detta landtlif, fortfor hon, är dödande enformigt;
ständigt samma vyer, samma ansikten, samma snäckgång
i alla ens sysselsättningar. Grefven är ej road af
omväxlingar; det är naturligt att man <i>vid hans ålder</i>
mera älskar stillhet och allvar. Ni måste hjälpa mig,
Janssen, att uppfinna något nytt, något rätt förtjusande
roligt. Om vi bara hade närmare till Stockholm!
Åbo är en småstad, allt hvad där finns ha vi redan sökt
ut. Men tyvärr äger jag ingen i Stockholm, till hvilken
jag kunde anförtro ett uppdrag att köpa hvad vi behöfva.

Hofmästaren tog ett halft steg närmare.

-- Det torde bli svårt, sade han försiktigt, men
ers nåds befallningar kunde kanhända göra det omöjliga
möjligt. Jag har inga relationer i Stockholm, men befaller
ers nåd, så vill jag försöka.

-- Tack, Janssen, ni ensam förstår mig. I min
ställning, ser ni, är man så bunden ... det finns fördomar,
det finns nycker, och jag har aldrig älskat
klosterlif. Men vi skulle ju tala om festen. Det är
kanske bäst ändå att ej tänka därpå för grefvens skull?

Janssen tog ett helt steg närmare. Han tyckte att
för honom plötsligt uppgick ett ljus. Denna häftighet,
denna vrede i början var då endast ett konstgrepp, en
inledning till ... Hans djärfvaste drömmar syntes honom
nära att förverkligas, och denna oväntade upptäckt
förblindade honom så fullkomligt, att all hans klokhet
svek honom. Han vågade falla på knä, och grefvinnan
drog sig icke tillbaka.

-- Nej, ers nåd, utropade han, så mycken godhet
skall icke vara förspilld på en otacksam. Tillåt mig
här vid edra fötter bedyra min oinskränkta tillgifvenhet!
Befall, och alla edra minsta önskningar skola uppfyllas!
Jag skall lefva blott för er, jag skall dyrka blott er! Tala
om denna fest, tala om allt som gör er ett nöje, och
allt vill jag uppfylla! Ni vet kanske ej, att lyckan står
mig bi uti allt -- men <i>jag</i> har en visshet därom, och
om jag tviflade, skulle jag förstå det här vid edra fötter,
ers nåd! Ni anser mig blott för en ringa tjenare, och det
är sant, jag är ju er slaf, sköna, förtjusande grefvinna!
Men vid himlen, jag har mera makt än ni tror. Jag
har vänner, jag har gynnare, som förmå allt. Ett ord
af er -- och ni är fri från det tyranni som förtrycker
er, från den ovärdiga behandling man vågat bruka mot
er. Ett ord af mig, och jag bär ett namn och en vapenköld,
värdiga er börd och er rang! Långt i den herrliga
södern, omgifven af glans, nöjen och rikedom, skall ni
beundrad ila från triumf till triumf, och er trogne, er
dyrkande slaf skall för allt detta begära endast en blick
från edra sköna ögon, ett bifallande ord från edra förföriska
läppar, och jag skall glömma allt, för att minnas
blott er, ja er ...!

<image> Obs! från sid. 347

-- <i>Och mig!</i> utropade grefve Bertelsköld, som i
samma ögonblick stod bakom Janssen, fattade honom
hårdt i axeln och kastade honom så våldsamt tillbaka,
att han stupade raklång på den mjuka sammetsmattan.

Det förgick en minut i tystnad, hvarunder grefvinnan
kastade sig i sin makes armar, likasom för att söka
skydd mot en så oerhörd förolämpning och mot det
våld hon nyss gjort på sin stolthet och sina känslor
som kvinna.

Hofmästaren gäspade icke den gången. Han uppreste
sig mycket blek, utan att svara ett ord. Hans vanliga
fattning hade öfvergifvit honom, och han behöfde tid för
att återvinna den.

Grefven mätte honom med en förkrossande blick
af förakt. Därpå sade han kallt:

-- Plocka upp det där -- två ringar lågo ännu på
golfvet -- och lägg det på bordet. Ni vet att grefvinnan
ej tål någon vårdslöshet af sina domestiker.

Hofmästaren lydde mekaniskt.

-- Och nu fortfor grefven i samma ton -- vill
jag se edra räkningar. Summan gör 6,200 daler silfvermynt. Är det allt?

-- Det är allt, svarade Janssen mellan tänderna.

-- Jag saknar likväl en revers af senare datum, som
bör ha stått i förbindelse med festen i går. Gif hit den.

-- Jag har ingen sådan, herr grefve.
-- Verkligen? Gif emellertid hit den ringen ni
skulle bära på ert hjärta. Ni kan, om ni vill, få en
annan af kammarjungfrun. Grefvinnan tål ej att lakejer
smutsa ned hennes nipper -- och vid ert hjärta skulle
själfva guldet förlora sin glans.

Det måste ha kokat i hofmästarens bröst, men vanan
att alltifrån barndomen vara sin herres ögontjenare var
likväl så stark, att han förvirrad stack handen i barmen
och framtog en ring. I det han ville räcka den åt grefven
märkte han att ringen var knuten vid en silkessnodd.
Det var således ej den rätta. Med en hastig rörelse
sökte han dölja sitt misstag och framräckte i stället den
ring som grefven begärt.

Bertelsköld märkte det genast, och mannens förvirring
syntes honom förunderlig. Han fortfor likväl, som hade
han ingenting märkt:

-- Gå, hämta grefvinnan en pall. Ni tycks glömma
edra skyldigheter i hennes nåds <i>présence</i>.

Hofmästaren tvekade, men lydde. I det han nedlade
pallen för grefvinnans fötter i en ställning så olik den
han nyss intagit, sökte hans blickar upptäcka, om denna
förändring i situationen skett med eller utan hennes
vetskap. Den stolta damens föraktliga min sade honom
slutligen hela sanningen, och detta bestämde hans vidare
handlingssätt.

Han uppreste sig trotsigt, blickade grefven djärft i
ansiktet och sade:

-- Nu är det nog, herr grefve! Ni har lönat min
långa tjenst på ett sätt, som frikallar mig från all vidare
förbindelse till er. Från denna stund är jag icke mera
er tjenare, som ni efter behag kan misshandla och
förödmjuka. Jag är en fri man, och jag skall veta att
bruka min frihet. Akta er, grefve Bertelsköld, ni känner
för litet den man ni vågat att förolämpa. Ni talar om
edra skuldsedlar, men ni har glömt att också jag är er
något skyldig. Och det skall betalas en dag, och med ränta.

Grefvens blod brusade upp.

-- Jag känner, sade han, en nedrig varelse, som jag
uppfödt i mitt hus och öfverhopat med mina välgärningar
-- hvars skurkstreck jag förlåtit, hvars försnillningar jag
ej låtsat märka, ehuru de kostat mig ofantliga summor.
Denne usling har betalat mitt förtroende med det svartaste
förräderi, och till lön för sin herres nåd har han varit nog
låg att förolämpa sin herres gemål och nog vansinnig att
ej genast begripa huru blixten sväfvade öfver hans eländiga
hufvud. Känner ni kanske något mera om den karlen
så säg; jag vill ännu ett ögonblick nedlåta mig att böra er.

-- Jo, herr grefve, jag känner ännu något mera,
svarade Janssen. Det var engång en faderlös gosse om
fem år, god och oskyldig, som barn oftast äro, när de
icke fördärfvas. Han hade en mor, hvars enda barn han
var, och som älskade honom öfver allt annat i världen.
Hon var lycklig i all sin fattigdom; hon hoppades att
hennes son en dag skulle blifva en redlig man, som
hans fader varit. Men en dag kom där en man ridande
öfver det frusna hafvet till ön Fyen i Danmark, och
emedan han sade sig vara ett budskap om fred, som
alla efterlängtade, så samlades kring honom en harmlös,
godtrogen folkhop, som ville höra om ej det olycksfulla
kriget snart skulle få en ände. Bland denna folkhop
stödo äfven gossen och hans mor. Då lämnade främlingen
sin störtade häst, spände på fötterna ett par skridskor
och, utan att någon anade minsta ondt, grep röfvaren,
trolösare än vintern, som byggde bryggor åt landets
fiender, den lille gossen i kragen, kastade honom på
en kälke, ilade bort utåt det vida blanka isfältet
och försvann. Gossen grät och ropade på sin mor,
och hon hörde hans klagande röst och sprang efter
röfvaren på det vida hafvet, men hennes fot och hennes
hjärta voro ej, som hans, utaf järn -- hon halkade,
föll, stod upp, sprang åter, föll ånyo, stod åter upp
och föll ånyo, tilldess hon icke mera stod upp och
man fann henne andlös på isen med hjärtat brustet i
hennes bröst.

Bertelsköld teg dystert, och Janssen fortfor:

-- Så liten han var, kunde gossen sedan aldrig
förgäta de sista ljuden han hörde ännu af sin moders
förtviflan på isen. De ljödo i hans öron dag och natt
genom hela lifvet, och om han blifvit en god människa,
skulle de kanske haft bättre följder för honom själf
och andra. Men ur detta barnarof växte ej ett brott
allena, utan otaliga. Denne gosse, ryckt från sitt hem
och sin fädernejord, uppväxte, midtunder krigets förvildning,
bland råe soldater och alla slags laster; han
blef för hela sin tid utan hem och fädernesland. Så
drefvo de onda makterna fritt sitt spel med hans unga
själ, och han blef -- hvad han blef. Engång blef detta
honom för tungt, och han beslöt att fly tillbaka till sitt
barndomsland och blifva en bättre människa; men när
han kom dit, kände ingen igen honom mer, och man
ansåg honom för en svensk spion och jagade honom
bort. Då svor denne gosse, ännu helt ung, ett oblidkeligt
hat mot dem som vållat all hans ofärd ... och grefve
Bertelsköld, ni vet nu hvad ni har att vänta, jag försmår
att vidare ljuga för er. Det är jag som i många år
plundrat edra skatter och gjort dem till mina. Det är
jag som undergräft hela er välfärd. Det är jag som
öfverlämnat er i reduktionens klor och som ej skall
sluta, stolte herr grefve, innan jag gjort er till en ärelös
tiggare. Befall mig ännu engång med den där högdragna
uppsynen, som klär er så väl, att lyfta pallen under er
grefvinnas fötter! Kalla mig ännu, med den där grefliga
tonen, domestik och lakej! Det felades ännu något i
min hämnd, och ni har gjort det om intet, men triumfera
ej för bittida, ni har ännu ej sett slutet af den nemesis
som följer er faders brott, och jag är en man som
lyckas i <i>allt!</i>

Med dessa ord bugade hofmästaren ironiskt, och
innan grefven tänkte på att hindra honom, var han
försvunnen.

Då uppstod Bertelsköld, slog sig för pannan och
utropade, betagen af en plötslig förfäran:

-- Ebba, min maka, <i>vi äro förlorade! Den mannen
har konungens ring!</i>

-

<b>9. Björnjagten.</b>

Berättelsen går nu vidpass sju månader framåt -- sju
månader af bekymmer och pröfningar. Ju mera
Carl XI:s kraftfulla regering led mot slutet, desto mörkare
tätnade skuggorna kring dess afton och svartnade slutligen
till en natt af dystra olyckor, i hvilken Carl XI:s
stjärna gick ned och Carl XII:s gick opp.

Vi stå nu på svensk mark. Det är en för denna
årstid ovanligt mild dag i Februari år 1696. Naturen
syntes vid denna tid på ett förvånande sätt ryckt ur
sin regelbundna gång. Var förra årets vinter öfver all
jämförelse kall och hård, så var vintern 1696 lika så
ovanlig genom en förtidig vårluft. Redan den 2 Februari
hade man sett fingerslångt gräs vid vägarna i Stockholms
grannskap, och den 17 Februari begynte Djurgården
grönska. Vid samma tid töade Mälarens isar, och på
dess kuster var slädföret redan i det närmaste slut.

På vägen, som från Sörmland gick åt Västmanland
förbi Arboga till Carl XI:s favoritställe, det ryktbara
Kungsör, såg man bittida på morgonen tvenne slädar
mödosamt sträfva norrut på de sista lämningarna af
vintersnön. De hade härvid någon hjälp af en lindrig
nattfrost, som glattade vägen och belade dess vattengölar
med tunn, papperslik is. I den främre af slädarna,
förspänd med tre hästar, sutto grefve Bertelsköld och
hans äldre son Torsten; i den efterföljande, dragen af
två hästar, satt yngre sonen Gustaf Adolf med sin mest
afhållne jägare vid namn Daniel, yngre bror till mäster
Per och yngste son till fader Johannes och mor Greta på
Majniemi. Grefvens panna skuggades af moln; stundom
betraktade han i dyster tystnad den mörkgröna barrskogen;
stundom växlade han några ord med sonen;
stundom vände han sig om och gaf en missnöjd vink
åt släden som följde efter.

Orsaken därtill var att tiden blef unge Gösta för
lång. Än fattade han tömmarna och försökte på ett
halsbrytande sätt öfver stubbar och diken köra fadern
förbi. Än blef han varse en snöripa eller en järpe i
småskogen, höll stilla, grep Daniels långa lodbössa och
sköt, vanligtvis utan att träffa och med den påföljd
att hästarna skyggade och voro nära att skena. Än
åter steg han af och roade sig med att försöka hålla
släden tillbaka, medan hästarna drogo på med förenad
kraft, ty den endast trettonårige gossen begynte att
visa en jättestyrka, som redan mer än engång kastat
fullvuxne karlar till marken. Det var en småsak för
honom, när släden sjönk ned i ett dike, att ensam lyfta
den opp igen.

Under tiden mulnade himlen, en häftig blåst uppstod,
och med blåsten en snöyra, som innan kort kom de
nyss så gråa vägarna att hvitna. Färden gick nu fortare,
och kanske var det därför grefvens mörka lynne något
mildrades och hans tystnad oftare afbröts. Af de ord
han därvid växlade med Torsten kunna vi inhämta
några upplysningar om familjens nuvarande ställning
och afsikten med resan.

Familjen hade redan i Angusti förlidet år lämnat
Finland och tillbragt hösten samt större delen af vintern
i Stockholm. Nu hade grefve Bertelsköld och hans
söner ledsagat grefvinnan och fröken Ebba till Sparre-släktens
familjegods uti Östergötland, där grefvinnan
hade nära anförvanter och ämnade tillbringa den vackra
årstiden. Men grefven själf var för stolt att länge njuta
af en gästfrihet, som i hans nuvarande läge syntes nästan
förödmjukande. Han hade efter få dagar, tillbragta hos
hans makas anhöriga, återvändt norrut, likväl icke direkt
till Stockholm, utan, som vi finna af hans nuvarande
marschruta, till Kungsör. Orsaken därtill var hans
önskan att få personligt företräde hos konungen, som
just då tillbragte någon vecka på sitt älsklingsställe,
och därtill åter hade grefven skäl, som för honom voro
af högsta vikt.

Majniemi, hans sista sköna och rika fädernegods,
hade ändtligen, när det för femte gången hotades af
reduktionen, blifvit uppslukadt af dess omättliga störtvåg.
Förgäfves hade Bertelsköld och hans vänner användt
hela återstoden af sitt inflytande. Förgäfves hade hans
egna dyrbarheter och hans hustrus juveler uppoffrats
i mutor åt visse af reduktionens handtlangare, som icke
försmådde denna inbringande rörelse, äfven om de ej
lyckades, eller kanske ej på allvar ville drifva åtgärden
tillbaka. Likvidationskommissionen hade ännu engång
för skens skull granskat grefvens rättsanspråk och funnit
dem underhaltiga. Majniemi förklarades, som så många
andra donationer, för kronans oförytterliga egendom,
hvilken drottning Kristina ej ägt rättighet att bortskänka.

Men, invände Bertelskölds fullmäktig, Majniemi är
endast vederlag för det regemente grefve Gustaf Bertelsköld uppsatt år 1644.

Må vara, sade reduktionsherrarne, då är det i alla fall
en »ofruktbar» fordran. Ofruktbara fordringar kallades
sådana, på hvilka kronan ej ansågs skyldig att betala
ränta, och som sådana fordringar ansågos obetalda löner,
förskotter, varor, förnödenheter, trupper m. m., dem
enskilde hade att fordra af kronan; men »fruktbara», det
vill säga räntebärande, ansågos endast kontanta penningelån
af enskild man åt staten. När då under krigets
penningenöd de flesta kronans skulder betalats med kronogods
och dessa sålunda bortkomna gods nu reducerades,
det vill säga drogos till kronan igen, så uppkastades
frågan: har innehafvaren erhållit dem för en fruktbar
eller för en ofruktbar fordran? I förra fallet fick ägaren
behålla godset <i>så länge</i>, tilldess att dess afkastning
ansågs motsvara hans fordran både till kapital och ränta,
så att om årliga afkastningen endast motsvarade årliga
räntan, så förblef godset oantasteligt; i annat fall drogs
det in, när hela beloppet ansågs ersatt. I senare fallet,
där fordringsägaren endast skulle få en ersättning för
kapitalet, räknade man ut huru många års afkastning af
godset borde motsvara detta kapital, och var den tiden
förlupen, drogs godset in. Men ej nog därmed. Hade
ägaren utöfver den tiden dragit nytta af godset, i den
tro att det vore hans, så återfordrades nu icke blott
själfva godset, utan ock så många års afkastning, som
han ansågs ha olagligt åtnjutit däraf. Ej nog således
att han miste sin egendom, han befann sig oförmodadt
stå i skuld till kronan, och vanligen till ett belopp, som
ruinerade honom desto säkrare, emedan det kom så
oväntadt. Detta var just fallet med Majniemi. Familjen
Bertelsköld hade nu ägt det i fyrtioåtta år, och kommissionen
räknade ut, att tjugu års afkastning bort vara
tillräcklig att betala det uppsatta regementet. I följd
häraf dömdes Bertelsköld icke allenast att lämna godset
tillbaka, utan ock att ersätta kronan tjuguåtta års afkastning
däraf, hvilken, beräknad till 10,000 daler om året, belastade
honom med en oväntad skuld af 280,000 daler.

Dylika åtgärder voro vanligen fullgångna och okullkasteliga
i samma stund de beslötos, ty hvad kronans
järnarm engång gripit, släppte den sällan eller aldrig
numera tillbaka. Men emedan grefven besvärat sig öfver
utslaget, behöfdes undantagsvis konungens bekräftelse,
innan reduktionsdomen kunde gå i verkställighet, och
denna bekräftelse hade ännu ej blifvit utfärdad. Härpå
byggde grefven sitt sista svaga hopp, att domen ännu
kunde gå tillbaka, och det var därför han hastade att
personligen uppsöka majestätet i Kungsör.

Det var icke med lätt sinne den stolte grefven underkastade
sig denna förödmjukande färd. Hans ridderliga
själ hade mer än engång med vedervilja nedlåtit sig till
underhandlingar med reduktionens svampar. Han var ej
den man, som ville tigga af nåden hvad han ansåg sig
böra fordra af rättvisan. Men det gällde för honom
något mer än Majniemi. Det gällde hans barns enda
arf, det gällde hans samhällsställning; ty utan Majniemi
ägde han ej kvar mer än klangen af sitt namn och
minnet af sina rikedomar; och det gällde något mer
än allt detta, nämligen försvaret af de aristokratiska
principer, för hvilka han lefvat och hvilka han nu med
hela öfvertygelsens värma sökte att inplanta hos sin
äldste son.

-- Det är på dig, Torsten, jag bygger, sade han.
Göstas lynne är annat; han blir en god soldat, jag är
öfvertygad därom, en driftig landtbrukare, jag är säker
därpå; men han blir ingenting mer. Du är ung, Torsten,
men du visar en mogen mans beräknande klokhet. Du
skall förvärfva dig kunskaper, erfarenhet; du skall ingå
på statsmannabanan. Kanhända skall du en dag uppnå
en plats, där dina ord äga en afgörande vikt i rikets
rådkammare. Minns då, min son, att hvad än klokheten
i öfrigt föreskrifver, du aldrig må köpslaga med din
pligt, dina grundsatser och din öfvertygelse. Gör ej som
någre af vårt parti, hvilka sökt afvända faran genom
att concedera åt alla sidor och smickra det parti som
herskar för dagen. Sök aldrig popularitet; det är en
fläkt, som ena minuten lyftar den lätta fjädern mot skyn,
för att nästa minut kasta honom under hvar mans fötter.
Stå fast, min son, vid det du anser för rätt, sant och
godt; stå fast, om än gunsten vill locka dig, eller skriket
förkättra dig. Buga dig aldrig för konungars nåd; för
god är din sköld, för att tjena till en furstlig toffels
stigbygel. Buga dig aldrig för hopens ynnest; när dagens
fladdrande meningar skrika sig hesa och ropa: sanningen
är här! sanningen är där! -- så lägg handen på ditt
hjärta och svara dem saktmodigt: nej, <i>hon är här!</i>
Minns, att om jag ej skulle lämna dig något annat arf på
jorden, så lämnar jag dig arfvet af en idé, och denna
idé är upprätthållandet af en medlande makt mellan
enväldet och mångväldet, mellan konungens absoluta
rätt, som förnekar alla andras rätt, och hopens tygellösa
makt, som upplöser allt i partier. Andra tider skola
kanske finna en annan försoning mellan dessa evigt
kämpande motsatser. Men för min tid och för din tid,
Torsten, finns denna försoning blott hos en oberoende
adel -- lofva mig, att du beständigt kämpar för adelns
medlarerätt!

Torsten, af ett kallare och beslutsammare lynne än
den hetsige, nästan svärmiske fadern, såg honom fast i
ögat och sade:

-- Det är för litet. Min far gör adeln till ett
mellanting mellan två makter, som båda två måste önska
att störta den. Det är för litet. Adeln skall vara <i>allt</i>,
och jag lofvar min far att den skall bli det.

Grefven studsade för den bestämdhet, med hvilken
den femtonårige gossen uttalade dessa ord.

-- Beständigt, sade han, tror sig ungdomen göra
världen ny, och det är sant att däri ligger ungdomens
makt. Men gif akt, Torsten, på erfarenhetens lärdomar.
Jag har lefvat i Frankrike, och jag har sett dess fordom
mäktiga adel försjunka till en krypande skara af hofmän,
täflande om en solblick af halfguden Ludvig XIV:s nåd,
eller ett smålöje från helgonet Maintenons läppar. Jag har
lefvat i Venedig och Schweiz, som kalla sig republiker
och till grundsatsen erkänna folket som konung, och jag
har sett det ena partiet efter det andra tyrannisera folket,
sin herre. Jag har också lefvat i Polen ...

Grefven teg. Torsten förstod honom och sade:

-- Ja i Polen är adeln allt!

-- Gå ej för långt, min son -- sade Bertelsköld
med en axelryckning -- <i>noblesse oblige</i>. Intet Frankrike.
Intet Polen. Intet Venedig. Men England efter 1688.
Aristokrati och frihet. Konungen herskar, men styr icke.
Adeln styr, men herskar icke. Folket lyder, men trälar
icke. Förstör ej hvarken toppen eller roten, men låt
kärnan utgöra trädets styrka.

På Torstens läppar sväfvade samma framtidsord
»för litet!» som ännu engång var bestämdt att upplefva
sin tid ett fjärdedels sekel därefter, då en oväntad
händelse afbröt samtalet mellan far och son.

Yrvädret hade under tiden tilltagit i häftighet och
betäckt vägarna med så ojämnt hopade drifvor, att
hästarna endast med möda framskredo. Skjutskarlen
hade då vändt af på en ginväg genom skogen, där
blåsten var mindre och man kunde förmoda ett jämnare
snöfall. Men här hade en fura fallit tvärsöfver den
smala vägen, och man var tvungen att stanna. Medan
unge Gösta och karlarne arbetade på att få trädet åt
sidan, hördes plötsligt hundskall helt nära i skogen, och
strax därpå framlufsade gravitetiskt en stor slagbjörn,
alldeles nedsnögad i sin yfviga bruna päls. Hvar gång
hundarna, snabbare än han, gjorde min af att kasta
sig öfver honom, vände han sig om och visade
brummande tvenne rader fruktansvärda tänder, alltid
med den verkan att hundarna höllo sig på tillbörlig
distans. Men anblicken af hästarna, slädarna och de
resande tycktes icke behaga nalle. Kommen på vidpass
femtio steg ifrån dem, gjorde han en tvär vändning och
vek åter af inåt skogen, utan att synnerligen bry sig om
sina förföljares gläfsande.

Denna nalles kryss åt vägen varade emellertid
tillräckligt länge, för att sätta unge Göstas blod i den
häftigaste rörelse. Utan att höra eller se något annat
än björnen, grep han Daniels laddade bössa och sprang
genom drifvorna efter nalle inåt skogen. Förgäfves
varnade och hotade fadern. Gösta försvann bakom
träden, och där var intet annat råd, än att skicka Daniel
och kusken i vildbasarens spår.

Minut efter minut förgick under orolig väntan, och
hvarken Gösta eller karlarne syntes till. Hästarna spetsade
öronen och tycktes dela de resandes oro; man slapp
hvarken fram eller tillbaka, och snön föll så tätt, att luften
liknade ett utbredt hvitt lakan. Hundskallet aflägsnade
sig, kom närmare, gick i halfcirkel och aflägsnade sig
åter. Med ens öfvergick det till ett uthållande tjut, och
strax därpå hördes ett skott och så åter ett och åter
ett. En paus uppstod och därpå smällde ännu ett fjärde
skott. Grefven var för gammal jägare, för att ej genast
igenkänna knallen.

-- Det fjärde var Göstas! utropade han.

*

De fyra på hvarandra följande skotten läto förmoda
att någonting var å färde i skogen, fastän träden och
snöfallet skymde all utsikt för de resande på vägen.
Vi gå därför tillbaka till det ögonblick, när Gösta Bertelsköld
med mera ifver än öfverläggning företog sig att
ensam springa efter björnen mellan de lummiga granarna
och de djupa drifvorna.

Gösta sjönk ofta ned öfver knäet, snafvade öfver
stubbarna och sönderref sina kläder mot de nedhängande
kvistarna. Men var hans väg mödosam, så syntes nalle
icke mindre generad af den djupa snön, hvars årstid
han annars brukade makligt sofva bort i sitt mjuka
vinteride. Gösta begrep ej rätt hvarför björnen lämnat
sin trygga fästning och begifvit sig ut på en så
äfventyrlig färd; ty han hade hört att skogens konung
vanligen brukar försvara sig där till det yttersta och föga
bry sig om fyrbente fienders retsamma, men oskadliga
gläfsande. Om Gösta kommit att tänka på årstidens
ovanliga, vårliga mildhet, så skulle han kanske ha gissat,
att nalle var »veckovill». När han väcktes ur dvalan
af hundskallet och snusade vårluft med sin breda nos,
trodde han sig förmodligen ha lurat länge nog på sitt
öra och ansåg sig vara i April, i stället för i Februari.
Så fick han lust att åter se huru världen såg ut efter
hans långa middagslur och begrep sitt misstag först när
han fick att processa med de nya drifvorna.

Nalle hade snart nog af promenaden och tycktes,
som försiktig fältherre, böjd att retirera till sin fästning
igen. Men till sin synnerliga förargelse blef han varse
att reträtten var stängd af några jägare, som ringat idet
och förgäfves sökt honom där. Brummande företog han
sig en ny kryss inåt skogen, men det aflopp icke bättre,
ty Gösta märkte att en ordentligt organiserad jägarkedja
hade kringränt den väldige skogsfursten, och för hvarje
minut blef ringen trängre. Det förekom Gösta obegripligt
att jägarne ej sköto, ehuru björnen mer än engång måste
ha varit inom skotthåll. Man kunde nästan tro att de
sparade honom för värdigare kulor.

Och så var det verkligen. Knappt hade nalle, generad
af sin starka motion, för andra gången närmat sig idet,
innan ett skott small af bakom en yfvig gran. Kulan
var väl måttad, men afståndet ännu för stort; det måste
ha varit en ung och hetsig hand, som afsköt den. Ett
ögonblick stannade björnen, ruskade på sig, likasom han
afskakat en bröms, och gick därpå vidare. Då small
andra skottet på vidpass sextio steg, men äfven det
förmådde blott obetydligt rispa den bruna nedsnögade
pälsen ofvanför högra frambogen.
Detta raljeri begynte slutligen reta nalles tålamod,
så mycket mer, som hundarna fingo kurage af skotten
och jägarnes närhet samt tjutande ansatte honom från
alla sidor. Från sitt makliga lugn öfvergick han nu till
en vresig förtrytsamhet. En vacker brun tik af engelsk
race var den första som fick erfara hans onda lynne.
Kvickare än någon anat vände han sig om, och ett enda
slag af hans breda ram sträckte den närgångna tiken
död till marken.

Nu small det tredje skottet och träffade björnen
midt i bringan. Det var för mycket för att vara ett
narri. Med ett förfärligt brummande reste sig nalle
på bakfötterna, blodet sipprade utför hans ludna barm,
och med af vrede gnistrande ögon sökte han sin dolde
fiende.

Stället var mycket oländigt; där lågo kullfallna träd,
täta snår och stora bullerstenar i vägen för den retade
björnen. Det hade sannolikt varit lätt för jägaren att
från sitt gömställe gifva björnen ett eller par skott till,
men han tycktes förakta en så oridderlig strid. Gösta,
som andlös krupit helt nära intill, såg med förvåning
en helt ung man, nästan en gosse liksom han själf, kasta
den afskjutna bössan ifrån sig, gripa ett kort jagtspjut
och springa fram till envigeskamp mot den väldige.
Denna djärfhet var nära att kosta den unge jägaren dyrt.
Björnen fattade spjutet mellan framtassarna och bröt det
lätt som en leksak i små stycken. Jägaren steg tillbaka
och drog sin hirschfängare, men innan den ännu var
dragen till hälften, kastades han omkull af den fruktansvärda
breda ramen och stupade i snön.

Ett rop af förfäran undföll de öfrige jägarne, som
stodo bakom. Skjuta kunde de ej, af fruktan att träffa
kamraten. Två af dem sprungo fram med sina spjut,
Björnjagten.
men det var tydligt att de skulle komma för sent, ty
blott en enda sekund ännu, och björnen skulle ha krossat
den smärte ynglingen under sina fötter så lätt som en
örn kramar sönder en hämpling i sina klor.

Sveriges, Finlands, Rysslands utseende skulle kanhända
nu vara ett annat, om denna sekund gått utan
räddning förbi.

Men knappt tio steg till höger därifrån låg Gösta
Bertelsköld bakom ett stort vindfälle, och mynningen
af hans bössa, stödd emot granen, hade redan några
ögonblick följt björnens hufvud, utan att han likväl
vågade trycka af. Nu begrep han att lif eller död
berodde på en blink. I samma sekund som ynglingen
föll och björnen för andra gången lyftade sin ram för att
krossa den fallne -- i samma sekund small Göstas skott.

Med ett vildt klagande läte tog björnen tre steg
tillbaka, förde framtassen till sitt hufvud, balanserade ett
ögonblick på bakfötterna och föll, tung, stel, rosslande.
Blodet frustade ut genom båda hans näsborrar och färgade
snön där han låg. Skogens starke konung sträckte ännu
engång ut sina jätteramar; därpå rörde han sig icke
mer; han var död.

Jägarne störtade fram och uppreste varsamt den
fallne ynglingen, som, döfvad af det förfärliga slaget,
behöfde några minuter för att åter hämta andan. Knappt
var han ånyo på fötter, innan han med hela ungdomens
ifver kastade sig öfver sin stupade fiende, för att utröna
hans bane. Det befanns att en ganska liten kula af
knappast en ärts storlek hade trängt in genom högra
örat och sannolikt stannat i hjärnan samt därigenom
vållat en nästan ögonblicklig död. En större kula hade
stannat i bringan och kändes utplattad där emot de inre
delarna af höftbenet. Björnen var en af de största man
sett och ännu i sitt fall ett föremål för jägarnes beundran
och hundarnas stora förskräckelse.

-- Det var mig en muskovit! utropade ynglingen,
på engång både glad och ond, ty det kostade på hans
ambition att en annan skördat segern af hans djärfva
bragd. -- Jag tar er till vittnen, gode herrar, att det
var min kula som borrat det breda märket i baddarens
yfviga päls. Men en annan gång, Fleming, måste du
ge mig ett bättre spjut, och det skall vara af bok eller
ek, ej, som den där pekstickan, af björk. Det var en
försvarlig örfil han gaf mig; den föll öfver mig som ett
berg, men jag slant tillika, och <i>därför</i> föll jag. Tack
skall du ha, Rosen, för sista skottet. Aldrig såg man
ett vackrare stycke bly; jag hörde det pipa som en
satunge tolf tum öfver mitt hufvud, och på fläcken tog
det, annars hade jag aldrig spänt en hane mera. Här
har du min hirschfängare, annat har jag ej att gifva
dig. Men tala ej om för min far att jag föll.

-- Björnen har tolf mans styrka, svarade Rosen
tröstande; det är ingen skam att falla en mot tolf.

-- Tror du? genmälde ynglingen eftersinnande.
Godt, så skall jag lära mig att falla, om det behöfs,
men vika -- aldrig! Det måste ändå vara skönt att
segra en mot tolf! Låt vara en mot tio -- jag är icke
högfärdig. Men hvad? ... Den kulan har ej lupit från
din mynning, Rosen; därtill är hon alldeles för liten.

-- Nej -- sade Rosen något förlägen -- det var
ej jag som sköt sista skottet. Någon af ers höghets
jägare var lyckligare än vi, som ej kunde skjuta, emedan
ers höghet själf låg i skottlinien.

-- Säg -- fortfor den unge kämpen -- har du
någonsin sett en så stor best stupa för en så liten
kula? Man kunde tro honom vara skjuten med en ärt.
Det är endast norrlänningar och finnar som bruka så
liten kaliber, för att spara krut och bly. Holla, gossar,
livem af er skjuter björnar med sparfhagel? Fram med
gevären! Fyra dukater i premie för sista skottet!

Gösta, utom sig af förlägenhet och glädje, vågade ej
röra hand eller fot, oaktadt uppmaningen ganska tydligt
gällde honom. Han såg jägarne samlas kring ynglingen,
som kallades ers höghet och som han tyckte sig ha sett
förut i Stockholm. Han gissade genast på kronprinsen
Carl, men honom hade Gösta beständigt sett i en oformligt
stor peruk, som föll i långa lockar ända ned på axlarna å
båda sidor om det fina, nästan kvinnliga ansiktet. Den
unge jägaren, som nu stod framför honom, bar kortklippt
brunt hår under en mössa af bäfverskinn, en blå lifrock
af groft kläde med ett läderbälte om lifvet och på fötterna
storstöflar, som gingo lagom högt på benet, för att ej
hindra gången. Hela gestalten var långtifrån kämpalik.
Med den smärta växten, de milda blå ögonen, de mjällhvita,
af kölden purprade kinderna och de mera spensliga,
än starkt byggda lemmarna, kunde man ha tagit den
unge jägaren för en förklädd flicka, därest icke rösten,
som just var i målbrottet, hade haft någonting sträft och
hela hans hållning någonting hurtigt, som visade vana
att vistas i skog och mark.

Samtlige jägarne bedyrade sanningsenligt, att ingen
af dem hade lossat skottet, ehuru alla påstodo sig ha
<i>ämnat</i> göra det, om de ej blifvit förekomne. Medan
man tvistade härom, närmade sig en trupp af sex eller
sju ryttare skogsbrynet, så långt de kunde komma för
den oländiga marken och snön, hvarpå en af dem steg
af, trefvade fram till valplatsen och frambar konungens
fråga hvad som vore å färde i skogen. Ett högt hurra
var svaret; nalles tunga lekamen lades på en i hast
hopflätad bår af unga björkar och bars i triumf, under
stoj och jubel, ned till den väntande konungen.

Under tiden låg Gösta inkrupen mellan de täta
lummiga grenarna af den kullfallna granen. Han hade
hemligen både fruktat och hoppats att blifva upptäckt,
men hans gömställe var bättre än han trott. Hela skaran
drog så tätt förbi, att den nästan trampade på honom,
och likväl blef ingen under det allmänna jublet varse
att någon låg mellan grenarna.

Skamflat, nästan harmfull, steg gossen opp och
begaf sig i jägarnes spår nedåt vägen. Här mötte han
Daniel och kusken, som förgäfves hade sökt honom
och nu stodo gapande af förundran vid anblicken af
jägareskaran, som dels till häst, dels till fots aflägsnade
sig på vägen åt Kungsör.

Gösta Bertelsköld återvände till sin far och sin
bror, som väntade honom med otålighet. Grefven var
misslynt; i stället att hälsas som segrare, fick Gösta
uppbära skarpa förebråelser. Knappt vårdade sig grefven
att göra en fråga om björnens öde; Gösta saknade mod
att skildra den besynnerliga andel han hade däri som
krypskytt, och så blef hans seger obekant för alla, utom
för Daniel, i hvars sköte den okände segervinnaren
nedlade förtroendet om sin framgång, sin blygsel och
sitt missöde. Till Kungsör hade man ännu en dryg
svensk mil, men innan man kom dit, hände sig något
på närmaste gästgifvargård.

-
<b>10. Kronofogden.</b>

När de resande anlände till Mölna
gästgifveri tre kvart mil från
Kungsör, var gården uppfylld
af folk, som hade församlats
dels för konungens därvaro,
dels för att betrakta den fällda
björnen. En jägare höll som bäst på att uppläsa en
kungörelse af innehåll, att den okände skytt, som kunde
bevisa sig ha varit björnens baneman, ägde att begära
en nåd af konungen.

Många gissningar voro i svang och lupo från mun
till mun. Berättelsen om det mystiska fjärde skottet
hade redan fått en bismak af tidens vidskepelse. Några
påstodo att det kommit ur luften, andra att det knallat
ur jorden. Somliga voro fullt och fast öfvertygade att
skogsrået och ingen annan vore den sannskyldige. Ännu
andra trodde sig veta att kronprinsen hade en tomte vid
sin sida och stod i alla faror under hans beskydd, och
ehuru tomten för det mesta behagade vara osynlig,
funnos de, som påstodo sig ha sett honom i en grå
jacka, röd mössa och röda vantar, hvaraf man slutade att
mycket blod skulle flyta under nästkommande regementstid.
De slutligen, som ansågo sig vara klokare än andra,
betraktade med en knipslug min konungens favoritjägare,
gamle Håkan, som vanligen brukade skickas vid farliga
tillfällen att hafva öga på prinsen och som man nu i
tysthet ansåg för björnens verklige baneman.

Men hvarken Håkan eller någon annan framträdde för
att göra anspråk på den utlofvade belöningen. Konungen,
sade man, var däröfver ganska missnöjd. De som kände
hans af naturen häftiga och misstänksamma lynne, begynte
frukta, att om skytten länge dröjde att visa sig, kunde
den kungliga nåden lätt förvandlas i kunglig onåd.

Bertelsköld anmärkte att folkhopen på gården var
ovanligt tyst och endast hviskade sinsemellan. Omkring
tjugu hästar stodo sadlade för konungen, prinsen och
deras svit. Men det sades att återfärden till Kungsör
blifvit fördröjd. Konungen hade ridit för häftigt, kanske
förkylt sig, och led af sin vanliga åkomma de senaste
åren, kräkning och hufvudvärk. Kronprinsen åter hade
fått en hastig svindel. Man sade att det tunga slaget af
björnens ram hade nu först visat sin efterkänning och
att prinsen hade en känsla som vore alla ben i hans
kropp sönderkrossade. Likväl funnos hvarken läkare
eller medikamenter att tillgå, ej ens på Kungsör. Sådant
föraktade Sveriges Carlar.

Under dessa omständigheter var ej att tänka på
audiens, och grefven gick in i hållstugan för att tålmodigt
vänta på hästar. Han hade ej suttit där länge, då ett
oväntadt sorl uppstod på gården. Fruktande att konungen
möjligen vore illa sjuk, hastade Bertelsköld ut för att
fråga hvad larmet betydde. Men orsaken var en helt
annan. En liten spetsfundig gubbe, berömd trollkarl
från Vermlands finnskogar, hade råkat vara till hands
och hört berättas om konungens sjukdom. I hopp att
göra sin lycka, hade han dristigt trängt sig in ända till
konungens rum och med stormodiga ord erbjudit sig att
på ögonblicket <i>läsa bort</i> alla krämpor hos den höge
patienten. Konungen hade en stund hört på honom och
därpå, som god kristen, blifvit högeligen uppbragt öfver
ett sådant tillbud, sprungit opp från sängen, fattat en
käpp och med egen hög hand pryglat trollkarlen ut på
dörren. Man tillade att detta varit en verklig trollkur,
ehuru i annan mening än därmed åsyftades, ty den
häftiga vreden hade med ens jagat krämporna på flykten,
och konungen kände sig åter stark nog att stiga till
häst. Värre däran var prins Carl; ehuru konungen
ingalunda var hård mot sina barn när han ej ansattes
af sitt mörka lynne, hade han en särdeles afsky för
kroppslig svaghet och skonade hvarken sig själf eller
andra. Prinsen var ganska blek och såg lidande ut.
Men det halp icke. Inom få minuter satt hela sällskapet
till häst (man hade förgäfves sökt öfvertala konungen
att åka), och sjuke och friske galopperade i samma
sporrstreck därifrån.

-- Där rider envåldskonungen med sin förste slaf,
hviskade Torsten Bertelsköld, som med sin nästan pjåkiga
försiktighet om hälsan var en fullkomlig motsats till
kronprinsen.

-- <i>Taisez vous</i>, svarade grefven strängt. Örnen
lär sin unge flyga. Hvad det för resten blir af prins
Carl, det står till Gud och framtiden, men ett är säkert,
och det är att han blir hvad du aldrig blir, min son --
en god soldat.

Hästarna voro nu förspända, och de resande begåfvo
sig åter på väg till Kungsör ett stycke efter det snabbt
framilande kungliga jagtsällskapet, hvilket de ej gjorde
ens ett försök att upphinna. Gösta Bertelsköld hade
härunder högst viktiga rådplägningar med sin Daniel.
Hemligheten af det lyckliga skottet surrade i hans hufvud
som en torndyfvel i en glasburk, och likväl vågade han
ej släppa den lös. Men den viktiga öfverläggningen
gällde <i>hvad</i> han borde begära, till huru högt pris han
borde sälja sin hemlighet. Det var Daniel som framkastade
ordet »sälja», men det befanns icke i den lille
ädlingens smak.

-- Jag handlar ej med kulor, svarade han förtretad;
men vill kungen utnämna mig till page hos kronprinsen,
så vore det alls inte för mycket. Min far säger, att
page hade jag bort vara långt för detta; men ser du,
Daniel, kungen och han äro ej riktigt goda vänner. Jag
kan ej tåla somlige af de andra pagerne; de tycka sig
vara grufligt förnäma, fastän de äro bara simpla adelsmän,
och somlige af dem ha blifvit grefvar och baroner i
förgår. Men kronprinsen är en karl! Jag slår vad att
han är mycket starkare än du tror, Daniel, fastän han
ser ut som en flicka.

Daniel svarade med att gifva hästen ett rapp, och
så nalkades man Kungsör en god halftimme efter jagtsällskapets
ankomst. Kungsör ligger vid Arboga ås utlopp
i sjön Galten vid Mälarens innersta fjärdar och har aldrig
haft någon särdeles betydenhet, utom det vackra läget
och Carl XI:s synnerliga tycke för stället. Till höger
om ån var en obetydlig köping, bebodd af bönder, stalldrängar,
fiskare och några landthandlare. Till vänster lågo
vidlyftiga stall för det här anlagda stuteriet -- hästar voro
en af Carl XI:s svaga sidor -- och närmare åmynningen
såg man den egentliga kungsgården, en oansenlig byggnad
af tegel med inalles femton eller tjugu rum, uteslutande
bestämda för konungen och hans närmaste vänner. Följden
var att konungen aldrig kunde bjuda de talrika resande
och de många utländska sändebud, som här besökte
honom, härberge på kungsgården, utan de voro nödsakade
att, så godt de kunde, skaffa sig kvarter i köpingen på
andra sidan om ån, där af denna orsak ett slags ganska
medelmåttigt värdshus hade uppstått. Konungens fiender
sade att han af girighet bodde så trångt, för att ej
behöfva undfägna dyra gäster, men rätta orsaken var
sannolikt den, att han med sitt skygga lynne och ringa
vana att representera kände sig generad af främlingars
påträngande, hvarför han helst ville vara hemma hos
sig på egen hand, utan att nödgas underkasta sig en
plågsam etikett.

Grefve Bertelsköld fann alla rummen på värdshuset
upptagna af resande, ty konungens närhet brukade samla
dit en mängd folk af alla stånd, som hade något att
andraga eller bönfalla hos majestätet. Tilloppet nu var
ovanligt stort, och grefven skulle ha varit tvungen att
söka sig rum i de kringliggande kojorna, därest ej värden,
en stockholmare, skulle artigt ha upplåtit två af sina
egna rum och inpackat sig och de sina i det tredje.
Det var obekvämt, men stod ej att hjälpa.

Tankfull, orolig, kastade sig grefven på en soffa.
Hans ställning var icke angenäm. Han nalkades konungen
för att söka en rättvisa, och likväl skulle det tagas som
ville han söka en nåd. Konungen var sjuk, retlig, snäsig;
borde väl Bertelsköld underkasta sig att kanske få smaka
den kungliga käppen, hvilken likaså lätt kunde träffa en
ädlings skuldra, som den simplaste tjenares? Vid denna
tanke kom grefvens blod i kokning. Majniemi var honom
mycket kärt, det var nödvändigt för hans familj, det
behöfdes till sönernes uppfostran. Men nu, när dess
öde kanske berodde på en kunglig mages dåliga matsmältning,
var det väl värdt att köpas för priset af en
personlig förödmjukelse? Nej -- Bertelsköld beslöt att
våga hvad han borde våga, nämligen en audiens och en
framställning af rättsgrunderna för sin sak, men också
icke en hårsmån däröfver. Hände hvad hända ville,
med stolt och upprätt panna skulle han framträda; med
stolt och upprätt panna skulle han gå.

Han skickade att anmäla sig och erhöll, nästan
emot sin väntan, det svar, att han skulle få audiens
klockan fyra på eftermiddagen. Budet visste berätta att
hans majestät åter befann sig bättre och att man tillredde
en björnfest på kungsgården.

Soffan stod framför en nu stängd dörr till gästrummen.
Medan grefven hvilade ut i förväntan på
middagen, som ingen efterlängtade högre än Gösta,
förnam han röster i rummet bredvid och kunde ej
undvika att höra följande afbrutna ord, som uttalades
af personer, hvilka inkommo under ett häftigt samtal:

-- Han afkläder oss inpå kroppen.

-- Han fråntager oss frukten af många års mödor.

-- Han rycker själfva jorden undan våra fötter.

-- Städernas donationsjord! Oerhördt!

-- Skogskommissionen! Ren galenskap!

-- All skattejord kronans! Tyranni!

-- Är ej Schillers galge färdig ännu?

-- Det var ändå vi som ...

-- Ja, när det gällde att lossa på adelns pung ...

-- Böra vi tåla en så grof otacksamhet?

-- Hvad vill du göra? Han är enväldig!

-- Men utan borgareståndet ...

-- Men utan bönderne ...

-- Tyst, tala saktare!

Ett föraktligt, spefullt löje krusade Bertelskölds läppar.

-- Nåväl, mina herrar borgare och bönder -- sade
han till sig själf -- ären I nu ändtligen komne därhän?
Begripen I nu reduktionens klyftiga gåtor? Förstån I
nu ändtligen hvad enväldet innebär? Huru sött, huru
ljufveligt har det ej smakat er, när I under edert stora nit
för kronans och rikets bästa skjutit med båda händerna
på det stora verket, som skulle bortsopa adeln, likt
annat ogräs, från jordegendomen i landet! Huru lätt
var ej då er möda! Huru kärt ert besvär! Huru
patriotisk er ifver! Men bladet har vändt sig, det hungriga
barnet börjar att uppäta fader, moder, ammor, jordegummor,
faddrar och hela det fromma barnsölssällskapet.
Och I skratten ej mera! I nedkallen ej mera all
himmelens manna öfver den stora egyptiska köttgrytan,
där hvar och en af eder hoppades fiska en fet stek!
Men så ropen då hurra, ty ert verk har ju artat sig
öfvermåttan väl, det har öfverträffat er djärfvaste väntan,
det har uppslukat oss, och nu uppslukar det äfven er,
I store, förträfflige patrioter för godt köp! Reduktionssoppan
är färdig, och kockarne sjelfve förvånas däröfver.
Vid himlen, det är superbt! Jag önskar er af hjärtat en
smaklig måltid och beklagar blott att ej de helige herrar
präster äro med om er uppbyggliga litania!

*

Se här några ord till förklaring öfver det som grefve
Bertelsköld kallade borgares och bönders litania.

Alla tre ofrälse stånden, i förening med småadeln,
hade med glädje samtyckt till Carl XI:s reduktion, i
det trefaldiga hopp att rikets nöd därmed vore hulpen,
högadelns makt bruten och de själfve tryggade för tidens
stormar. Det sista hoppet blef mot all förväntan sviket.
Lågadeln, som hoppats få behålla gåfvogods under sexhundra
dalers ränta, begynte redan 1682 få slå vantarna i
bordet. Samma år väckte högadeln, brinnande af hämndlystnad,
reduktionens hunger mot städernas
donationsjord, som ock till en del blef indragen; 1686 och 1689
anställdes stränga räfster med borgerskapets bevillningar
af skeppsparter, handelskompanier med mera, och man
föreslog en förhatlig kontroll öfver både ärfd och förvärfd
förmögenhet. 1687 indrog reduktionen prästernes vederlag
för så kallad gästning, och 1695 blef alarm och oro, när
förteckning infordrades öfver alla de inkomster kyrkor och
prästerskap åtnjöto af kronan. Men prästerne, konungens
gunstlingar och ifrigaste anhängare, sluppo dock för bästa
köpet. Bönderne undsluppo bedragaren Schillers anslag,
som var nära att genom en förfalskad urkund indraga till
kronan 4,000 hemman. Men de ledo, jämte borgarene,
af den så kallade skogskommissionen, som efter 1694
undersökte och åklagade alla olagliga inkräktningar på
kronans skogar, sjöar och strömmar, och där gällde icke
ens urminnes häfd. Vådligare än allt detta var den ofta
uttalade satsen att <i>kronan vore rätte ägaren äfven till
skattejorden</i>. Åsikten -- enväldets yttersta konsekvens,
från hvilken man endast hade ett steg till den satsen
att <i>all egendom vore kronans</i> -- kunde, till rikets,
frihetens och äganderättens lycka, aldrig genomdrifvas.
Men efter 1693 begynte många skattehemman återgå till
krono-, emedan detta var ett villkor för hemmantalets
förmedling vid indelningsverket. I allmänhet grep reduktionen
under konungens sista lefnadsår omkring sig på
bredden. Osäkerheten tilltog. Konungamakten tätnade,
skattkammaren fylldes, men dess breda grundval på folkets
skuldror begynte undergräfvas af fruktan och missnöje.
Man frågade sig om kronan ville ha allt, för att lämna åt
undersåtarne det enda som återstod, en spartansk fattigdom!

Dock vi återgå till berättelsen.

Efter middagen roade sig unge herrarne Bertelsköld
enhvar efter sitt lynne. Gösta gick att bese stuteriet
och de sköna hästarna; Torsten satte sig att studera
Hugo Grotius. Grefven, deras far, iklädde sig den tidens
hofdräkt, den ofantliga allongeperuken, den fina hvita
spetshalsduken, den åtsittande, långlifvade blåa sammetsrocken
med de oformligt vida nedhängande ärmuppslagen,
den gula sidenvästen, som gick ned öfver medjan, de
korta blåa pantalongerna, de svarta sidenstrumporna, de
upp till vristen gående skorna eller halfstöflarna, prydda
med stora bandrosor, den fjädrade baretten, den hängande
långa huggvärjan och hvad mera som hörde till en
fulländad gentlemans yttre personlighet. Om värjan bör
anmärkas, att den enligt franska modet borde vara helt
spenslig och kort, men Carl XI tålde ej dessa pennknifvar,
som han kallade dem, och det var naturligt, att
hans hofmän, om också ogärna, följde exemplet.

Grefve Bernhard Bertelsköld, nu femtiosex år gammal,
hade i yngre år varit en af svenska hofvets ståtligaste
kavaljerer under förmyndaretiden. En fin belefvenhet,
parfymen af Ludvig XIV:s tidehvarf -- denna utsökta
smak, denna förfinade bildning, som då endast kunde
vinnas under mångårig vistelse vid utländska hof och
i närheten af själfva den man som bländade seklet
-- allt detta förenade sig hos Bertelsköld med en stolt,
beslutsam hållning, mera en följd af de många faror
och skiftande öden han genomgått, än af hans naturliga
lynne, som var mildt och ursprungligen mycket vekt.
Han var ej född för partihat; det grumlade blott hans
annars klara blick, det förbittrade hans annars kärleksfulla
själ. Likt Magnus De la Gardie, hade han eftersträfvat
rollen af en högsint mecenat, en ädling, lysande genom
kunskaper och förtjenster ej mindre än genom börd och
rikedom. Men Bertelskölds ärelystnad gick ej så högt, den
åtrådde icke makten, endast glansen, icke fruktan, endast
kärlek, kanske stundom beundran, ty människohjärtat är
svagt. Om det berott på honom, skulle han ej ägt några
fiender, och likväl ägde han många sådana. Känslan
däraf hade plöjt fåror i hans panna och kommit hans
fordom så sköna blåsvarta hår att gråna; men ännu
reste sig hans harmoniskt sköna gestalt ett halft hufvud
högre än andra människor; ännu brann i hans blickar
den intelligenta, milda glans, som tjusat så många kvinnohjärtan,
och hans stämma hade bibehållit hela sitt forna
intagande välljud. Tilläggom, att han de senare åren,
när han ej mer användes i diplomatiska beskickningar,
tjenstgjorde vid hofvet som drottning Hedvig Eleonoras
stallmästare, upprätthållen af hennes gunst, som likväl
ej förmådde rädda hans förmögenhet. Ludvig XIV hade
infört uniformerna bland militären, och de fleste regenter,
äfven Carl XI, hade efter hand följt exemplet, men för
civile tjenstemän fanns ännu ingen föreskrift i detta
hänseende, och därför bar äfven Bertelsköld den dräkt
som allmänt brukades af svenska adeln och hofvet.

Sådan var den man, som nu skulle uppträda inför
Carl XI, och man måste tillstå, att den spänning, som
rådde mellan konungen och hans undersåte, var grundad
på både inre och yttre motsatser i bådas lynnen, vanor
och tänkesätt. Carl XI var en kraftfull ande, utmärkt
af höga personliga dygder, dem ej ens hans bittraste
fiender kunnat förneka; han var ock, när det gällde att
uppfatta stora mål, såsom hans rikes väl, en stor <i>regent</i>,
hvarför månget af hans verk i sekler öfverlefvat stormarna
och blifvit en välsignelse för släkte efter släkte. Men
som människa sjönk han stundom ända till litenhet;
han saknade fullkomligt hvad man kallar ridderlighet
och kunde till exempel aldrig uppfatta Gustaf II Adolf,
hvilken han och hans vänner, i mening att därmed
antyda något högtspelande och äfventyrligt, brukade kalla
<i>kung Orre</i>. Och likasom en nemesis velat återgälda
detta kungliga spenamn med ett dylikt efterträdarens
gyckel öfver föregångaren, så är det bekant, att hundrade
år därefter Gustaf III, hvilken lika litet kunde uppfatta
Carl XI, som denne kunde uppfatta Gustaf Adolf, brukade
kalla samme Carl XI <i>kronofogden</i> -- därmed antydande
reduktionsväsendet, som i all sin riksgagnelighet ofta
urartade till en småaktighet, ett trakasseri, en snikenhet,
som voro Gustaf III:s afsky.

Eftervärlden vet ej af furstesmicker!

Bertelsköld inför sin konung, det var Gustaf III:s
framtid inför Carl XI; det var en kung Orre inför
kronofogden; det var riddaren inför statshushållaren --
motsatser som aldrig kunna förlikas, lynnen som af inre
nödvändighet måste beständigt vara mot hvarandra fientliga.

På slaget fyra stod Bertelsköld i konungens förmak,
ty kring Carl XI rörde sig allt med afmätt punktlighet.
Den gången fick han dock vänta vidpass tio minuter.
Man sade honom att två finnar, en borgare och en
bonde, hade audiens hos konungen.

Två män om några och femtio års ålder kommo ut.
Bertelsköld igenkände genast i dem sina gamle ovänner,
för detta riksdagsmännen bröderne Larsson, den ene
köpman i Vasa, den andre bonde i Storkyro. Båda sågo
nedslagne ut; deras ärende måste ha aflupit illa. De
växlade en styf hälsning med grefven. Kanske flög i
denna stund ett flyktigt löje öfver hans läppar -- ett
ofrivilligt löje öfver det sällsamma öde, som här sammanförde
de två kämpande makterna adelsvälde och folkvälde,
bönfallande inför den tredje makten, enväldet,
som uppslukat dem båda. Larssönerne, vane partichefer,
fattade strax hans mening.
-- Herr grefve -- hviskade bonden i förbigående --
om vi falle, faller icke därför folket.

-- Nej -- sade grefven i samma ton -- det faller
icke, det knäfaller.

-- Mellantaket är borta, golfbjälkarna stå kvar,
yttrade borgaren.

-- Ja, svarade grefven; därför regnar det in genom
takresningen, och golfvet tar röta.

Nu blef Bertelsköld inkallad, och den korta, men
bittra ordväxlingen afbröts.

Carl XI tecknas i senare åren af sin samtida
Pufendorf på följande sätt.

Han är till växten mindre än medelmåttig; håret
svart och krulligt, vårdadt med mycken flit intill 1687,
då det i förtid grånade, hvarefter konungen lade sig till
peruk. Hans panna är lagom hög, ögonen små och
vänliga, näsan rak, kinderna röda, hakan spetsig, läpparna
stora, skuldrorna breda, ställningen vacker, händerna stora 
<footnote>Skapade enkom att <i>taga</i> mycket, sade hans fiender.
</footnote> och fötterna små. Han haltar något, sedan han
bröt sitt vänstra ben, är mycket stark, skicklig i kroppsöfningar,
outtröttlig i arbete och på resor, äter hastigt,
dricker måttligt, sofver litet; är gudfruktig, sparsam,
tapper i krig, älskar hästar och soldater, men är kallsinnig
mot fruntimmer. Han har icke något förnämt utseende;
man ser ingenting majestätiskt i hans person; om man
ej kände honom, skulle man aldrig taga honom för en
konung. Hans väsende är enkelt och okonstladt; dock
kan han förställa sig. Hans själsgåfvor äro hvarken af
de sämsta eller de bästa, men hans uppfostran har blifvit
mycket vårdslösad, han talar hvarken latin eller fransyska
och kan knappt skrifva sitt namn. Han har ett svårt uttal,
stammar något och kan ej underhålla en konversation.
Han kläder sig enkelt, bär ständigt en åtsittande rock
och en lång värja ...

Vid grefvens inträde satt konungen vid ett stort
skrifbord af ek, som upptog nära en fjärdedel af det
ganska tarfliga arbetsrummet. Bakom den högkarmade
bruna läderstolen stod reduktionsmannen, apotekaresonen
Jakob Gyllenborg, han som ansågs för konungens onde
genius. Bertelsköld anade genast hvad han hade att vänta.
Han bugade tigande, under väntan att blifva tilltalad.

Men konungen tycktes ha väntat detsamma och
yttrade efter en tvär hälsning och en kort paus:

-- Nå, hvad är det? Ni har besvärat er öfver
Majniemis reduktion?

-- Ja, ers majestät! svarade Bertelsköld lugnt.

-- Det var onödigt. Med hvad rätt besvärar ni er
öfver en laglig åtgärd, som endast har det fel att den
kommit femton år senare än den bort?

-- Jag har i min inlaga utvecklat rättsgrunderna
för mina anspråk och kommer för att personligen vädja
till eders majestäts landsfaderliga rättvisa.

-- Se åt hvad grefven har att anföra, sade konungen,
vändande sig till Gyllenborg.

Medan denne bläddrade i en stor portfölj, som
innehöll löpande handlingar, genomgick konungen förra
årets nyss inlämnade räkenskaper för Kungsörs stuteri,
nedsatte med egen hand åtskilliga kronan påförda utgifter
och nagelfor strängt med alla däri förekommande siffror.
Stundom syntes hans sparsamhet råka i strid med hans
passion för hästar; en redan öfverkorsad och ändrad
siffra blef ånyo ändrad och förra ändringen korsad;
en i randen tecknad anmärkning blef öfverstruken; ett
lönetillskott blef tillagdt de bäste stalldrängarne.
Fördjupad i detta göromål, syntes konungen alldeles
ha bortglömt Bertelskölds närvaro. Vare sig att de sökta
handlingarna verkligen voro svåra att finna, eller, hvad
som är troligare, att Gyllenborg ej ogärna lät den stolte
grefven känna sitt öfvertag, alltnog, sökandet räckte länge
nog, och Bertelsköld fick under tiden vänta stående under
djup tystnad, blott då och då afbruten af konungens
hosta eller ett halfhögt utbrott af hans missnöje med
räkenskaperna.

Slutligen fanns det sökta papperet, och Gyllenborg
resumerade dess innehåll:

- Grefve Bertelsköld åberopar ett gåfvobref af
drottning Kristina, men enligt kunglig majestäts och
ständernas beslut gäller intet kungligt bref till förfång
för kronans oförytterliga rätt. Grefven vill det oaktadt
hafva godset ansedt som vederlag för en hans framlidne
herr faders fordran hos kronan sedan 1644, stor 100,000
daler silfvermynt; men kommissionen utreder, att i thy
fall godset är att betrakta som pantegods, hvilket, enligt
1686 års riksdagsbeslut, endast så länge bör åtnjutas,
intill dess att det af kronan inlöses eller afkastningen
betäckt kronans skuld jämte fem procents årlig ränta.
Alldenstund Majniemi afkastar 10,000 daler årligen, och
således kronans skuld med ränta borde vara gulden
efter tjugu års förlopp, eller år 1667, har grefve Bertelsköld
med rätta blifvit godset fråndömd och ålagd att till
kronan återgälda hvad han därutöfver uppburit, nämligen
tjuguåtta års afkastning, med 280,000 daler sagde mynt.

-- Herr grefven <footnote>Gyllenborg blef adlad 1680, friherre 1689, grefve 1695.
Det gick fort den tiden.</footnote> förgäter min underdåniga öfversikt
af Majniemis afkastning de senaste trettio åren, anmärkte
Bertelsköld. Däraf framgår ovedersägligen, att afkastningen
endast tvenne år, nämligen 1682 och 1689,
uppgått till det maximum, hvilket kommissionen antagit
som medeltal. Jag har utredt, att afkastningen månget år
nedgått ända till 3 och 2,000 daler samt att medeltalet
icke med någon billighet kan beräknas högre än till
6,500 daler om året. Redan detta gör för kronans
påstådda fordran under fyrtioåtta års tid en afkortning
af 168,000 daler.

-- Det kommer oss icke vid att pröfva, genmälde
konungen mulen. Vi ha fördenskull en kommission,
efter hvars pröfning ni har att rätta er.

-- Och kommissionen, inföll Gyllenborg, har ej
kunnat taga i beräkning att godset möjligen någon tid
blifvit vanskött och afkastningen minskad därigenom.
Kronan bör ha sitt.

-- Ers majestät -- svarade Bertelsköld, utan att
bevärdiga reduktionsmannen med en blick -- jag har
ej kommit hit för att upptaga min konungs dyrbara tid
med enskilda räkenskaper. Jag vädjar till andra och
högre skäl, som icke gälla min fördel, min ruin, det
vore ett ringa ting, utan allas väl och rikets. Eders
majestät har för Sveriges makt och välfärd gjort hvad
få konungar hafva gjort tillförene. Törhända har eders
majestät rönt ringa tack därför härintills, men eftervärlden
skall förstå att eders majestät har velat en sak
framför allt, nämligen landets och folkets väl. Fördunkla
icke den storhet, som breder sin glans öfver så ädla
mål, genom små åtgärder, som kunna inbringa staten
några hundra tusen daler, men som kosta den och kosta
eders majestät hvad som ej kan uppvägas med millioner,
nämligen det som är högre, oförytterligare än själfva
kronans, folkets och eders majestäts egen fördel: rättvisan!
Tro ej dessa krypande gunstlingar, som intala eders
majestät att kronans vinning är någonting annat än
undersåtarnes! Om rikets nöd har rättfärdigat reduktionen,
så låt det nu vara nog: många tårar komma
slutligen själfva silfret att rosta. Riket är räddadt, dess
makt betryggad, dess upplysning befordrad, dess skattkammare
fylld, dess här och flotta i aktningsbjudande
skick. När eders majestäts regering burit så lysande
frukter, låt det vara tillfyllest, begär icke mera, gif ej
eders majestäts fiender och belackare vapen i händerna!
Adelns makt är bruten; var mild, ers majestät, var
klok! Trampa icke på den redan fallne, pressa icke
sista skärfven ifrån den redan fattige! Eders majestät
är enväldig konung: på den stora makten tynger ett
lika stort ansvar, och hvad än ständerna besluta, eller
kommissionerna pröfva, eller själfgjorda lagar döma, det
återfaller allt på eders majestät och dess rådgifvare, för
Guds dom, för folkets tro, för samtid och eftervärld. Jag
besvär eders majestät vid alla de höga dygder, som
världen beundrar hos Carl XI -- här böjde grefven ett
knä för konungen -- lyssna till sanningens röst från en
man, som redan offrat sju åttondedelar af sina besittningar
åt staten och som ej kommit att tigga om nåd för den
sista återstoden, allenast om rättvisa, ej blott för sig,
men för alla! Sätt en damm för reduktionens vidare
efterräkningar! Upphäf deras senaste orättvisor! Afskeda
desse män, som sälja eders majestäts ära för en spottpenning!
Akta på försynens varningar! Lyssna till
hungerns nödrop och förorättades klagan! Var stor,
eders majestät, var ädel! Och varaktigare än på den
slemma vinningens grund skola eders majestäts rykte
och rikets väl byggas på den evärdeliga grunden af
rättvisan, ädelmodet och ett helt folks odelade kärlek!
Bertelsköld uppstod, afbidande hänförd, nästan
ödmjuk, verkan af sina ord, dem Gyllenborg ett par
gånger förgäfves sökt afbryta.

Konungen, förvånad öfver ett språk som han ej på
länge hört, hade tigande låtit den djärfve undersåten
tala till slut. Men han hade uppstått från sin plats, en
mörk rodnad betäckte hans annars bleka panna, och
han hade fattat Gyllenborg så hårdt i armen, att denne
gjorde en grimas af smärta. När Bertelsköld slutat,
kommo först endast några afbrutna ord öfver konungens
läppar. En storm var i annalkande.

-- Ansvar! utropade han. Ansvar? ... Hade jag ej
rätt ... de skola uppresa sig mot sin herre och konung! ...
De ha förtryckt mitt folk! ... Småkonungar! ... De
ha frossat på sina fester med rikets guld ... franska
apor! ... och nu ställa de mig till ansvar ... Vanvettige!
Rebeller!

Och konungen gick med hastiga steg kring rummet,
sökande sin värja, som lyckligtvis nyss vid hans sjukdom
blifvit aflagd. Utom sig af vrede, när han icke fann
värjan, rusade han ut, uppslog dubbeldörrarna och ropade,
pekande på Bertelsköld, till tvenne drabanter, som stodo
på vakt med sina långa musköter:

-- <i>Skjut den hunden!</i>

Bertelsköld afspände sin värja och nedlade den
tigande för konungens fötter. I hans ansikte förändrades
icke ett drag; lugn, högrest, vördnadsfull kvarstod han
på sin plats, och blott hans mörka glänsande blickar
betraktade konungen på engång mildt, sorgset och
förebrående.

Gyllenborg stod af häpnad orörlig. Drabanterne
visste af förskräckelse ej hvad de skulle företaga sig.
Den ene af dem föll på knä, den andre höjde geväret,
men tvekade ännu att vidröra tryckpinnen ... En paus
uppstod, hotfull, oviss, plågsam för alla.

<img>

Konungen gick åter några steg häftigt fram och
tillbaka, likväl utan att förnya befallningen. Därpå
stannade han tvärt framför Bertelsköld, som stod där
orörlig med samma sorgsna blick, såg honom skarpt i
ansiktet och sade:

-- <i>Är ni ej rädd?</i>

-- Nej, svarade Bertelsköld. Vid Warschau och
Köpenhamn under ers majestäts herr fader, och vid
Lund under ers majestäts eget befäl, har jag lärt mig
den svenska seden att icke frukta.

Carl XI stampade i golfvet.

-- Men jag vill det jag, att man skall frukta Gud
och konungen! sade han.

Bertelsköld svarade icke. Han böjde helt litet,
men med en åtbörd af vördnad, sitt vackra grånade
hufvud och fortfor att betrakta konungen med denna
obeskrifliga blick, hvars milda glans kunde röra ett hjärta
af sten.

Det är svårt att säga hvilka makter i detta ögonblick
kämpade om konungens själ. Kanhända vägde han mellan
två stridiga känslor: den ena manade honom att låta
nedskjuta rebellen, den andra frestade honom att trycka
rebellen i sin famn.

-- Gå er väg! sade han ändtligen med en röst,
som skulle vara sträng, men som långt mera förrådde
striden mellan de båda fientliga intryck, som kämpade
om herraväldet i konungabarmen.

Bertelsköld märkte detta, men ville ej spänna
strängen högre.

-- Må Gud allsmäktig upplysa och bevara eders
majestät i alla edra lifsdagar! sade han ödmjukt och
aflägsnade sig med lika fasta steg som han inträdt i det
kungliga arbetsrummet.

Dörrarna stängdes efter honom, och drabanterne
återtogo sin post, glade att saken aflupit så som den
gjorde. Då, när konungen blef ensam med Gyllenborg,
säges att han häftigt vändt sig till denne och sagt: »Det
är ni som skall svara inför Guds dom för allt det onda
man säger om reduktionen!»<footnote>På sin dödsbädd säges Carl XI ha hvälft detta ansvar
på Gyllenborg.</footnote>. Och hvad Gyllenborg
därtill svarat vet man icke, men visst är, att reduktionen
ändock hade sin gång alltintill konungens lefnads slut.

Medan detta tilldrog sig i kungsgården, hade unge
gref Gösta företagit sig att jämte konungens stalldrängar
rida hästarna att vattnas till ån, som redan afkastat sitt
istäcke. Stalldrängarne hade af elakhet gifvit honom en
ung, ännu ej inriden fåle, i hopp att se honom hastigt
och lustigt kastad till marken. Men Gösta var ej den
som lät taga tygeln af sig. Utan sadel, med blotta
betslet, redde han sig så, att fålen efter några fåfänga
stegringar nödgades erkänna hans öfvermakt och villigt
lät rida sig både fram och tillbaka. Prins Carl hade
råkat se det och med kännareöga förundrat sig öfver
den främmande gossens skicklighet. Detta tillfälle tog
den trogne Daniel i akt, smög sig till värdshuset efter
bössan och yppade, med beviset i händerna, för prinsen
huru saken hängde ihop med björnen. Följderna blefvo
afgörande för Gösta Bertelskölds hela framtida lefnadsbana.

Prinsen ville dock ännu engång pröfva den unge
ryttarens mod, satte sig därför till häst och red i sporrstreck
emot de kommande. Knappt mötte han dem,
innan han företog sig att rida tvärt inpå sidan af Göstas
fåle, i afsikt att rida honom omkull -- en något våldsam
och vådlig lek, som konungen hans fader ofta brukade.
Men detta misslyckades. Gösta, ehuru oberedd, vände
så flinkt åt sidan, att prinsen endast snuddade lätt förbi
hvarpå denne genast kastade om, fattade gossens hand
och sade:

-- Jag ser du duger både att rida och skjuta, du!
Vill du bli hos mig, så skall du få en bra bössa och
en god häst.

-- Ja det vill jag visst! svarade Gösta utom sig
af glädje.

-- Topp! sade prins Carl.

En timme senare erhöll grefve Bertelsköld, jämte sin
värja, som återsändes med en af konungens adjutanter,
af Carl XI följande egenhändiga bref, hvars skrala
ortografi mer än tillräckligt uppvägdes af det kungligt
ädelsinnade i dess innehåll:
<tab>Herr Greve

Wj sende herhoss Edhor Wärja medh önskan at
J thensame en widhare i Wår tienst medh ärone bruka
wile. Edhor Mainemj ståår för laghsens skuldh ej til
at hiälpa -- ewad therutöwer är edher påfalland wele
Wi thet nu ok altidh efterskiänka. Til Bevis af Wår
kgl. Nådhe wele Wj herhos utnämna Edher til Wår kgl.
ambasaddör i Berljn sampt Edhor Son Göstaff til pasje
hos Wår kjäre Son h. furstl. Nådhe Printz Carl. Wj
befalle Edher Gud Allsmächtig nådheligen.

<tab>Kongsöhr 24 Febr. 1696.

<tab><tab><tab>CAROLUS.

-

<b>11. Stora hungersnöden.</b>

O Vasa, du stolta, du ärorika namn,
det främsta på nordens vapensköld
-- du strålande stjärna, till hvilken
seklerna skådat upp -- du
starka fana, kring hvilken hjältar
ha blödt -- du fredliga kärfve
af ax, som lofvade odlingens skördar -- det är då
här som du funnit en tufva i geografin, där du kunde
sätta din fot uppå och där du kunde hoppas att lefva
från släkte till släkte ännu sedan kronornas glans
förbleknat! Jag har rest genom världen: Europa var
fullt af ditt rykte, och det har öfver oceanerna gått
till Nya Sverige; men jag har ej funnit en hydda
som burit din inskrift öfver sin dörr, ej en sten som
skulle ha burit ditt namn, om icke Schwedenstein,
där din störste kämpe föll. Jag har rest genom Sverige
och alla dess provinser rundt kring Östersjön, hvilken
de famntaga som en brud: allt Sveriges rike var berusadt
af din ära, som tillika var dess, så att det
för din skull glömde sina blödande sår och sina söners
hvitnande ben på en främmande jord; men förgäfves
har jag letat på dess kartor och sport på dess vägar,
jag har ej funnit mer af ditt namn, än en liten bondgård
i Skeptuna socken och nu denna obetydliga fläck vid
Bottenhafvets kust. Är då storheten så ödmjuk, att den
på engång kan uppfylla världen och nöja sig med några
alnar jord till sin grift och några hundrade fots bredd
till sitt namns förherrligande! Lyckliga lilla Vasa, hvar
finnes en stad på den vida jordens ring, som du skulle
afundas och som ej afundas dig! Rom, Alexandria,
Konstantinopel, världens hufvudstäder, bära med stolthet
sina hjältars namn, och det namnet tillhörde dock en
enda. Men ditt namn, du gömda fristad för hågkomsten
af det stora, det bär i sitt sköte en hel rad af minnen,
hvilka historien älskar och folken beundra, och dör också
du själf, så var viss att ditt namn icke dör, det kommer
att lefva från sekel till sekel evinnerligen!

Dessa ord undföllo grefve Bertelsköld, när han,
åtföljd af sin förvaltare mäster Per, på kustvägen genom
Malaks och Solf närmade sig Vasa, och den lilla staden
med dess trånga gator och rödmålade hus täckt utbredde
sig för hans ögon i solskenet. Det var nu i början af
Mars år 1697. Orsaken hvarför vi nu finna grefven i
Finland, då vi likväl känna att konungen utnämnt honom
till sin ambassadör i Berlin, var i korthet den, att Bertelsköld
undantagsvis och af kunglig nåd fått anstånd med
Majniemis afträdande till nästa fardag den 14 Mars 1697
och i följd däraf begärt och fått permission att resa
öfver till Finland för att ordna sina angelägenheter och
taga farväl af sitt fädernegods. Orsaken åter hvarför
grefven nu befann sig i nejden af Vasa, sammanhänger
med en af de dystraste hågkomster förflutna sekler
kvarlämnat i norden -- de så kallade hungeråren, eller
stora hungersnöden åren 1695, 1696 och 1697.

Slutet af Carl XI:s regering hemsöktes af en lång
rad missväxter, förorsakade af ovanliga rubbningar i
årstidernas regelbundna gång. Alltifrån 1688, då den
första missväxten inträffade, och sedan i jämnt stigande
alla de nästföljande åtta åren syntes naturen likasom
bragt ur sin jämvikt. Sommaren 1689 var ovanligt
het och hösten så torr, att säden förtvinade och folket
ofta måste färdas flera mil för att vattna sin boskap och
mala sin säd. Därpå följde en mycket sträng vinter med
sådan hungersnöd i Dalarna, att stora skaror utvandrade
därifrån för att söka nya och bättre hemvist. Båda åren
1689 och 1690 hemsöktes af farsoter och skogseldar.
År 1691 kom våren tidig och brådstört; redan den 28
April plockades mogna smultron i Stockholm. Under
sommaren hörde man mycket stark åska, hagel och
störtregn omtalas. År 1692 i April kom en så hård
köld, att man dess like aldrig mindes på den årstiden.
Man åkte då utåt isarna långt till hafs. Många människor
fröso ihjäl. I mellersta Europa föll en ovanlig mängd
snö, hvarpå följde öfversvämningar och jordbäfningar.
År 1693 var vintern mycket kall, våren och sommaren
mycket heta. Ofantliga svärmar af gräshoppor härjade
Ungern och Tyskland; vulkanerna blefvo oroliga: Etna
och Hekla sprutade eld. Förebuden hopade sig. I Sverige
föll hög snö i Maj, men därefter kommo torka och
hetta hela sommaren igenom. Säden blef småväxt,
sädespriserna stego till tjugu daler tunnan.

Åren 1687 och 1688 hade Finland haft missväxt,
men de därpå följande åren till och med 1693 hade
gifvit god, stundom ymnig afkastning, så att det berättas,
när man sedan såg tillbaka på »den gamla goda tiden»,
huru spannmål då fanns i sådan myckenhet, att sädeslassen
ofta fingo stå flera dygn på torgen i städerna,
utan att finna köpare. Men alla lefde för dagen, ingen
tänkte på framtiden. Inga allmänna magasiner funnos,
inga förråder upplades; himmelens fåglar åto den utspillda
säden, och människorna gjorde sig glada dagar, utan att
lyssna till naturens anande suckar och redan börjande
varningar rundtomkring. Och så kom ofärden tung,
hastig och oväntad öfver nordanländerna.

År 1694 inträffade täta jordbäfningar i södern, dyr
tid och hungersnöd i mellersta Europa. I det lysande
rika Paris skola det året 92,000 människor ha omkommit
af svält och sjukdomar. Hagel förstörde grödan i den
ena af Sveriges kornbodar, Pommern. I den andra,
i Finland, blef knapp skörd, och förra årets förråder
hade nätt och jämt räckt till. Redan nu grep man till
trädens bark, och redan nu såg man stundom ihjälsvultna
människor ligga döda vid vägarna.

Året 1695 gick in med en vinter så kall, att man
ej visste dess make sedan 1658, då Carl X tågade öfver
Bält. I Tyskland voro floderna belagda med så tjock
is, att katolikerne fingo i några orter äta kött under
fastan, emedan ingen fisk stod att fås, om den uppvägdes
med guld. Många fröso ihjäl; Finlands kyrkoböcker
omtala huru vargarna angrepo människor hemma i husen.
I Portugal och Spanien dog en tredjedel bland boskapen
af brist på foder. På denna vinter följde en sen och
kall vår, som vi redan sett på Majniemi, så att vårsädet
ej hann slutas förrän vid midsommar, och på denna
vår följde en kall och regnig sommar. Säden kom ej
till mognad; på åkrarna sågos några få gröna strån och
för öfrigt svarta jorden, hvarför detta år var kändt under
namn af »stora svartåret». I Nyland blommade rågen
först i slutet af Juli, och i början af September gjorde
frosten slut på den halfmogna växten. Nöden tog
till. Rågtunnan kostade tio riksdaler, ett oerhördt pris!
Herremän och förmögnare bönder begynte afskeda hälften
af sitt tjenstefolk, för att slippa föda dem. Konungen
lät förbjuda utförsel af spannmål och införskref sådan
från utlandet. Sju skeppslaster förgingos under höstens
stormar i Qvarken.

Året 1696 ingick med helt olika, men ej mindre
ovanliga förebud. Vintern blef så mild som en vår.
Redan den 2 Februari såg man vid Stockholm fingerslångt
gräs. Omkring den 20 Februari försvunno isarna,
i Halland infunno sig svalorna, och mången begynte
redan sitt vårsäde. Men den 7 Mars kom kölden tillbaka,
alla sjöar och fjärdar isbelades ånyo så starkt, att man
åkte öfver dem fram och tillbaka. Vårsädet var förstördt,
höstsädet hade multnat i jorden. De få som ännu hade
något att så bedrogos ändock i sitt hopp. Sommaren
blef kylig. Natten mot den 8 Augusti var i somliga
trakter af Finland en så stark frost, att sädesaxen funnos
om morgonen öfverdragna med tjock is. Fyra nätter å
rad efter den 22 Augusti kom en ny frost, som gjorde
slut på återstoden. Däremot blef hösten så mild, att
man i Stockholm åt mogna smultron den 1 September
och friska hallon den l0 Oktober (öfverallt <i>gamla</i>
stilen). Skörden blef nästan ingen. Från det året omtalas
i Mäntsälä kyrkobok, att harar och en del fåglar, såsom
göken, försvunno, tuppen upphörde att gala, det annars
så skygga lodjuret trängde in i byarna, råttor kommo
uthungrade i grufveliga hopar, där man aldrig vetat utaf
dem förr, och förtärde allt hvad de öfverkommo. I
Kesälaks berättas att okända utländska fåglar visade sig
i skogarna.

Nu först begynte Carl XI märka enväldets tyngd,
ty allt folk kastade ansvaret för sin nöd på honom,
som hade hela makten och ville hafva hela egendomen.
Redan 1696, när i Norrland och Finland så många
soldater hungrade ihjäl, att regementena knappt hade
halfva antalet i behåll, fanns mången som påminde sig
huru dessa trupper varit konungens stolthet, och man
liknade honom vid konung David, hvilken Gud straffade
för det han af högmod lät räkna sina folk. Konung
Farao, sade man, hade dock en Josef som tydde hans
varnande drömmar; här gingo många tecken förut, men
ingen Josef hade förstått dem. Sådant gick konungen
mycket till sinnes. På de två åren 1695 och 1696
undsatte han folket till lågt pris med 110,682 tunnor
säd, men det förslog icke långt.

Ty nu -- från michaëli 1696, hela året 1697 och
inpå det följande -- blef en sådan hård och allmännelig
nöd i hela norden, att man dess like aldrig upplefvat,
ej heller, med Guds bistånd, någon tid torde komma att
upplefva engång till. Den som vill se hvad ett folk
kan bära utan att förgås, ja färdigt att två eller tre år
därefter ånyo besegra halfva Europa -- han följe oss.

*
Ingen af Sveriges provinser, om icke möjligen Skåne,
undgick den tidens vedermöda. Lindrigast hemsöktes
södra Sverige; därnäst Pommern; därnäst mellersta
Sverige. Norrland led mycket, Estland och Liffland än
mera, Finland troligen mest af alla.

Följande voro de skepnader, under hvilka nöden
allmännast visade sitt bleka ansikte -- allt blekare och
förskräckligare ju längre det led framåt våren 1697.
Först begynte husbönderne afskeda sina tjenare, och
tjenarne, jämte inhysingar, öfvergifva husbönderne, där
desse ej mera kunde skaffa dem uppehälle. Hopar af
sådant löst folk sökte sig till städerna; arbetslönerna,
låga redan förut, föllo till mindre än intet, så att man
för blotta maten fick flera arbetare än man behöfde,
och unge karlar trängdes om krigstjenst. Men de flesta
städer, utom några, såsom Stockholm, Åbo, Riga, Reval,
voro själfva fattiga, nära brödlösa, och de som ej voro
det, blefvo det innan kort. De hopar, som strömmade
dit från landsbygden, funno hvarken arbete eller bröd,
utan drefvo omkring under jämmerligt tiggande och
omkommo slutligen till större delen af hunger och allt
slags elände.

Fryxell anför en berättelse från Stockholm af den
24 April 1697: »Många tusen fattige hafva från landet
begifvit sig till hufvudstaden. De vackla, krypa eller
ligga öfverallt på gatorna. Ingen vill taga dem i sina
hus. Sålunda måste dessa arma olycksoffer tillbringa
de ännu vinterkalla nätterna under bar himmel, liggande
än här, än där vid väggarna. Många stå aldrig upp
igen; och om morgnarna kommer stadsvakten och för
bort de döda kropparna, hvilka kastas i stora gropar
och där på en gång jordfästas».
Det var således den lösa befolkningen
<footnote>Hvad man nu förstår med <i>proletärer</i> fanns egentligen
icke den tiden. Dagkarlen, tjenaren, inhysingen, backstuguhjonet
ansågo sig, under vanliga förhållanden, tillhöra husbondens
familj eller jord.</footnote>, som först
hade känning af nöden. Men snart gick den längre.
Den jordägande, eller dock jordbrukande bonden med
sina torpare grep snart till barken; ty den var icke ens
under vanliga år något sällsynt i Finland och norra
Sverige. Denna bark (furubark) malades till mjöl och
gräddades till bröd, eller ock höggs den sönder, hackades
fin, stampades, kokades med vatten till ett slags välling
eller gröt och åts utan vidare sofvel. Anrättningen var
ingalunda smaklig eller hälsosam, men den gick dock
med, så länge man hade att blanda däri något råg- eller
kornmjöl. Dock allt tunnare blefvo mjölnyporna; slutligen
försvann denna tillsats hos de fleste alldeles. Nöden
såg sig nu om på andra håll. Det rena barkbrödet var
svart och hårdt som sten. Man försökte då tillblanda
stampmjöl af torra, uttröskade råg- eller kornax, och
detta var ännu en läckerhet. När det tröt, så följde
i ordningen malade agnar, sådor, halm, mäsk. Också
de togo slut, och nu försökte man gräs, nässlor och andra
växter, hvaribland rötter af missne <i>(calla palustris)</i>.
Sådant bröd var svårt att tillreda, det föll sönder vid
minsta vidrörande och brändes lätt till aska i bakugnen.
Bonden var van vid sitt jästa spisöl (kalja), men nu
fanns icke malt. Man försökte då brygga dricka än på
halm, än på enbär eller porsris, men det ficks ej i
jäsning, blef osundt och illasmakande. Rofvor och
kålrötter voro en tid någras tillflykt; potäterna kände
man ej ens till namnet -- denna välsignade amerikanska
rotväxt, som nu ger finska bonden nära hälften af hans
föda och mer än något annat gör återkomsten af ett
nytt 1697 nära omöjligt. I skärgårdarna och en del
insjötrakter stod man sig bättre, emedan man åtminstone
hade fisk, och det är icke antecknadt, men sannolikt,
att denna vattnets skörd har räddat många tusende från
undergången. Ty boskapens mjölk och kött räckte icke
långt; foderbrist hade sällat sig till hungersnöd; en dubbel
anledning att bortslakta ladugårdarna, så att slutligen
blott de rikaste hade ett kreatur att utsläppa på betet
i 1697 års sorgliga vår.

När kringströfvande uthungrade människohopar anträffade
ett lefvande kreatur, slogo de på stället ihjäl
det, sönderrefvo det, drucko dess blod och åto dess kött,
utan att ens gifva sig tid att koka det. Skogsfågeln
var sällsynt, emedan dess yngel förgåtts under de kalla
somrarna. När hornboskap, svin och får begynte tryta,
kom ordningen till hästar, hundar och kattor, råttor,
kråkor, djurhudar, störtade kreatur och allt slags afskräde.
Det stannade icke därvid. Sägner, för hvilka mänskligheten
ryser, berätta att föräldrar förtärt sina döda barn
och att barn i förtviflan stillat sin hunger med sina döda
föräldrars kroppar.

Från bondens stuga fann nöden en väg till prästgårdarna,
de aflägsnaste först, andra därefter. Barkbröd
och stampmjöl dukades upp på fattiga kaplansbord. Sist
kom äfven den hårda tiden till städerna, uppstäderna
förr, sjöstäderna senare. Isarna stängde deras hamnar,
stormarna dränkte deras skepp. Hungrande landtfolk
förtärde dem, likt råttorna ätande allt hvad de öfverkommo.
I själfva Stockholm plundrades en bagarebod.
Konungen lät undersöka hvarje hus; hvem helst som
hade ett större förråd än han oundgängligen behöfde,
måste sälja det. Men ingenting förslog. Rågtunnan
kostade femton till tjugu riksdaler. Också det sista tog
slut på våren. Danske ministern kunde ej få köpa så
mycket säd, som hans hushåll behöfde för några veckor,
utan måste efterskrifva den särskildt från Helsingör. I
de mindre städerna var det fast värre. Hela riket
hungrade, från den lägste dagsverkaren allt upp till de
högste i samhället.

Af detta allt, af hungern, af allt slags umbärande
och af de osunda födoämnen man var tvungen att tillgripa,
uppstodo kraftlöshet, sjukdomar och död. De friske
blefvo så svage, att de med möda höllos på sina fötter,
än mindre kunde något uträtta. Hos många svullnade
kroppen och blef alldeles styf; hos andra förtorkade
lemmarna, huden blef mörkbrun, ansiktet oigenkänneligt.
Öfverallt såg man människor vanka omkring som skuggor,
tills omsider den barmhärtiga döden gjorde slut på deras
lidande, ofta helt plötsligt, i kyrkan, på gården, på vägen,
vid arbetet. Tiggarens hand förstelnade i samma ögonblick
han sträckte den ut; moderns röst förstummades midtunder
det hon sökte med vaggvisor söfva sitt hungrande
barn. Farsoter följde nöden i spåren; mordängeln rasade
utan hejd öfverallt.

På elfva mil norrom Stockholm, säger ett samtida
vittne, sågos vid vägarna högst få lefvande människor,
blott här och där utmärglade varelser, hvilka sutto vid
ihjälhungrade djurs kroppar. »Jag ryser ännu -- säger
en samtida i Dorpat -- när jag tänker på allt det elände
jag nödgats bevittna, nämligen huru utsvultna människor,
unga och gamla, dagligen kröpo kring gatorna med sina
af hunger skrynklade och svarta ansikten». De dogo
så hoptals, att man slutligen ej hann begrafva dem, utan
de kastades hoptals öfver hvarandra på kyrkogårdarna.
Vid den tiden -- säger H. Forsius i sin år 1757 utgifna
beskrifning öfver Helsingfors -- »blef den på Kampen
varande begrafningsplatsen invigd till de dödes hvilorum,
såvida stadsens kyrkogård ej var tillräckelig att inom sina
gränser bärga de många ifrån landet inkomne människor.
Kan väl någon utan blödande sinne höra af våra gamle
berättas, att folk, då de gingo på gatorna, måste i brist
af födan stupa på hvarandra? Kan väl någon utan
smärta påtänka, då man hörer, huru mången då gick
till grafven, att där afbida sin annalkande förlossning?
De sågo själfve det stället, hvarest deras matta ben
skulle få hvila. Deras söndriga slarfvor blir deras svepeduk
och likkista. Tvenne svaga ben blifva nu deras
likebår och en hungrog maga deras medföljda process
till det tysta. Låtom oss ej läsa detta utan att kyssa
Herrans hand, som i långliga tider bevarat vårt Svea
ifrån en sådan hungersnöd!»

Intet fullständigt bokslut öfver den stora förödelsens
siffra har kunnat uppgöras. Man beräknar att i Estland
och Liffland 50,000 människor hungrat ihjäl. För flera
orter af Finland saknas uppgifter, af orsak att så många
den tidens kyrkoböcker dels förstördes kort därpå under
stora ofreden, dels bärgades undan till Sverige eller
på annat sätt förskingrades. Hvad man vet är dock
tillräckligt för att i någon mån mäta förödelsens vidd.

I Mars 1697 säges konung Carl XI på en gång ha
mottagit sex poster från Finland. De innehöllo, att
80,900 människor där lidit hungersdöden, att nio socknar
voro utdöda och deras kyrkor stängda
<footnote>Enligt Fryxell. Torde ej få tagas alldeles efter bokstafven.
Kyrkorna kunde äfven stängas till följd däraf att
deras prästerskap dött eller af nöd och brist tvungits att
bortflytta.</footnote>. Fjorton dagar
därefter fick konungen samma underrättelse om fem
andra kyrkor där i landet. I en enda socken hade på
en enda dag 156 personer svultit ihjäl. Det sades att
nästan alla soldaterne vid Nylands regemente dött af
svält. Från den 1 September 1696 till samma dag 1697
<footnote>Enligt andra från michaëli 1696 till midsommar 1697.
</footnote>
hade i Åbo stift på detta sätt 60,371 människor
omkommit, inom Österbotten ensamt 19,540, inom Nylands
och Tavastehus län 28,248, snarare lågt än högt
räknadt. Inom det sistnämnda blefvo 857 hemman
öde. Följande siffror tjena till prof: Lojo räknade inom
nämnda tid 840 döde, Karis 436, Janakkala 1,152 och
69 främmande tiggare, Tammela 658 och 124 dito,
Sääksmäki 789 och 116 dito, Nådendal 401 och 178
dito, Raumo 370, Björneborg och Ulfsby 716, Hvittis
671 och 173 främmande, Letala 373 och 71 dito, Tyrvis
865, Kangasala 1,304, Birkala 789, Orihvesi 840, Ruovesi
1,017, Längelmäki 685 och 150 främmande, Messuby
873 och 25 dito, Uleå stad och socken 1,592 (staden
ensam 713), Limingo 895 och 122 främmande, Kalajoki
1,238 och 66 dito, Brahestad 484 och 38 dito, Kemi
676, Paldamo 1,612, Sotkamo 1,584, Gamla-Carleby 814,
Ny-Carleby 514, Pedersöre 1,026 o. s. v. Blott i Maj
1697 jordades i Åbo 165 döde.

För Borgå stift saknas summan. Man vet att i
Borgå stad och socken år 1697 afledo 2,294, i Helsinge
439, i Sibbo 533, i Perno 815, i Hollola 1,906, i
Orimattila 540, i Elimä 670, i Hauho 1,266, i Lampis
1,165 o. s. v. I rundt tal uppskattas Finlands hela
människoförlust under det enda året 1697 till 100,000
och för alla tre hungeråren till minst 150,000 döde, eller
sju till åtta gånger mer än under vanliga år. Allt detta
medan Finlands hela folkmängd sannolikt ej steg högre
än till vidpass tredjedelen af dess nuvarande, eller något
öfver en half million människor.

Så svåra försynens straffdomar gingo ej öfver utan
sår och ärr. Odlingens, ljusets stora eröfringar afstannade,
ödemarken återtog sina nyodlingar och trängde odlaren
på lifvet, frånryckande honom de fält den förlorat för
sekler tillbaka. Stundom lossnade samhällsordningens
band; i trakterna af S:t Michel plundrade allmogen
herrgårdarna (1696) och ihjälslog kronans uppbördsmän.
Ytterlig nöd gör människan själfvisk, och sedan man
länge delat sin skärf med behofvet, slappades eller nöttes
stundom genom vanan och nöden kärlekens band, så
att den som hade råd att gifva han gaf icke mer, och
den som hade krafter att taga han tog, och jämrens tårar
runno spårlöst i sanden, och förtviflans suckar ljödo utan
mänsklig bönhörelse bort i rymderna. Där sutto ju de
fleste, som Forsius säger, och betraktade sin egen graf!

Men Guds makt lät allt detta vara blott en tid,
och äfven därunder bar folket i sin helhet sin olycka
med manligt mod. Hela samhället kunde ha gått
sönder, men här höll det ihop. Där mången stupat eller
förtviflat, där stod finnen ännu upprätt, järnfast, seg,
förtröstansfull. Bästa beviset därpå är den snabbhet,
med hvilken förödelsens spår om icke utplånades, dock
mildrades. Ett öppet haf, en bättre tillförsel, en gynnande
årsväxt 1698, 1699, och plogen begynte åter plöja framtidens
mark, och hoppet kom åter, och mänskliga förhållanden
redde sig ånyo till samband och klarhet, och
finska folket hämtade andan så djupt, att det i närmaste
framtid förmådde bära, med en större ära, en större tyngd
än någonsin. Hvilken lärdom för alla tider! Så sant är
det, att »förlorad är blott den som sig själf förlorar!»

-
<b>12. Familjen Larsson.</b>

När grefve Bertelsköld, för första gången i sin lefnad,
åkte in i det lilla Vasa, förvånades han att finna
spåren af ett visst välstånd blandade med stort omisskänneligt
armod. Vid de små vackra rödmålade byggnaderna
med deras dubbla portar, grant utsirade af
händige träsnidare, såg man här och där en utmärglad
tiggare stöda sig mot väggen eller famla mot porten --
och det som mest förvånade grefven var att alla dessa
portar voro stängda. På gatorna rådde en dyster tystnad,
afbruten endast af hungerns klagan; men i grefvens spår
följde en larmande svit, som han ej kunde hindra. Bland
alla hans resas tusende svårigheter var detta kanske
den värsta. Öfverallt hvar han for fram skockades
uthungrade människor i hans väg, och när han ingenting
mera hade att gifva, hände sig att somliga kastade sig
för hästarnas fötter, för att hindra hans bortresa, medan
alla de öfriga, när han ändtligen kom lös, sprungo
andlösa efter hans släde, tills de af trötthet neddignade.

Bertelsköld hade hoppats undkomma dessa nedslående
uppträden när han nalkades Vasatrakterna, som
med rätta ansågos för Finlands kornkammare. Det var
dock något bättre i Nerpes och Malaks, emedan man
där hade fisk sedan fjolåret. Men till Vasa trängde sig
hela skaror från de inre och fattigare trakterna, Ilmola,
Lappo, Ruovesi. Desse vandrare betäckte alla vägar i
stadens grannskap så tätt, att de resande med möda
kunde tränga igenom, och där såg man själfve den
godsinte mäster Per förlora sitt tålamod och omildt
bortskuffa dem som ställde sig på medarna eller hängde
sig vid hästarnas tyglar, ropande med sönderslitande röst
sitt »leipää! leipää!» Men desse uslingar läto hvarken af
böner eller hotelser bortvisa sig; de följde den främmande
ståtlige herrn beständigt i spåren, och så intågade Bertelsköld
i staden med ett skrikande följe af minst sextio
eller sjuttio tiggare.

Knappt hade han hunnit till torget, innan ett
bullersamt uppträde gaf en ny och förskräckande bild
af hungerns fasor. En stor lurfvig björnhund hade,
drifven af svält, vågat sig ut på gatorna. Hans åsyn
gaf signalen till en allmän hetsjagt. Alla störtade sig
efter honom; själfva den vanmäktige tiggaren fick nya
krafter vid detta oväntade byte och lyckades få sina
domnade ben i rörelse. Den arma hunden jagades från
gata till gata, från gård till gård, mer nitiskt än vargen i
skogen. Stundom vände han sig om och visade tänderna;
men förgäfves, hopen aktade ej därpå; ny flykt, ny
jagt! Sist råkade den stackars förföljde i en trång smuga
utan utgång mellan tvenne hus. Här angreps han med
käppar, stenar, isbitar. En stund försvarade han sig
med förtviflans mod; slutligen dukade han under, drogs
fram i triumf, fördes på torget, slaktades, stektes och
åts -- allt inom få ögonblick.

Det var dock en grad högre i mänsklighet, ty Bertelsköld
hade vid dylika tillfällen sett villebrådet förtäras
rått på stället. Sorgsen vände han sig bort och frågade
efter köpmannen Larssons hus. Man visade honom
ett af de prydligaste husen vid Köpmangatan, utmärkt
genom sina större fönsterrutor och sin ovanligt rikt
utsirade port. Men denna port var stängd liksom alla
de andra och de flesta fönsterrutorna tillskrufvade.
Grefven bultade på.
Efter lång väntan hördes slutligen en röst innanför
porten ropa:

-- Gå er väg! Vi ha ingen säd att sälja och intet
bröd att ge bort.

-- Hälsa er husbonde att grefve Bertelsköld är
hitkommen enkom för att träffa honom, ropade grefven
utanför till svar.

En stund förgick, och därpå såg man ett rödblommigt
flickhufvud titta ut från en vindsglugg, nyfiket begapande
främlingarne från hufvud till fot.

-- Nå -- ropade grefven ånyo -- vill fader Larsson
låta mig resa nära fyrtio mil för att träffa honom och
därpå stänga sin port midtför mina ögon?

Flickan drog sig tillbaka, åter förgick en stund, och
därpå öppnades porten. Husets ägare trädde grefven
till möte, ej utan förlägenhet och med många ursäkter
för det ohöfliga mottagandet.

-- Vi lefva som i krigstid, sade han; dag och natt
belägras våra hus af hungrande människor, och stängde
vi ej portarna, vore gården inom en timme utplundrad.
Stig ändå in, herr grefve, och håll till godo hvad ett
fattigt hus förmår i en brödlös tid.

Den som så välkomnade grefven var en man af
omkring femtiofyra år, klädd i en åtsittande ylletröja,
vadmalsknäbyxor och pjäxor efter allmogens bruk. Hans
person hade något på engång af bonde och herreman;
dagliga vanor hade ej alldeles förmått afnöta en viss
själfständig hyfsning i sättet, inlärd under den tid den
rike borgaren som riksdagsman och folkledare såg sig
fjäsad af höge och låge i rikets hufvudstad. För öfrigt
vittnade intet i husets inre om den fattigdom hans ord
läto ana. Den raska borgaremor, en välfödd tjuguårig
pojke och ett par duktiga rundkindade flickor, döttrar i
huset, vittnade med hela sitt yttre att familjen åtminstone
icke lidit brist på det nödvändiga. Bordets anrättningar,
som strax uppdukades för gästerne, jäfvade ej denna
förmodan. Man fann där något ytterst sällsynt den tiden,
nämligen rent rågbröd, dock icke färskt, ty ingen hade
vågat baka på länge, af fruktan att färskbrödslukten
skulle bringa tiggarne på gatan till förtviflan. Ännu
sällsyntare var kanske den rökta fårskinka och den mugg
öl man framsatte till grefvens undfägnad. Aldrig hade
den förnäme aristokraten med uppriktigare andakt läst
bordsbönen.

<img>

Bertelsköld, mån om att utplåna minnet af sitt
senaste fientliga möte med Larssönerne i konungens
förmak, sade familjen en artighet öfver deras fryntliga
utseende. Det gladde honom så mycket mer, tillade han,
som han under två veckors tid ej sett annat än bleka
förtärda ansikten, och hvad bordet angick, ville han
uppriktigt bekänna, att han sedan en vecka ej ätit sig
mätt, ehuru han rest från prästgård till prästgård, ty
barkbröd, salt strömming och stundom litet spisöl voro
alla de läckerheter de stackars prästerne haft att erbjuda.

Vid dessa ord kastade värden och värdinnan förlägna
blickar omkring sig, likasom för att förvissa sig att ingen
hörde detta beröm i otid öfver husets välmåga.

-- Ja, herr grefve, sade Larsson, man tjenar ej sin
nästa med att själf svälta ihjäl. Vi ha gett så långt vi
kunnat, men något litet ha vi skrapat ihop för oss
själfva från spannmålslårarnas botten. Gå och se åt,
Maja lilla, om porten är väl stängd. Onda tider, herr
grefve, ingen säkerhet, landstrykare rundtomkring. Man
får tacka sin lycka att ej brödet ryckes ur munnen
uppå en.

-- Vet ni hvad, fader Larsson, sade grefven, vore
dessa uslingar härutanför ett annat folk än de äro, så
skulle det föga hjälpa att stänga er port. Ha ni militär
och polis i staden?

-- Gudbevare! På Korsholm bo några vaktkarlar,
men här finnas icke mer än tre stadstjenare, af hvilka
den ene är halt, den andre är döf och den tredje ej
duger till annat än att slå aftontrumman.

-- Och ha här inga oordningar ägt rum? Jag
menar verkliga, allvarsamma oordningar, så att gårdar
blifvit plundrade och människor ihjälslagne?

-- Gudbevare, så grefven talar! Det har visst
icke händt.

-- Nåväl -- sade grefven med värdighet -- på det
att ni ej må tänka sämre om vårt folk än det förtjenar,
vill jag säga er huru det tillgår i andra länder, mäktigare
och rikare än vårt, när stor nöd drifver människor till
förtviflan. Engång var jag vittne till ett upplopp i
London, framkalladt af hungersnöd. Trettiofyra bagarebodar
plundrades, omkring tvåhundra människor dödades
eller sårades. År 1683 såg jag ett dylikt uppträde i
Cartagena i Spanien: folket ropade på bröd och antände
guvernörens palats; först sedan större delen af staden
var plundrad, återställdes ordningen med kanoner. Samma
år och af samma orsak rasade i tre veckor ett blodbad
i Palermo. Kort därpå hade jag olyckan bevittna dylika
uppträden i Köln; stadens borgare trädde under vapen,
blod flöt ymnigt, och ett helt kvarter uppbrändes. År
1693 om våren voro natt och dag flera tusen man trupper
under vapen i Paris, för att hindra utbrotten af folkets
förtviflan, och likväl förgick knappt en dag utan mord,
mordbrand och vilda blodiga handgemäng, i hvilka mer
än tusende människor tillsatte lifvet. Märk väl att alla
dessa stora städer stödde sitt försvar mot nöden på
vapenmakt. Och här, hvad uppställen I till värn emot
en befolkning af flera hundrade, ja tusende hitströmmande
människor, som dö för edra ögon af hunger? Tre
invalider och en stängd port af trä, som första eldbrand
kan antända. Men desse tiggare, bragte till det yttersta,
nöja sig med att jaga hundarna på edra gator. De dö
framför edra fönster, och icke en hand höjer sig mot
er port! En resande, som jag, far mer än trettio mil
genom ett förtvifladt land, och icke en pistol har jag
behöft blotta till mitt värn. Hvad skulle ha hindrat
dessa skaror, som ständigt omgåfvo mig på vägarna och
som, redan halfdöde, uppgjort sin räkning med lifvet,
att plundra eller döda mig utan räddning, hundrade som
de ofta voro mot en? Men de gjorde det icke. Där,
här, öfverallt, ännu i yttersta nödens stund, när alla
mänskliga pligter syntes svikta för den första af alla
naturdrifter -- själfbevarandets rätt -- då höllos dessa
människor ännu tillbaka af samhällsordningens band, af
den sedliga känslans orubbliga öfvervikt, och en nöd,
som öfverallt i Europa skulle ha bragt öfver landet våld,
mord och brand, den nöjer sig här med att utsträcka
en bedjande hand, att stanna för en stängd port, att
digna till marken, ofta utan ett klagande ljud, och dö!
Vid Gud, det är stort, det är beundransvärdt, och vore
vårt folk så mäktigt i handling, som det är hjältemodigt
i lidandet, så hade det ej sin like på jorden!

-- Ni har rätt, sade Larsson rörd. Förlåt mig dessa
uttryck af missmod, som nödens anblick nyss aflockade
mig. Ser ni, jag är en man af folket, ni är en förnäm
herre, och därför går det mig till hjärtat, när ni talar
godt om en fattig allmoge. Jag kan blott därtill svara:
Gud bevare landet och konungen!

-- Ja bevare dem Gud! sade grefven. När bättre
tider randas, då skall det bli en lärdom att veta hvad
båda förmå. Det är er sats, Larsson, att det skall vara
ett folk och en konung och ingenting däremellan. Godt,
jag vill ej nu tvista därom. Men erkänna vi folkets ära,
så låt oss äfven erkänna konungens. Att en så stor,
så beundransvärd fri laglydnad, som nu i denna nödens
tid, varit möjlig, därför ha vi att tacka, näst Gud och
folket själf, den fasta lagbundna samhällsordning, som
Sveriges konungar gifvit oss, och främst konungarne af
huset Vasa. Evärdelig ära åt Gustaf Vasas ätt för denna
skänk! Hvad Finland är, för det har det till stor del
att tacka detta konungahus, hvars fredliga minnen lefva
ännu längre än segrarnas. Tror ni att denna tacksamhetsskuld
någonsin <i>kan</i> förgätas?

-- Aldrig, svarade Larsson.
-- Men till saken, fortfor grefven. Ni gissar ju
redan mitt ärende? Jag har hitkommit för att köpa
spannmål af er.

-- Kunde tro det, svarade Larsson bekymrad.

-- Och på det ni ej må undra därpå, så bör jag
säga er, att jag rest öfver till Majniemi för en viktig
angelägenhet -- kort sagdt, godset skulle afträdas åt
kronan, och där skulle bli syn. Ni känner sådana syner;
jag måste själf vara tillstädes, om jag ej ville se allt
hvad min far och jag nedlagt på godset gå fullkomligt till
sköflings. Men där regerade nu en mäktigare myndighet,
än själfva det kungliga påbudet. Hungern var konung;
nöden var hans exekutionsbetjent. Jag behöfver ej
skildra för er den sorgliga anblicken. Hälften af mina
underhafvande hade redan omkommit af brist. De återstående
närde sig blott med den fisk de lyckades hämta
ur det islagda hafvet. Ingenstädes, ej ens i Åbo, fanns
spannmål till salu, ej om den uppvägdes med guld.
Då sade jag till min förvaltare: vårt enda hopp är
Österbotten, res dit, Larssönerne äro redlige män: just
för det vi varit ovänner, skola de hjälpa oss, och om
det skulle kosta mig allt det ringa jag ännu äger, så
vill jag ej, att det sista minne Majniemi har af familjen
Bertelsköld skall vara det, att dess forne herrar låtit
sitt folk hungra ihjäl.

-- Jag förstår: förvaltaren vågade icke, inföll
Larsson.

-- Nej, han vågade icke. Han sade mig: ni känner
ej nödens ytterlighet. Om jag finge säd i Vasa eller
Storkyro, skulle jag aldrig kunna transportera den hit.
Man kan ej visa brödet för tusende, som äro nära att
dö af hunger, och begära af dem att de fredligt låta
ett lass med spannmål passera. Nåväl, sade jag, så
följer jag dig, och vi skola påfinna något medel att icke
låta tiggarne på vägen ana hvad vi föra där med oss.
Och nu är jag här, fader Larsson; kan ni och vill ni
sälja mig säd till hvad pris som helst?

-- Kan icke, svarade köpmannen. Jag äger ej mer
än hvad vi själfva behöfva till midsommar.

-- Då måste ni ge mig anvisning på någon annan,
sade Bertelsköld. Omöjligt kan ni låta mig göra denna
långa besvärliga resa förgäfves.

Larsson teg. Men unga Maja, som med synnerlig
välvilja trakterat den hygglige förvaltaren med allt
hvad huset förmådde, lät dristeligen undfalla sig de
orden:

-- Farbror i Storkyro har nog, om han vill.

Det var icke sed den tiden att barn talade i
föräldrarnas närvaro, utan att tilltalas. Fadern hade
ett strängt ord på läpparna, då modern, intagen af
beundran öfver den förnäme herrns artighet och nedlåtenhet,
tog hans och dotterns parti.

-- Om Lasse skulle följa herr grefven till Bertila?
sade hon ödmjukt frågande. Lasse var nämligen sonen
i huset.

-- För grefvens skull må det vara, genmälde Larsson
dröjande. Men icke är det värdt att räkna så säkert
på Bertila.

-- Det återstår intet annat, sade grefven. Om ni
tillåter, så bege vi oss genast på väg.

Värden föreslog för syns skull, att grefven skulle
hvila här en dag öfver. Inom sig var han kanske nöjd
att bjudningen ej mottogs. Men ogärna sågo familjens
kvinnliga medlemmar de resandes bortfärd och försågo
dem därvid med en matsäck, som i dessa tider kunde
kallas furstelig.
Samma kväll klockan omkring sju åkte de resande
in på Bertila gård i Storkyro. Under de sextio år, som
förflutit sedan berättelsen sist var där, hade gården
ansenligt utvidgats. Hufvudbyggnaden var ännu den
samma, i hvilken bondekonungen Aron Bertila fordom
herskade; men vid dess sida hade en hel rad sidobyggnader
och magasiner uppstått; skog och ödemark
hade dragit sig långt tillbaka, så att de bildade en mörk
rand vid horisonten, och hela denna bördiga sträcka,
så långt ögat nådde, var gårdens ägor och nyodlingar,
vittnande om att Bertila var den sädesrikaste gård i
den sädesrikaste socken i Finland. Också Bertila hade
förlorat mycket på reduktionen; man hade fråntagit det
flera underlydande hemman, skänkta af Carl IX till Aron
Bertila för de tjenster denne gjort under klubbekriget,
och skogskommissionen hade hållit en sträng räfst med
hvad den ansåg inkräktadt på kronans skogar m. m.
Men lyckligtvis drabbade ej dessa förluster gårdens
hufvudägor, och gården fortfor därför ännu med rätta
att anses för den rikaste i socknen.

Det var ej utan rörelse blandad med nyfikenhet,
som grefve Bertelsköld nu för första gången inträdde
i denna boning, hans faders barndomshem. Husbonden
Lars Bertila (ty efter ortens sed bar han här namn efter
gården) hade just satt sig till aftonmåltiden med sin
talrika familj, sin hustru, fyra fullvuxne söner, tre döttrar,
sex drängar och fyra pigor. Alla dessa elfva män och
åtta kvinnor, jämte två rotfattige och två inhysingar, inalles
tjugutre personer, gingo i hungerårets hårdaste tid till ett
välförsedt bord med rent rågbröd, färskt smör, salt fisk och
gröt -- en läckerhet nästan utan like den tiden i Finland.

Grefve Bertelsköld hade god tid att fägna sig åt
denna ovanliga syn, ty vid hans inträde rörde sig ingen.
Yngsta dottern, tio år gammal, läste just bordsbönen,
som alla stående och tyste, med en andakt högeligen
manad af tiden, efterstafvade. Först när bönen var
slut och de öfrige satt sig, trädde värden fram för att
välkomna sin förnäme gäst, medan hans folk ostördt
begynte måltiden. Man såg att där var allt ännu
en viss demokratisk anda kvar på Bertila; desse rike
och själfständige bönder krusade hvarken för rang
eller börd.

Om också vanornas makt och mänsklig svaghet i
början gjorde grefvens stolthet känslig för detta emottagande,
så försvann detta intryck efter hand, när han
begynte förstå sin omgifning. Hvarken i södra Sverige
eller i södra Finland, där bonden direkt eller indirekt
stod under de stora adliga godsens inflytande, hade
grefven lärt känna denna frimodighet, som utmärker
bonden i Österbotten, där han själf ägt sin jord sedan
urminnes tid och där ännu i dag högst få herregods
finnas af någon betydenhet. Grefven begynte ana, att
den från Aron Bertila utgångna satsen om en konung
och ett folk utan adel var något mer än blott enskilda
hugskott; han begynte inse, att denna sats fastmera
innerligt sammanhängde med dessa trakters hela lynne,
vanor och åskådningssätt.

Döljande en för honom ovan förlägenhet under ett
lätt skämt, skakade Bertelsköld hjärtligt den mötande
värdens hand och sade:

-- God kväll, fader Bertila! Här ser ni mig som
en fisk på torra landet, ty jag har hört sägas att kräftor
och adelsmän trifvas ej i Österbotten. Men det är en
glad syn ni bjuder mig på genast vid inträdet. Jag
lyckönskar er, käre far, att den gode Guden välsignat
ert hus mer än de fleste i denna tid, och hoppas att
ni beständigt må ha den hugnaden att försörja så mycket
raskt folk.

Grefven aktade sig att vidröra kapitlet om sin faders
hem; ty denna gård skulle ju tillhört honom, därest
icke gamle bondekungen gjort dottersonen Gustaf Bertelsköld
arflös. Kanske var det minnet däraf, blandadt
med minnet af riksdagsstriderna, som gjorde Lars Bertila
en rask och vördig gubbe om vidpass sextio år, än mera
förlägen än hans gäst. Han hälsade grefven höfligt,
men fåordigt och något kallt. Utan mycket krusande
bereddes plats vid öfra ändan af bordet, och medan
gårdsfolket ostördt fortsatte måltiden, begynte grefven sin
vid värdinnans sida. Hans okonstlade sätt, hans stora
människokännedom och förmåga att lika ledigt umgås
med alla samhällsklasser tillvunno honom så småningom
detta folks hjärtan, i synnerhet kvinnornas. Söner och
döttrar presenterades; man frågade efter nytt ifrån kungen,
man talade om den hårda tiden, men grefven framdrog
ej ännu sitt egentliga ärende, ty det moln, som hvilade
öfver värdens panna, syntes snarare lofva afslag, än
bifall. Efter måltiden hölls gemensam aftonbön, och
därpå begaf man sig till hvila. Innanför stora stugan
voro blott två kamrar, desamma som fordom bebotts
den ena af Aron Bertila, den andra af hans dotter
Emerentia. Den senare kammarn, där värd och värdinna
annars sofvo, utrymdes nu för den främmande gästen,
och Bernhard Bertelsköld tillbragte således natten i sin
milda, olyckliga farmors rum, kanhända i samma bädd,
där hon fordom hvilat.

-
<b>13. Veteranen från Breitenfeld.</b>

Grefve Bertelsköld hade blott vid förbifarten hunnit
kasta en blick på Korsholm, där hans mor suttit
fången. Detta rum, där han nu hvilade och som, efter
hans faders beskrifning, måste ha varit hans farmors,
fängslade lifligare hans inbillning. Med dess minnen
förenade sig alla sägnerna om de två fientliga makter,
som kämpade om hans släkts öden. Han, som fordom
bebodde rummet nästintill, hade slungat öfver namnet
Bertelsköld en morfaders förbannelse från släkte till
släkte. Hon, som fordom bebodde <i>denna</i> kammare,
hade ställt däremot, lik en värnande sköld, en mors
välsignelse. Och dunkelt inväfdes i dessa nattens halfvakna
drömmar den sagolika, hemlighetsfulla traditionen
om konungens ring. Det förekom grefven, som sträcktes
mot honom i mörkret en svart hand och räckte honom
den förlorade ringen åter. Med begärlighet grep han
efter sin skatt, men då ljöd i natten hans farmors
sorgsna varnande röst: »tag honom ej tillbaka, tag
honom ej!» Och den svarta handen med ringen försvann,
och där blef åter tyst -- blott en aflägsen suck dog
bort uti natten.

Slutligen tog dock tröttheten ut sin rätt, och grefven
föll i en djup och stärkande sömn. Vårmorgonens tidiga
sol sken in genom det lilla fönstret och skimrade öfver
hans än i åldern sköna hufvud; kanske var det hans
farmors ande, som såg på honom så moderligt ömt och
så strålande klart. Det var ej sonen, det var sonsonen,
som ärft hennes hjärtas mildhet.
Strax därpå väcktes Bertelsköld af en sång i rummet
bredvid. Det var en gubbes darrande stämma, som sjöng
en svensk psalm, icke en af de nya, som Spegel och
andre kraftige andans män författat i den nyss utkomna
psalmboken, utan en af Luthers gamla, som redan lefvat
igenom fem eller sex generationer. En ofrivillig rysning
genomilade Bertelsköld. Han stod ännu under inflytande
af nattens och rummets intryck: han hade i drömmen
hört sin farmors hulda röst, och nu förekom det honom,
som hörde han den gamle järnhårde bondekungens
stämma i rummet bredvid.

Nästa ögonblick log grefven själf åt sin inbillning,
klädde sig med en omsorg, hvilken han aldrig försummade,
och gick ut i stugan. Där voro redan alla församlade
till morgonbönen, som lästes af husfadern själf och
föregicks och efterföljdes af en psalmvers, hvaruti alla
deltogo
<footnote>Storkyro socken är finsk, således skedde allt på finska,
men bröderne Larsson talade äfven svenska. Bertelsköld,
likasom hela <i>den tidens</i> adel i Finland, både förstod och
talade finska fullkomligt. 
</footnote>. Ingen lät störa sig af grefvens inträde.

Men öfverst vid högsätet stod nu ej husbonden,
utan en liten krokig gubbe med snöhvitt hår, stödande
sig med vänstra handen på en käpp och insvept i en
tjock fårskinnspäls, oaktadt stugan var ganska varm.
Bertelskölds blickar följde gubben med ett intresse, som
kanske var en följd af hans fantasi nyss förut, när han
hörde psalmen. Ett ögonblick var han frestad att fråga,
om verkligen gamle Aron Bertila ännu intog sin forna
hedersplats ... men denne var ju en jätte till kropp och
själ, och den lille gubben, som stod här, såg godsint
och något afsigkommen ut, som ett barn på nytt.
Husbonden Bertila tycktes ana grefvens nyfikenhet.
Efter bönens slut och den höfliga frågan huru grefven
sofvit, ledde han sin gäst till den gamle och sade på
svenska:

-- Försök, far, om ni kan gissa hvem den herrn är.

Gubben blundade med ena ögat, som ej rätt ville
tjenstgöra mera, och mönstrade grefven med barnslig
nyfikenhet.

-- Känner inte, känner inte, sade han, skakande
på hufvudet. -- Har sett många förnäma herrar i mina
dagar och varit i ärliga napptag med dem, men nutidens
gossar ha vuxit ifrån mig ... Ståtelig karl, tre alnar och
tre tum så visst som en. Jag trodde att det släktet
vuxit bort numera, ty nutidens folk är bara hackor, bara
hackor, ej så mycket värdt som en gammal stigbygel ...
dig undantagen, Lasse, dig och bror din. Hvem är
den herrn?

-- Är detta verkligen er far, min fars gamle vapenbroder?
hviskade grefven med synbar öfverraskning
till Bertila.

-- Han själf, svarade husbonden i samma ton. --
Räkna ej så noga med hans ålderdomssvaghet; Gud allena
vet huru den af oss ser ut som lefver till nittionio år.

-- Nittionio år! -- upprepade Bertelsköld.

-- Ja och åtta månader ännu därtill. Far är ej så
bofallen, att han ej kan hålla ut hundratalet fullt, om
vår Herre vill.

-- Men -- sade Bertelsköld, i det han med rörelse
tryckte gubbens vänstra hand (hela högra armen var
bortvissnad i följd af gamla blessyrer) -- finns då
ingenting hos mig, som skulle påminna er om någonting
från er ungdom -- någon likhet med personer, som
fordom med er delat både goda och onda dagar?
Gubben höll handen öfver ögat.

-- Så mycket ser jag, sade han, att det är fint
blod i gunstig junkern, men icke är det Hornarnes blå
ögon, eller Flemingarnes breda panna, eller Wredarnes
örnnäsa, eller Stålhandskes björnramar, eller Wittenbergs
sammanbitna läppar -- kroaten ride mig, om junkern
är hvarken svensk eller finsk, utan tysk är han, bajersk
ras, någon liten nunna -- Gud förlåte mig gamle dragon,
jag kommer så in i de tiderna, att ... blitzdonnerpapp ...
där är en, som jag känner igen i den förnäma

underläppen och i det där djupa mörka draget öfver ögonen,
och det var den skönaste kvinna vår Herre skapat ...
näst mor din, Lasse ... Men hvem är då den junkern?

-- Bernhard Bertelsköld, son till Gustaf Bertelsköld,
er gamle vapenbroder!

-- Bertel-sköld ... sköld? efterstafvade gubben.
Jaså, jaså, Bertelsköld? Bertels son är du? Och icke
mera lik far din, än en ungersk fåle liknar en holsteinsk
fux! Men det är detsamma, kom, låt mig omfamna
Bertels son, du är goda två tum längre än far din,
pojke! Ja ja, den lille Bertel har jag burit på mina
armar, och vi ha mer än engång klappat kroaterne bruna
och blå. Hvar hade du varit, min junker, om jag ej
kommit i rättan tid, när bajerske bönderne höllo på att
steka far din lefvande? Dam! Jag lät stänga dörrarna
och ... nej då hade vi gladare äfventyr, min son! Minns
du den där julnatten i Würzburg, när vi stängde den
skurken jesuiten i hans egen skattkammare, och när du
narrade mig att dricka bläck, och när jag mässade latin
för munkarne och vi redo bort med flickan midtför deras
näsa? Jo min gunstig junker, tillstå att du tog långa
steg den gången öfver borggården! Och blitzdonner, vid
Lützen när du fick det där rappet af Pappenheims huggvärja
tvärs öfver vänstra tinningen, och när de bofvarne
ryckte mig af hästen och drucko ut allt mitt vin ...
Gud signe kungen! En sådan kung drar aldrig mera
svärd ur bälte ... och ... men hvarför har du ej låtit
höra af dig på så länge, min lille pilt? Bara kärleksgriller,
jo jo, ungdom rasar och ålderdom karbasar ...
Lasse, gif mig kärnmjölksstopet!

På en gång lifvad och mattad af sina minnen,
nedsjönk den lille gubben, hämtande andan, på bänken,
medan sonen räckte honom hans älsklingsdryck.
-- Käre far glömmer, sade han, att general Bertelsköld
är död för fyrtio år sedan och att detta är hans
son grefve Bernhard, som ej heller är något barn
numera.

-- General Bertelsköld? Grefve Bernhard? upprepade
den gamle mekaniskt. -- Jaså. Känner icke de herrarna.
Men väl minns jag en afton här i stugan ... när gamle
Aron skänkte oss gården ... herre, om ni är Bertels
son, så bör ni veta att jag bjöd far eder gården tillbaka
när bondekonungen lade sina ögon till, efter det sved
mig i hjärtat att taga från min stridsbror hans rättmätiga
arf, men han lät hälsa tillbaka med Bengt Kristerson,
den hurtige sergeanten, som ljög sju stugor fulla på en
aftonkvist, att han tagit sju eller åtta furstendömen i
Tyskland för egen räkning, och att jag gärna kunde
behålla mullvadsgropen i Storkyro ... basta, efter så är,
sade jag, så behåller jag den ...

-- Vill ni ha godheten visa mig min farmors graf?
afbröt grefven, angelägen att komma ifrån det kinkiga
ämnet, som redan samlat ett moln öfver husbondens
panna.

-- Jag skall själf följa herr grefven, svarade Bertila,
glad att i rättan tid komma från gubbens pjoller. -- Men
vi ha dit en fjärdedels mil, och medan hästarna spännas
för, kan herr grefven hålla till godo litet husmanskost.

Verkligen rykte redan en varm välling på det stora
bordet i stugan, och grefven lät icke bedja sig, i det
han då och då växlade ett vänligt ord med den äldste
Larsson, hvilken så kommit in i de forna tiderna, att
han glömde allt annat omkring sig, till och med den
stränga gudaktighet, som fordrades i detta hus och som
i långa år hade bortskymt de förra lättsinniga tankarna
i den gamle dragonens själ. Så stark är dock minnets
makt, i synnerhet för den ålder som lefver blott i det
förgångna, att godt eller ondt från en senare tid, om
än aldrig så omsorgsfullt inlärdt, viker för den, och den
gamle kämpen utsträcker hänförd sin domnade arm --
hans krycka blir ett svärd -- hans timglas skummar af
forna bägares must!

*

Storkyro kyrka är byggd år 1304. Redan vid tiden
för vår berättelse stod den lik ett vördnadsvärdt minne
från fordom på den bördiga slätten invid Kyro elf.
Seklerna tycktes omärkligt ha halkat ned utför dess
spetsiga branta tak; förgångna tider blickade ut genom
de små fönstren, där ännu mången ruta satt målad kvar
från katolska tiden.

Rundtomkring hade man inhägnat de dödas gård. De
förnämligare begrofvos under kyrkans golf. Bondekonungen
Aron Bertila hade likväl för sig och sin släkt afsagt sig
denna utmärkelse. Stolt under lifvet, var han i döden
ödmjuk. I nordvästra hörnet af kyrkogården hade han
valt sig en särskildt inhägnad plats. En slät sten med
bokstäfverna A. B. och årtalet 1638 var hans minnesvård.
Till höger om sig hade han en sten med den enda
bokstafven E.; det var hans dotter Emerentia, Bertelskölds
farmor; till vänster visade en tredje sten med
bokstäfverna L. L. den förste Larssons hvilostad. En
stor, redan femtioårig gran bredde sina lummiga grenar
öfver dessa hjärtan, som fordom klappat så högt i lifvets
strid och nu ej klappade mera.

Bertelsköld böjde sig ned och kysste den mossiga
stenen öfver hans ättemoders graf. Därpå stodo båda
männen en lång stund tysta. Grefven upptog sin plånbok
och aftecknade stället -- på det att hans barn, sade
han, aldrig skulle förgäta att de härstammade från en
bondedotter.

Nu yppade Bertelsköld afsikten med sin resa,
Majniemis nöd och sin önskan att köpa säd till hvad
pris som helst. Bertila teg. Vid det de gingo ut från
den ännu till hälften snöbetäckta kyrkogården, pekade
Bertila på ett mörkt föremål, som låg ej långt ifrån
kyrkodörren. Bertelsköld ryste. Det var en kvinna,
som tryckte i sin stelnade famn två döda barn -- alla
tre omkomne af hunger vid trappan af nådens och
barmhertighetens tempel.

-- Ni ser nu själf, om jag kan, om jag bör gifva
er något af hvad ännu finnes kvar, sade Bertila.

Detta argument var gripande. Bertelsköld svarade
ej därpå. Dystre återvände båda till gården.

Men här möttes båda af en oväntad syn. Det största
magasinet var öppnadt. Drängarne voro sysselsatte att
lasta sex lass med rågsäckar, hvilka de med mycken
omsorg kringstufvade med gamla linnelumpor, så att
lassen hade utseende af lumplass, hvilka stundom afgingo
härifrån till Åbo och därifrån till Stockholm, ty den
tiden fanns ej ett enda pappersbruk i hela Finland.

-- Hvem har understått sig detta? utropade Lars
Bertila vid denna åsyn, utom sig af vrede.

-- Det har jag gjort, Lasse! svarade den lille
hundraårige gubben, i det han framlinkade så grå af
damm, att man kunnat taga honom för en magasinsråtta,
eller åtminstone för en tomtegubbe, som bevakade
magasinets skatter. -- Ja, det har jag gjort, upprepade
han: grefvens förvaltare har berättat mig huru saken
hängde ihop. Hvad betyda sex lass råg för dig, Lasse
lilla? Vill du då att min vän Bertels son skulle resa
hit, för att återvända med toma händer?
Ättemoderns graf.
-- Ha vi råd att föda utsocknebor, när våra egna
dö af svält? genmälde Bertila, i det han hviskade några
ord i örat åt en af drängarne.

Den lille gubben syntes i hast föryngrad.

-- Jaså -- sade han och trädde sonen närmare
-- du ämnar ej lyda far din, pojke! Blitzdonner, en
otacksam slyngel är du och har icke ruter för två öre
i kroppen på dig. Tänk uppå att allt hvad du äger och
hela gården och allt hvad vi här se, det skulle ha varit
Bertels rättmätiga mödernearf, och det skulle nu ha
tillhört Bertels son i fädernearf, om icke gamle Aron
i tiden skänkt det åt oss. Och nu kommer den samme
Bertels son och vill köpa säd af dig för hårda silfverpengar,
emedan hans stamgods svälter ihjäl -- och då
skäms du ej, dumma pojke, att tala om utsocknebor
och vägra att sälja hvad du borde ha bjudit honom
utan betalning -- fy, Lasse, jag blygs för dig, du har
aldrig varit soldat, en mullvad är du, som borrar i
jorden och ej förstår dig på leben och leben lassen,
som en ärlig kavaljer. Gå nu in och knystra icke, pojke;
jag skall besörja om hela transporten.

-- Far är galen af ålderdomssvaghet, mumlade
den sextioårige »pojken»; men så stark var hans
vördnad för fadern, att han icke gjorde vidare invändningar,
utan följde grefven in och lät pålassningen
hafva sin gång.

I god tid på förmiddagen voro fororna i ordning.
Bertelsköld erbjöd betalning efter tjugu riksdaler tunnan
och frågade om Bertila önskade mera.

-- Nej, sade denne; jag har sagt att jag ej säljer
säd, men jag skänker er den.

-- Och jag mottager ej någon skänk, svarade grefven
stolt. Här äro penningarna.
Den rike bonden var ej känslolös för blänkande
silfver. Men han vägrade envist. Slutet blef, att köpesumman
skulle tillfalla Storkyro sockens fattige.

Bertelsköld åt ännu middag i sin faders barndomshem.
Därpå bytte han dräkt, förklädde sig till bonde
och begaf sig på väg, med förvaltaren mäster Per och
några lejda karlar, hvilka alla skulle passera för folk
som förde lumpor till Åbo. Skilsmässan från gården
var höflig, om också ej hjärtlig. Den siste som skakade
grefvens hand, var den gamle dragonen.

-- Farväl, Bertels son, sade han. När du far, tycker
jag mig se ett sekel fara bort med dig.
Blitzdonnerkreuzpappenheim, nu är det tid för den gamle salbrutne
dragonen att söka opp sina kamrater på Breitenfelds
åkrar och i Lützens diken. Gud bevare konungen och
fäderneslandet, hurra!

-

<b>14. Majniemi slott.</b>

Grefve Bertelskölds resa genom landet
med de sex spannmålslassen var, som
förvaltaren anat, ej utan vådor: om
de uthungrade skaror, som mötte de
resande öfverallt, hade misstänkt hvad
som doldes under lumporna, så hade
frestelsen troligen blifvit för stark.
Den största försiktighet måste iakttagas,
och ingenstädes vågade man stanna, där större
folkhopar kringsvärmade. Blott i enstaka gårdar vågade
man stundom rasta. Och så fortgick resan lyckligt,
ehuru under stora besvärligheter.

Oaktadt grefven gjorde allt för att skynda på färden,
var det honom omöjligt att hinna fram till Majniemi
förrän på eftermiddagen den 14 Mars, då godset skulle
afträdas. De få timmar han dröjde öfver tiden kostade
honom dyrt. Han kände icke vid sin afresa förrättningsmannen,
som å kronans vägnar skulle öfvertaga godset,
anställa syn och värdering, jämte ortens domare, och i
allmänhet bevaka kronans rätt. Till sin häpnad erfor
han det nu. På vägen ett stycke från gården mötte
honom en trasig, förvildad, af hunger förtärd gestalt, i
hvilken han med möda igenkände Lampi-Matts, densamme
som alltifrån barndomen bar ett så outsläckeligt hat till
bondeplågarne.

-- Ni kommer i lagom tid, ers nåd, för att se Nils
Janssen sköfla er egendom, skrek karlen emot honom. -- Vill 
ni, så vänder jag om med er och kramar korpen
ihjäl midti hans rof?

-- Nils Janssen! utropade grefven.

-- Ja just han är nu höga kronans ombud, svarade
Lampi-karlen. Ers nåd kan tro att han sköter sin sak
med besked. Jag har ännu aldrig sett en rackare så
förnöjd. Han riktigt gnuggar händerna af glädje; han
vore i stånd att äta hela Majniemi med Lampi och Arvio
byar som stek och gurka. Kör på bara; syn har redan
gått öfver slottet, och nu går den öfver byarna.

Mannen hade rätt. Där hade en mörk fientlig
makt dragit fram öfver slottets herrlighet. Ingenting var
förstördt, ganska litet var flyttadt, skenbart var allt sig
likt, men där lyste ett kainsmärke, ritadt med krita, på
alla föremål, utvisande att löst och fast blifvit värderadt,
och det i flygande hast. Grefven tog en hastig öfversikt
af fiendens framfart; när han kom till stora vapensalen,
stannade han betagen af vrede och förödmjukelse: öfver
hans faders porträtt i kroppsstorlek och öfver Bertelsköldska
vapnet därunder var skrifvet med höga bokstäfver: 15 daler silfvermynt!

Vi ha mer än engång sett, att grefve Bertelsköld
hade ett hetsigt och eldfängt lynne i arf, ehuru han
ofta förstod att beherska det i rättan tid. Men denna
gång blef han så uppbragt öfver den forne tjenarens
beteende, att han öfverskred själfva klokhetens gränser.

Han lät borttaga alla kritmärkena från sitt värderade
lösörebo och afbidade med skenbart lugn Nils Janssens
återkomst från synen i byarna. Denne kom först emot
aftonen och trädde modigt in, åtföljd af ortens domare
med Åbo hofrätts fullmakt. Grefven mottog honom
sittande i den så kallade gröna salen af nedra våningen.
Vare sig af gammal vana, eller af den vördnad som
den stolte ädlingens hållning ovillkorligen ingaf -- alltnog,
Janssen stannade vid dörren och tvekade ett ögonblick.
Utan att bevärdiga honom med en blick, vände sig grefven
till domaren och anmärkte att synen i hans frånvaro
vore olaglig, emedan rättegångsbalken stadgar att, därest
endera parten vid syn uteblifver, domaren må utfästa
annan dag, då syn må för sig gå, därest ej laga förfall
mellankommer.

Janssen skyndade sig att svara härpå, det Majniemi
allaredan i Mars förlidet år vore dömdt att som pantegods
till kronan återgå och att, sedan kunglig majestät
beviljat därmed ett helt års uppskof, intet vidare dröjsmål
kunde komma i fråga.

Domaren bejakade detta. Grefven anmärkte vidare,
allt vänd till domaren, att syn å jordegendom enligt lag
borde hållas mellan Valborgsmässotid och allhelgona,
eller dock vid bar mark, följaktligen icke nu, när marken
ännu till en del var snöbetäckt. Janssen invände häremot,
att samma skäl gällde, som mot förra anmärkningen och
att grefven dessutom icke besvärat sig, ehuru han fått
del af synetiden. Härtill jakade domaren som förut.

Grefven anmärkte slutligen, att då kunglig majestät
efterskänkt kronans förmenta fordran af godsets afkastning
tillförene och grefven således, i det han afträdde jordegendomen,
hade full äganderätt, utan afkortning och
vidare skuld, till all här befintelig lösegendom, såsom
ock till slottsbyggnaderna, dem hans salig fader af egna
medel uppfört och han själf förökat, vore allt slags
utmätning eller värdering af annat än jorden och nödiga
åbyggnader obefogad och skulle icke af honom tillåtas;
ja han ville ock fordra ansvar för det man under hans
frånvaro inträngt i hans hus och där på ett otillständigt
sätt åsatt märke å saker, med hvilka kronans rätt ej
hade att skaffa det ringaste.

Detta hade Janssen utan tvifvel väntat, ty han
framdrog med illa dold skadeglädje ett nyss uppsatt
koncept till syneinstrument, hvaraf utreddes att egendomens
skog sedan 1644 minskats till hälften ...

... -- Men detta -- inföll grefven med häftighet
-- har skett till det mesta för nyodlingar; och det måste
väl räknas mig till godo, att egendomens odlade mark
sedan nämnda år blifvit nära fördubblad.

... -- Och dessutom -- fortfor den oblidkelige
exekutorn -- har en betydlig sträcka mark blifvit inhägnad
till jagtpark, utan all nytta för egendomen, samt en mängd
andra här specificerade försummelser blifvit upptäckta,
hvilka allt måste rubriceras som vanvård af pantegods
med thy åtföljande ersättningsskyldighet; i följd hvaraf det
komme att på kunglige hofrättens utslag bero, huruvida
ej härtillsvordne disponenten af Majniemi vore skyldig
att med en ganska betydande summa ersätta kronan för
missvårdandet af dess jord. Och har exekutor därför,
med domarens bifall, pröfvat skäligt vara, att tillsvidare,
och intill dess målet utredt blifvit, belägga med kvarstad
grefvens här befintliga lösegendom samt densamma
förslagsvis värdera, allt under förbehåll af rättspröfning
som vederbör ... Och -- tillade Janssen försmädligt --
torde grefven, i följd häraf, finna det billigt att, till
betryggande af höga kronans rätt, alla rummen i slottet
genast förseglas, hvaremot kronans ombud ej ville förmena
gårdens tjenare att tillsvidare bebo sina rum, äfvensom
grefven att ditfytta, om han så funne för godt ...
ej heller ville exekutor vägra grefven att ur slottet
medtaga nödige gång-, säng- och linnekläder, jämte
matvaror, hvilket dock allt borde ske i rättens fullmäktiges
närvaro ...

Var det Janssens mening att verkligen spänna bågen
så högt att den måste brista, så vann han sitt ändamål.
Sedan Bertelsköld hört honom till slut, fattade han en
ringklocka. Mäster Per trädde in, och i dörren bakom
honom syntes Lampi-Matts.

-- Kasta den där oförskämda karlen utför trapporna
och kör honom på porten! lydde grefvens korta befallning.

Den verkställdes i ögonblicket -- oaktadt Janssens,
oaktadt domarens protester »på höga kronans vägnar».
Det sägs till och med att Lampi-karlen bastonerat kungliga
ombudet Janssen med en vidja.

Sådana kvarlefvor af feodaltrots mot kronans makt
brukade under Carl XI:s regering med största stränghet
beifras. Landshöfdingen i Åbo hade i detta afseende
stränga instruktioner, och det dröjde ej längre än till
middagstiden dagen därpå, innan ett kommando militär
af femtio man, på Janssens rekvisition, stod utanför de
stängda portarna af Majniemi slott, för att skaffa den
verkställande makten behörig åtlydnad.

Det är möjligt, att grefve Bertelsköld ångrade sitt
förhastande. Men hellre än att underkasta sig den forne
tjenarens öfvermod, beslöt han att våga det yttersta. Han
beväpnade sitt folk, tolf eller femton honom oinskränkt
tillgifne män, och lät en parlamentär gå ut med tillsägelse,
att han öfverlämnade slottet endast med det villkor att
ingen finge vidröra hans lösegendom, med hvilken, efter
lag och rätt, kronan hade ingenting att skaffa. Svaret
blef att grefven borde gifva sig på nåd och onåd.

Nu var slottet väl ej hvad man kunde kalla en fast
plats, i synnerhet emedan trädgården, omgifven blott af
en låg mur, sträckte sig ända inunder fönsterna af
fasaden åt sjösidan. Men i fönstren placerade grefven
skarpskyttar under mäster Pers befäl, medan hufvudstyrkan
försvarade den af stenhus på tre sidor kringbyggda
borggården, som på fjärde sidan hade en hög mur med
en hufvudport och två gångportar, en på hvardera sidan.
De belägrande voro till antalet tre gånger starkare, men
deras öfverlägsenhet minskades af fruktan för landtfolket
i Lampi och Arvio byar, som lydde under godset och
där grefven var högeligen älskad, i synnerhet sedan han
hämtat spannmål till lindring i den svåra hungersnöden.
Större delen af denna spannmål hade han kvällen förut
låtit utan ersättning utdela i båda byarna. Knappt
visade sig soldaterne, innan en ung gosse, utskickad af
byamännen, smög sig in genom trädgården och förde
till grefven det budskap, att fyrtio män, beväpnade med
yxor och liar, voro färdige att angripa militären i ryggen,
om den försökte att storma slottet.
På denna beskickning svarade Bertelsköld så som
man af hans ädla tänkesätt kunde vänta. Bönderne
förmanades strängeligen att hålla sig stilla i sina hus
och icke utan gagn draga ofärd öfver sig. Denna tvist
rörde icke godset, ty det vore numera utan gensägelse
kronans; den rörde allenast grefvens enskilda person, som
ej kunde mot lag och rätt skymfas genom sekvestrering
af hans egendom, där det icke vore utredt att han stode
i någon skuld till kronan. Med detta besked affärdades
budet. Likväl hade Bertelsköld den försiktigheten att
med samma lägenhet skrifva till landshöfdingen i Åbo,
baron Creutz och, så godt tiden medgaf, redogöra för
tvistens orsak samt anhålla om hans mellankomst, för
att undvika blodsutgjutelse.

Nils Janssen däremot såg sina planer lyckas den
ena efter den andra: det behöfdes nu blott att få
våldsamheter i gång, tvinga grefven till väpnadt motstånd
mot kronans myndighet och sålunda göra honom saker
till högmålsbrott. Fördenskull lät han samla så många
stegar som kunde åtkommas, och medan några af hans
folk fingo order att företaga ett låtsadt anfall mot hufvudporten,
skickades hufvudstyrkan i trädgården för att
på stegarna komma upp till fönstren i nedra våningen,
sönderhugga fönsterluckorna, som voro af trä, och på
denna väg inträda i slottet.

Men grefve Bertelsköld, som utstått mången värre
belägring under sin skiftesrika lefnad, genomskådade sin
fiendes plan och beslöt att förekomma den, om möjligt,
utan blodspillan. Han hade några år förut från Holland
hemfört en den tiden ny uppfinning, tre stora brandsprutor
för slottets behof. Dessa lät han uppföra i tredje
våningen och rikligen förse dem med iskallt vatten ur
slottets brunnar. Den lilla garnisonen förändrades så, att
blott tre man bevakade gården och hade befallning att
växla lösa skott med de angripande, medan hufvudstyrkan,
understödd af slottets kvinnliga invånare, placerades dels
vid sprutorna, dels i fönstren af andra och tredje våningen,
som saknade luckor.

Först klockan sex på aftonen voro de belägrande i
ordning och ryckte fram. Janssen uppläste utan verkan
dithörande paragrafer af Missgärningsbalken
<footnote>Fältskärn begick här en anakronism, ty han citerade
efter 1734 års lag. </footnote>
: »Hvilken
som upphissar och styrker meniga man till olydno mot
Konungen eller then som å Öfverhetens vägnar bjuder
och befaller: miste lif sitt. Kommer ther af uppror;
hafve förverkadt både lif och gods. Samla sig män
tillhopa och sätta sig upp emot Konungens eller thes
Befallningshafvandes bud; tå straffes upphofsmannen som
förr är sagdt, och af the andra miste, efter lott, hvar
tionde man lif sitt, och plichten the öfrige hvarthera
med fyratio par spö, eller en månads hächte vid vatn
och bröd» etc. Hvarpå de tredskande ännu engång
uppmanades att gifva sig på nåd och onåd.

Då härpå intet svar följde, företogs stormningen.
Fördelningen utanför porten larmade, skrek och sköt i
luften, medan de tre slottskarlarne, under Daniels befäl,
sökte med lika larm dölja sin ringa styrka. På gifven
signal rusade hufvudstyrkan in i trädgården, reste opp
stegarna och redde sig att sönderhugga luckorna. Men
under detta arbete kom ofärden öfver dem i skepnad
af iskalla duscher likasom fallna från skyn. Sprutorna
gjorde sin sak förträffligt. Deras strålar, nedåt riktade,
voro så starka, att de bortsopade man efter man från
stegarna, och lungvåte, svärjande och skamflate smögo
sig de stormande en efter annan sin kos.
Nära nog hade hela den fruktansvärda belägringen
upplöst sig i löje och stickord. Där vankades föga
artigt skämt från den segrande garnisonen, i synnerhet
dess kvinnliga garde.

-- Mera soppa, mera soppa åt kronans svältingar!
Törstig går ingen från Majniemis port! Kältringar, som
ni ären, pysslingar, hedningar, ha ni nu blifvit döpta?
Se åt, kamrat, om du är torr bakom öronen! Grymta
lagom! Stick in spettet, rofskalare, eller stick dig
själf på spettet, färdig skållad som du är, utsvultna
kronobest! Du trodde väl att det gick lika lätt uppför
Majniemis stegar, som upp till tösernas loft om lördagskvällarna!

Med dessa ord och dylika komplimanger trodde man
sig ha affärdat den retirerande fienden. Men Nils Janssen
var ej den man som stannade vid halfgjordt arbete.

-- Och det kan du tåla, du? hviskade han till en
soldat, som svärjande retirerat bakom en gammal ek.
-- Mesar ären I och inga ärliga knektar, om I låten
alla tokar huttla med er. Ser du gynnaren i fönstret
af andra våningen? Det var han som ...

Soldaten, våt och förargad, behöfde ej mer än ett
halfkvädet ord. I blinken grep han geväret, stödde det
mot eken, siktade och sköt. Skottet träffade Lampi-Matts i axeln.

-- Blef någon sårad? ropade därinne grefve Bertelsköld,
som igenkände den välbekanta musiken af en
kulas hvinande.

-- Nej, svarade Lampi-karlen, bitande hop tänderna. -- Nils 
Janssen har skickat en ärt mot fönstret, han
skall få en böna tillbaka.

-- Vid ditt lif -- intet bly i mynningen! befallde
grefven.
-- Bly! genmälde karlen grinande af smärta. -- Ers
nåd har ju varit så nådig och gifvit oss salt!

Grefven hade verkligen gifvit dem krut och gevär,
men endast groft salt i stället för kulor och hagel. Lampi-Matts 
var dock för gammal skytt, för att ej vara bättre
försedd, och smusslade oförmärkt ett par kulor i sitt gevär.

-- Nå skräm honom då, om du så vill!

-- Skall ske, ers nåd! -- paff, och för skottet
damp, icke Janssen, utan soldaten, som i samma stund
lutade sig fram om för detta hofmästaren.

-- Olycksfågel, hvad har du gjort! ropade Bertelsköld.

-- Bom, ers nåd! Jag siktade på en korp och
fällde en gök. Hvad skulle jag fuska fan i handtverket?
Allt svart vill han hålla för egen räkning -- och därmed
linkade karlen bort att förbinda sin axel med ett gammalt
förkläde.

Orolig för följderna, lät Bertelsköld afväpna de
minst pålitlige karlarne och skickade ut att fråga om
skottets följder. Man svarade att soldaten blifvit skjuten
genom bröstet och sannolikt ej hade många timmar
att lefva. Ingen sömn kom den natten i grefve Bertelskölds ögon.

Janssen hade emellertid vunnit sitt ändamål. Sedan
han tagit vittnen på att soldaten blifvit skjuten från ett
af slottsfönstren, drog han sitt folk tillbaka utan vidare
anfall och tog nattkvarter uti prästgården.

Följande dag på förmiddagen infann sig landshöfdingen
baron Creutz på stället och underrättade sig
noga om förloppet. Soldaten lefde ännu. Bertelsköld
lät genast öppna slottets portar.

-- Min baron -- sade han på fransyska -- ni är
en rättskaffens ädling; jag anförtror utan fruktan min
sak i edra händer. Undersökningen skall dessutom utvisa
att första skottet lossades af soldaterne.

-- Jag beklagar er uppriktigt, min grefve, svarade
baron Creutz på samma språk. -- Hvad lagen förmår
skall ej underlåtas, men -- här sänkte veteranen sin
röst -- ni vet så väl som jag, att en enväldig konung
aldrig <i>kan</i> ha orätt. I en så ömtålig sak som en
reduktionsfråga fruktar jag att den, som vågat motsätta
sig de exekutiva myndigheterna, måste draga det kortare
strået. Det gäller här mer än er och mig och tyvärr mer
än själfva lagen, det gäller den princip som nu sitter vid
styret -- och ni är anklagad för myteri, min grefve! Jag
är tvungen att arrestera er och alla edra tjenare.

-- Jag följer er, svarade Bertelsköld. Här är min
värja. Obefläckad lämnar jag den, och jag lämnar den i
den ädlaste hand jag under dessa omständigheter kunnat
hoppas.

Man kan föreställa sig den bestörtning som uppstod
på Majniemi. Slottet öfverlämnades i Nils Janssens
händer, likväl sedan vissa rum, dem grefven önskade,
blifvit förseglade med landshöfdingens sigill. Bertelsköld
tilläts att medföra allt hvad han önskade. Alla manlige
tjenare, som deltagit i slottets försvar, mäster Per icke
undantagen, samlades för att föras till Åbo slott, likväl
utan bojor och band.

Medan detta föregick, närmade sig Janssen sin forne
herre, bugande med en låtsad ödmjukhet, som i ett sådant
ögonblick innebar det bittraste hån.

-- Ers nåd, hviskade han, ni ser att er ödmjuke
tjenare är en ordhållen man. Jag har gjort er till tiggare;
nu vanhedrar jag er och för er, min nådige grefve, så
nära schavottens rand, som det är möjligt för en så
högboren och förnäm herre som ni. Var lugn, jag har
sörjt för ert bästa; jag skall äfven sörja för er familjs.
Påminner ni er den natten, då ni på ett så höfligt
sätt affordrade mig den där vackra bunten af skuldförbindelser,
dem er nådiga grefvinna hade godheten
utfärda åt »lakejen», som ni behagade uttrycka er? Er
triumf var ej så fullständig som ni trodde, ers nåd! Det
återstod ännu en liten, helt obetydlig pappersbit, som är
alldeles tillräcklig att blotta vissa husliga förhållanden
och att låta ana ännu mera -- om det där »smutsiga
hjärtat», ni vet. Se här, läs själf -- det är ju er
grefvinnas egen hand, ej så?

Och Janssen höll framför Bertelskölds öga ett litet
pappersblad, på hvilket stod att läsa:

<tab>»Janssen har att fordra 400 daler i silfver. Kvitteras.
<tab><tab><tab>Ebba Kristina Bertelsköld, född Sparre.»

-- Skurk! Hvad ämnar du göra? sade grefven uppbragt.

-- Lagsöka grefvinnan naturligtvis. Därefter kommer
ordningen till edra barn ... O min mor, du skall bli
hämnad intill tredje och fjärde led! tillade mannen med
förändrad ton, så dyster och skarp, att en ofrivillig
rysning genomilade Bertelskölds leder.

-- Och denne bof har konungens ring! utropade
den olycklige grefven, som ej förmådde värja sig från
sin tids vidskepelse.

-- Ni vet det således? sade Janssen med låg 
röst. -- Nåväl -- ni vet då också min makt. Ah, grefve
Bertelsköld, tror ni på det som människorna kalla försyn?
Lika godt -- öde eller slump; vill ni veta huru förunderligt
vedergällningens frö faller i missgärningens
plogfåra? Fem år gammal, satt jag gråtande hopkrumpen
i en vrå af den jutländska bondstugan, samma kväll er
far hade röfvat mig bort från min mor. Man hade gifvit
Bertelsköld och Nils Janssen.
mig ett hvetebröd: för det priset ville man köpa utaf
mig hågkomsten af det förflutna ... jag åt, ty jag var
ett barn, men när jag ätit, grät jag igen, ty min mors
klagan ljöd ännu beständigt i mina öron. Vid det jag
då mindes huru hennes hjärta brast, uppstod ett häftigt
gräl mellan de förnäme herrarne i bondstugan; två af
dem drogo sina svärd och höggo af alla krafter till, för
att förgöra hvarandra. Jag gömde mig förskräckt ännu
längre i vrån, jag darrade, jag blundade med ögonen
för att ingenting se ... då flög någonting i min famn.
Jag tog med handen därefter ... det var ett blodigt,
afhugget finger, och på fingret satt en ring af koppar.
Barn äro nyfikna; jag drog ringen af, jag gömde den,
oaktadt jag hörde den eftersökas. Så liten jag var,
förstod jag dock att bevara den; med den förenade sig
minnet af en förskräcklig dag. Först långt därefter fick
jag veta dess makt; det var ni, herr grefve, som yppade
den; jag lyssnade på er en dag, när ni berättade dess
historia som en sannsaga för en af edra älskarinnor.
Då förstod jag hvarför röfvarens blodiga finger föll i
min famn, och jag märkte redan att jag ovetande haft
känning af ringens makt. Jag lyckades i allt ... och
jag skall ännu framgent lyckas, min nådige herre! Ser
ni -- och Janssen visade ringen -- så här ser han ut,
den lilla tingest, på hvilken er släkts öde beror! Ni
ville köpa den tillbaka med hälften af er återstående
lefnad ... Ah, förlåt, jag glömde att ni är anklagad för
uppror emot er herre och konung. Lycklig resa, herr
grefve!

-
<b>15. Konungens ring.</b>

Nära sex veckor hade förflutit, och man befann sig
nu i slutet af April 1697. Grefve Bertelsköld
bebodde som fånge tvenne vackra rum, dem baron Creutz
låtit för honom inreda i Åbo slott, och den ridderlige
höfdingen hade icke ens affordrat honom hans hedersord,
oaktadt grefven hade frihet att gå och komma hvar han
behagade inom slottets område. Bertelsköld begagnade
föga denna frihet. Hans lynne var sorgset och förstämdt;
han hade ej på mer än en månad haft underrättelse
från de sina i Sverige, ty postgången öfver Ålands haf
var då sämre reglerad än nu, och det var ej sällsynt
att fyra till sex veckor förgingo, höst eller vår, utan
någon direkt förbindelse mellan Sverige och Finland.

Grefvens och hans tjenares process handlades som
bäst af hofrätten, och landshöfdingen hade, med de
mildrande omständigheter saken medgaf, därom inrapporterat
till konungen. Målet berodde till någon del
på den skjutne soldatens lif. Blessyren var ganska
vådlig; karlen hade fått båda kulorna i bröstet, och blott
den ena ficks ut. Mot allas förmodan stod han dock
bi, och efter att länge ha sväfvat mellan lif och död,
begynte han småningom åter repa sig. Häraf fördröjdes
målet ytterligare. Under tiden sutto någre af grefvens
tjenare häktade i slottet, men de minst komprometterade
hade man släppt lösa, och det af ett ganska eget skäl:
höga kronan hade ingen mat att gifva dem. Den värst
anklagade, Lampi-Matts, hade lyckats komma på flykten
och var ej återfunnen.
Oro och sorger nedlade slutligen grefve Bertelsköld
på sjukbädden. Hvar dag betraktade han genom sitt
lilla fönster slottsfjärden; så långt ögat nådde, låg ännu
is, och hoppets blåa rand sågs ännu icke i fjärran.
Nyheterna från hofrätten voro ej goda; hungernödens
fasor rasade rundtomkring; grefven tyckte sig stå öfvergifven
af hela världen, och den förr så starke mannen
föll, bruten till kropp och själ, i ett svårmod, ur hvilket
icke ens landshöfdingens grannlaga omsorger förmådde
rycka honom.

-- Min ätts stjärna är nedgången, suckade han;
jag sörjer icke mig själf, jag sörjer mitt namn och
mina barn.

-- Sörj icke, sade då en mild kvinnoröst:

<tab><tab><tab>Den på Gud tror,
<tab><tab><tab>han trygger bor
<tab><tab><tab>i alla sina dagar.

Grefven vände sig om. Den rösten var honom så
kär och så bekant som ett minne från längst förflutna
ungdomsdagar. Vid hans sida stod Greta, fader Johannes'
hustru från Majniemi prästgård, hon som vi återsågo i
början af denna berättelse. Hon betraktade honom med
sina goda innerliga ögon, som ännu i ålderns friska
höst hade bibehållit hela sin glans och i hvilka nu,
mot hennes vilja, en glimmande tår höll på att smyga
sig fram.

- Sörj icke! upprepade hon. Gud allsmäktig är
den som återvänder sorgen i en bättre glädje, än det
syndiga hjärtat förut hade makten till.

Det förekom Bertelsköld, som hade hans goda ängel
kommit likt en stjärna mellan de mörka moln, som
skymde framtiden för hans syn.
-- Är det du, Greta? sade han matt. Gå tillbaka
till ditt glada hem; mig ha alla öfvergifvit, utom sorgen
allena. Ditt hem -- stackars mor! Jag glömde att jag
kanske beröfvat dig din käraste son!

Greta försökte att le med det samma goda löjet, som
fordom flög likt solstrålar kring allt som omgaf henne.

-- Nu är grefven för obillig, sade hon. Det finns
så många som hålla af grefven, både här i landet och
därborta på andra sidan hafvet. Och om de än ej funnes,
så minns grefven hvad svarta Jane fordom spådde åt
oss i kojan: jag skulle vara den sista som blefve er
trogen, sade hon. Jane tokades ibland, det är ej värdt
att tänka därpå.

-- Den första och den sista! genmälde grefven
tankfull. Hon spådde sant: minns du, hon sade mig
äfven att jag en dag skulle falla genom mig själf. Nu
har jag fallit ... Majniemi har fallit ... min ätt skall
också falla!

-- Ni är sjuk; då komma beständigt sorgsna tankar.
Jag kom hit för att se efter min stackars Per, men
gossen är rask och vid godt mod, på honom går ingen
nöd. De mina där hemma äro också vid hälsan. Lofva
mig därför att jag får vårda er, tills ni återvunnit
er hälsa.

-- Goda, trogna vän! Blif kvar, om du vill, det
dröjer ej länge. Min mor dog af en hjärtsjukdom; jag
igenkänner mitt mödernearf, och det är obotligt för
nutidens läkarekonst. En annan tids konst skall kanske
lyckas däri.

-- Ni får ej tänka beständigt därpå. Jag har en
nyhet, som ej är af de glada, men som skall ge er
något annat att tänka uppå. Vet ni väl att Nils Janssen
är död!
-- Janssen död! utropade grefven med häftighet.

-- Stilla, annars berättar jag ingenting. Jo det
skedde i förgår. Han huserade som en riktig tyrann
på Majniemi, och som stor medgång föder högmod och
öfverdåd, så begynte karlen dricka vin mer än godt
var, det han aldrig gjort förut. Nu hände sig i förgår,
som var en söndag, att han kom drucken till prästgården
och bjöd sig själf på middag, efter det knappt fanns
mat åt en råtta i det usla slottet, sade han. Far och
jag voro tvungne att hålla god min. Men vid bordet
skröt Janssen öfver sin stora lycka här i världen, huru
ingen kunde stå honom emot, ty han hade en talisman,
sade han, och den gjorde honom oöfvervinnerlig i
allting. Och därpå framdrog han en ring, som han
visade oss ...

-- Ringen! Ringen! upprepade Bertelsköld.

-- Ni vet att far är icke att skämta med, när man
trotsar Guds ord och ära i hans närvaro. Utan att sky
den mäktige mannens vreda blickar, begynte Johannes
att strängeligen bestraffa honom för trolldom och förbund
med djäfvulen, och eftersom där samlades många fattiga
till oss, för att, som vanligt, få mat och allmosor på
söndagen, så fylldes stugan efter hand med folk, som
med förundran hörde på fars straffpredikan. Nu skämdes
väl Janssen för folket, tror jag, ty rätt som det var,
slog han om i en annan ton, begynte skratta och sade
att allt hvad han berättat om ringen vore bara ett gyckel,
och däri vore intet sant ord, ty ringen hade ej mera kraft,
än ett annat stycke koppar, och vi vore bra narraktiga,
som tagit hans ord för allvar.

-- Menedare! Sade han det, Greta? Då var han
förlorad, ty på samma sätt gick det ... min far, ämnade
grefven säga, men den sonliga känslan afklippte hans ord.
-- Om det var därför, vet jag ej, svarade Greta
lugnt, men på eftermiddagen for Janssen öfver till Janes
holme och hade mycket folk med sig, för att söka skatten
-- ni vet. Det var just på sista isen, och alla varnade
honom att köra, men vild och galen piskade han på sin
häst, och så brast isen och ...

-- Och alla ...?

-- Nej blott han ensam. Sex föllo i, men fem
kommo upp igen. Den sjette var Janssen.

-- Gud vare lofvad! utropade Bertelsköld, och med
ett djupt andetag vidgades hans lättade bröst.

Greta betraktade honom förvånad, nästan med
stränghet.

-- Man tackar Gud när en människa dör, sade
hon, men det gör man för själens förlossning och för
kroppens hvila efter detta lefvernets vedermöda. Man
tackar ej Gud för sin oväns död. När syndaren fallit
i sin förhärdelse, är det kristligare att nedkalla öfver
honom den eviga barmhärtigheten.

-- Du har rätt, sade grefven; det var ett syndigt
tackoffer. Men det var ej för min skull, det var för
min hustru och mina barn. Denne man, om han fått
lefva, skulle ha tillintetgjort oss alla; jag skulle ha gått
från jorden med den vissheten att mina käraste voro
invigde åt ett oundvikligt fördärf.

-- Och det säger grefven som en kristen och som
en man! sade Greta förebrående. Har då Guds starka
allmakts hand förlamats? Ni stod mot er ovän som
människa mot människa och som man mot man. Och
ni, som är så ridderligt stolt, ni har nedlåtit er att
frukta honom!

-- Jag har ej fruktat människor, sade grefven
häftigt; hundrade gånger har jag blottställt mitt lif och
aldrig bleknat. Men denne mans hämnd låg öfver oss
med tyngden af en obotelig missgärning. Det är något
förskräckeligt att bortröfva ett barn, att döda dess mor
med sorgen och att sedan bära ansvaret för detta barns
timliga och eviga väl, som gått till spillo därigenom att
det rycktes ifrån sin rot. Detta har min far gjort
-- visst utan att ana dess följder -- men fädernes
missgärningar straffas inpå barnen alltintill tredje och
fjärde led ... Du förstår nu hvarför jag fruktat. Säg
mig -- och grefven fattade hårdt i hennes hand --
hvad har det blifvit af konungens ring?

Greta syntes förlägen, nästan rädd.

-- Om ej grefven lägger sig vackert ned att hvila på
bädden, sade bon, så går jag min väg. Är det skickligt af
en sjuk att så där sätta sitt blod i rörelse? Grefven har
feber; det är bättre att vi tänka på ett kylande läkemedel.

-- Ringen! Ringen! fortfor Bertelsköld. Jag måste
veta hvad det blifvit af konungens ring. Kommer den
åter i främmande hand, så växer däraf en ny fara för
min släkt en hel mansålder igenom.

-- Säg mig -- sade Greta mildt öfvertalande --
-- är det icke okristligt och hedniskt att tro på en sådan
makt hos ett stycke koppar? Ni som är så klok och
så god, inser ni icke själf att en sådan tro förnekar Guds
allmakt, trotsar hans visa försyn och lägger människors
lefnad, som dock ytterst beror af Guds faderliga hand,
i händerna på ett blindt öde, utan rättvisa, likasom utan
barmhärtighet?

-- Du lyckliga fromma själ, du har rätt; hur gärna
ville jag byta med dig din fasta förtröstan emot min
vantro! Men du, som vet huru förunderlig makt där
ligger i tron, du måste också veta huru förunderlig makt
där ligger i vantron. Detta häxväsende som fläckat vårt
sekel, blef det ej en verklighet därigenom att människor
trodde så fast därpå? Och så är det med konungens
ring. Häxorna försvinna och ringen förlorar sin makt,
när man ej mera tror på dem -- men ack, vi äro vårt
sekels barn; jag kan ej göra mig lös därifrån, jag tror
på ringens inflytande, och därför är det för mig en så
fruktansvärd verklighet. Jag vill veta hvar ringen är.

Greta gjorde ännu ett försök att leda bort tankarna
från det farliga ämnet.

-- Är jag skyldig att hålla reda på edra ringar?
sade hon med låtsad förtrytelse. -- Det är nog att jag
hämtar er något annat, som man fann uti Janssens fickor,
när länsman tog hans saker om hand. Här är en skuldsedel
af grefvinnan; jag gissade att ni vore angelägen
om dess återfående och bad därför min man lämna en
motsvarande summa i pant, på det att ni utan vidare
trassel må inlösa den. Gudskelof att vi hade en liten
sparpenning, som jämt räckte till.

-- Det var rätt och godt, Greta, svarade grefven,
i det han brådskande sönderref papperet i små bitar
och hastigt tecknade några ord på ett blad ur sin plånbok.
-- Skulle mig hända något dödeligt, så se här det som
ger er säkerhet för ert förskott. Men nu, svara mig
uppriktigt, ty du måste veta det: hvad har det blifvit af
konungens ring?

-- Jag har den hos mig, svarade Greta motvilligt,
när hon fann omöjligheten att komma från saken.

-- Du har den? Du har den här?

-- Jag har den här.

-- Så gif hit den -- fort! Jag har ej tid att vänta.

-- Toka, som jag var, att alls komma till er!
Hade det ej varit för er skull, så minsann jag gifvit min
förlofningsring åt länsman i pant för den usla kopparbiten.
Och nu har jag till tack, att er häftighet gör er dubbelt
värre. Ni är ju blek som ett hvitt moln.

-- Se här -- sade grefven med samma brådska,
i det han ryckte från sitt finger en dyrbar ring -- se
här den klenod, som drottning Kristina gaf mig vid sin
bortresa. Tag den, behåll den, men gif mig kopparringen!
Jag har aldrig burit den, och jag måste likväl
bära den på min hand, om också blott en minut, ty
dess makt växer från släkte till släkte, endast den utan
afbrott bäres af son efter far, från led till led; allt
högre stiger då innehafvarens makt -- och i sjette led
blir han konung ...

-- Syndiga, världsliga, fåfängliga begär efter makt
och ära! Vänd edra tankar bort därifrån! Om det vore
så som ni tror, då vore ju ringen ett olycksarf, som
beständigt skulle hålla er släkt fängslad vid denna
världenes åtrå. Minns hvad er far blef genom denna
ring. Jag har hört sägas att han var god och ädel i
sin ungdom, men på sistone fick synden makt öfver
honom. Och ni själf, ni som aldrig burit denna ring,
ni har förblifvit ädel och god, ända tilldess att jag oförståndiga
fört den till er, och nu, fastän ni ej ser den, ej
har den ännu, verkar den redan osynlig på er, så att ni
förgäter allt annat för ärelystnadens spöke -- o det är visst
ett ondt spöke, när det så kan förvilla en man som ni!

-- Det förstår du ej, Greta. Jag har ej lefvat och
kämpat för egen fördel, och mina söner skola ej heller
göra det. Vi lefva för en idé -- för jämvikten mellan
konung och folk, mellan envälde och mångvälde, mellan
tyranni och anarki, genom adelns förmedlande ställning
emellan båda -- och <i>därtill<i> behöfva vi makt,
mycken makt! Inser du nu, hvarför jag måste hafva
konungens ring?
Gretas ögon fylldes af tårar.

-- Jag är en fattig olärd kvinna, sade hon, jag
förstår ej mycket af denna världenes strider. Jag förstår
endast det, att allt som drager människans sinne bort
ifrån Gud och det eviga till ändliga, förgängliga ting,
det är synd och fördärf och af ondo. Efter jag ej kan
beveka ert hjärta på annat sätt, så vädjar jag till er
ungdomstid. Det är nu ett och fyratio år sedan vi möttes
en dag uti Janes stuga. Jag hade er den tiden mycket
kär, grefve Bernhard, och ni sade detsamma åt mig.
Minns ni, att ni i er ungdoms oförstånd begärde mig,
er fars förvaltares dotter ... till hustru?

-- Ja ja. Det var den lyckligaste tid i mitt lif.
Och du, den fattiga flickan, vägrade ...

-- Jag sade till er: Bernhard skall glömma mig,
och jag skall tänka på honom såsom fågelen om vintern
tänker på den sommar som var. Men ni försäkrade att
ni aldrig i världen skulle hålla af någon annan än mig.
Därom höllo vi vad. Ni ville hålla drottning Kristinas
ring mot en blåklint, som jag bar i min halsduk. Det
är för mycket, sade jag, men om Bernhard förlorar, så
gif mig er fars kopparring. Det lofvade ni, och Jane
skulle spå, för att afgöra vadet. Minns ni hvad hon
spådde er?

-- Jag tror de voro sjutton.

-- Två hade varit nog för att tappa vadet, och
Jane spådde sjutton. Har hon spått sant?

-- Hon spådde för litet. Jag har ej varit dig värd.

-- Ni var ung, rik, skön och förnäm. Låt oss ej
mera tala därom. Men när ni gick förbittrad bort och
förklarade att Jane spått sexton gånger lögn, då sade
ni till mig dessa ord: »kopparringen blir din!»

-- Men ringen var då min fars ...
-- Och nu är den er, grefve Bernhard. Ett löfte
är heligt. Alltså är ringen min, ty ni har förlorat vadet.

-- Begär hvad du vill ... blott icke den!

-- Nej, herr grefve, jag behöfver ingenting och
jag begär ingenting annat än hvad mig med rätta tillkommer.
Ringen är min, på mans ord och ära. Här
är han ...

Och Greta framtog en liten ask af trä, drog en
handske på sin högra hand och upptog ringen mellan
tummen och långfingret.

-- Jag vill ej, sade hon, vidröra med min blottade
hand den olycksaliga, som redan bragt så mycken ofärd
åstad. Ja, här är trolltyget, som varit förloradt i nära
fyratio år -- här är den talisman, på hvilken ni säger
att er släkts öde beror -- här är maktens och lyckans
onda ande, som reser människors sinne i högfärd mot
Gud, i tyranni och själfviskhet emot medmänniskor --
och nu är han i mitt våld, nu är han min, och vill ni
veta hvad jag nu gör med honom ...?

-- Jag besvär dig, Greta ... utropade grefven i en
så häftig sinnesrörelse, att den betog honom kraft att
uppstiga från bädden.

-- Jo jag vill säga er hvad jag gör med den onde
anden, fortfor den raska kvinnan med en för henne
ovanlig hänförelse. -- Här nedanför fönstret brusa slottsfjärdens
vågor ... jag begrafver för evigt konungens ring
i dess djup, och ni och edra barn skolen välsigna mig
för hvad jag gjort.

Och därvid utstötte hon beslutsamt en ruta, steg
tillbaka och måttade, för att utkasta ringen så säkert
och så långt som det var henne möjligt. Just i samma
stund flög ett svart snömoln öfver solen, och rummet
fördystrades ända till mörker.
-- Ett ögonblick! Blott ett ögonblick! bad Bertelsköld,
nästan ur stånd att tala.

Grefvens annars så klangfulla röst var nu så ovanligt
tonlös, att Greta tvekade.

-- Hvad vill ni ännu? sade hon, darrande mot sin vilja.

-- Jag begär blott ... fem minuters anstånd. Tryck
ringen på mitt finger ... Om fem minuter förgå ...
och mitt öde ej därunder förändras ... så att ringen
visar sin makt ... så tillhör han dig ... annars .. tillhör
han mig!

-- Syndiga, sorgliga tro! sade Greta. -- Och alltså
på detta villkor ger ni mig frivilligt ringen?

-- Jag ger dig den.

-- Och om de fem minuterna förgå utan stora
ändringar, lofvar ni mig då att vända ert sinne från
denna världen och aldrig mera tro på den olycksaliga
ringens makt?

-- Jag lofvar dig det.

-- Nåväl. Förlåt mig, gode Gud, om jag syndar
med denna eftergift och frestar din försyn med mänsklig
förvetenhet! Här är ringen!

Och hon tryckte den på grefvens hand. Därpå
betäckte hon den söndrade rutan, för att skydda den
sjuke för drag.

Vidpass en minut förgick i tystnad.

Om en liten stund syntes en solblink. Denna så enkla
tillfällighet kom likväl både grefven och prästhustrun att
darra. Men det var blott för några sekunder. Solen
försvann ånyo i molnen.

Man kunde nästan höra två hjärtan klappa.

-- Tiden är förliden, sade ändtligen Greta. Ni ser
nu huru dåraktig er förtröstan var. Gif mig frestaren,
och han skall för evigt sjunka i vågens djup.
-- Ännu fattas en minut! hviskade Bertelsköld,
hvars ögon ofrånvända följde visarens långsamma rörelse
på det stora vägguret, som hängde vid dörren.

Greta skakade på hufvudet.

-- Halmstrå för det jordiska begärets sista hopp!
sade hon medlidsamt. Än ett vingslag af tidens flygt
-- och äfven du har delat de mänskliga villornas lott.

Knappt var ordet utsagdt, innan steg hördes och
någon fattade i dörrvredet. Om det varit ljusare i
rummet, skulle Greta sett huru Bertelsköld förändrade
färg, så att hans bleka kinder plötsligen färgades af en
hög rodnad.

Landshöfdingen baron Creutz trädde in. Redan
anblicken af hans djupa sorgdräkt antydde att något
ovanligt förefallit.

Han närmade sig grefve Bertelsköld och sade med
mild och allvarsam stämma:

-- Jag kommer för att lämna er del af ett sorgebudskap,
som den nyss hitkomna svenska posten sent
omsider fört äfven till Finlands kuster. Hans majestät vår
nådlige konung Carl XI tillhör ej mera detta förgängliga.
Han har redan den 5 innevarande April afsomnat i
Herranom, hvarefter hans tronarfvinge, vår nu regerande
konung Carl XII, bestigit Sveriges tron. Frid öfver
den hädangångne! Han har i många stycken varit en
sannskyldig landsens fader, och hvad han än mänskligt
felat, kommer han dock alltid att räknas bland Sveriges
rikes ypperste konungar. Gud gifve hans son och efterträdare
ett lyckosamt regemente!

Bertelsköld nickade med ett uttryck af rörelse.

-- Därnäst, fortfor landshöfdingen, har jag gladare
nyheter att meddela för eder räkning. Gyllenborg, er
ovän, har förlorat sin makt. Vår nuvarande nådige
konung, hvilken, om man får tro hvad ryktet säger, ej
är någon vän af reduktionen, har befallt att anklagelsen
mot er, min grefve, för myteri, skall helt och hållet
nedläggas samt kungliga ombudet Janssen afsättas med
en sträng skrapa för sitt oskickliga beteende, hvilket nu
är öfverflödigt, efter jag hör att karlen drunknat. Hans
majestät har anbefallt mig att särskildt för er uttala
hans kungliga missnöje öfver denna tilldragelse, där ni
varit den förorättade, och tillika anbefalla er att, så snart
er hälsa medgifver, infinna er i Stockholm, för att intaga
en plats i konungens och rikets råd.

Det var så mörkt i rummet, att ingen märkte huru
Greta, som dragit sig undan bakom sängens förhängen,
af förfäran gömde ansiktet i sina händer. På Bertelsköld
gjorde nyheterna ett annat intryck. I stället att
svara, drog han baron Creutz närmare till sig, visade
honom sin vänstra hand med ringen och hviskade:

-- Denna ring ... åt Torsten ... säg honom ...
konung ... och folk ... genom ad ...

Kanske var den ädle baronen ej alldeles ovan vid
vissa fantasier åt sidan af ämnet under Bertelskölds
sjukdom, ty grefven hade alltid haft en stark ansats till
svärmeri. Alltnog, baron Creutz fortfor, i hopp att muntra
sin gäst, som nu stigit så högt öfver honom i rang:

-- Apropos af er son Torsten; er grefvinna och
er dotter befinna sig förträffligt, jag vet det genom min
syster, och här äro bref från båda edra söner. Utan att
gå dem i förväg, vågar jag kanske i förtroende meddela,
att er son Torsten, ännu så ung, blifvit för sina eminenta
kunskaper anställd vid konungens kansli, medan er son
Gustaf med hvar dag för sin hurtighet stiger i vår unge
monarks ynnest. <i>Enfin<i>, hvad säger ni härom, min ädle
gäst? Blir ni nu ej på fläcken frisk, så är det ej mitt
fel. Och likväl har jag ännu en liten dessert, som jag
hoppas skall bekomma er väl. Med konsideration af
den betydliga kostnad till landets försköning ni och er
herr far nedlagt på Majniemi slott, är det vår nådige
konungs önskan, att ni för lifstiden disponerar godset
efter behag. Efter er död anslås egendomen till öfversteboställe
för Åbo läns regemente, då, som kunglig majestät
skämtande yttrat, er son Gustaf sannolikt i alla fall blir
er närmaste efterträdare. -- Men ni tackar mig icke
engång. Min bästa grefve, hvad skall jag tänka om er?
Ni småler, jag tror mig se det -- ett godt märke! Jag
slår vad att ni i morgon är frisk; vi skola jaga tillsamman,
björnen må akta sin päls; hvad jag är lycklig att i er
få en erfaren jagtkamrat! Ovanligt skumt i dag, för att
vara en vårdag ... Ah, nu blickar solen fram ... Men ...
Likasom ett tätt svart flor med ens hade fallit ifrån
naturens panna, bröt solen fram i hela sin klarhet och
spelade med skimrande vårglans in genom slottets rutor,
öfver den bestörte höfdingens drag, öfver den knäböjande
kvinnans tårfyllda ögon och öfver den somnade Bernhard
Bertelsköld, grefve till Majniemi. Hans bildsköna
hufvud, omgifvet af dessa fordom så svarta lockar, dem
tiden försilfrat, bar ännu slumrande vittne om en själ,
ädel och finkänslig, stolt, tapper och hjältedjärf. Han sof
som en förgången tid somnar bort i solskenet af den nya.

Den sol, som nu sken in öfver Åbo slott, var det
hugstora, bragdrika, i andens och materiens världar lika
jättestarka sjuttonde seklets aftonsol. Man kände att
dess kväll var för hand, när efter Carl XI:s sjunkande
stjärna två nya, ännu väldigare och vida mera glänsande,
den ena i väster, den andra i öster, uppstego öfver
horisonten. Den blåa rand, som Bertelsköld förgäfves
sökt uti hafvets isar, den hade nu vidgat sig till en
strålande fjärd, där vågorna gingo fria -- och nu var
det vår öfverallt uti andens riken, och vantrons isar
begynte smälta, och människotankens evigt böljande vågor
begynte att friare söka det oändliga bortom tidernas strand.

Låtom oss stanna här vid vårens anblick. Snön
som går undan, måste alltid ihågkomma att den smälter
för himmelens sol; grönskan, som uppstår, måste aldrig
förgäta att drifvorna skyddat dess rötter mot frost. Må
det gamla gå ut, må det unga gå in med kärlek!

Och så slutar berättelsen en afton om våren. Och
Gud vet när hallonen mogna i skogen.


<tab><tab><tab><i>Slut på andra cykeln.</i>

-





