TOR HEDBERG

De viktigaste strömningarna i den nutida

Svenska Literaturen

Stockholm 1891



<img><big><b>INSTITUT RUDY.</b></big>
<small>GRUNDADT ÅR 1860</small>
FÖR BEFORDRANDET AF DE FRÄMMANDE SPRÅKENS STUDIUM.
<small>7, Rue Royale, 7.</small>
<b><small>PARIS.</small></b>
————
<big>FÖRELÄSNINGAR</big>
<b><small>PÅ TJUGU SPRÅK</small></b>
ÖFVER DEN NUTIDA LITERATURENS STÄLLNING
<small><small>I ALLA DE FÖRNÄMSTA LÄNDERNA</small></small>
AF FRAMSTÅENDE FÖRFATTARE OCH VETENSKAPSMÄN,
<small>af olika nationaliteter.</small>
========
<big>DE VIKTIGASTE STRÖMNINGARNA I DEN NUTIDA</big>
<big><b>SVENSKA LITERATUREN</b></big>
<sc>af</sc>
<b>TOR HEDBERG.</b>
————
FÖREDRAG ................................ 1891.
——————
<small><sc>Stockholm. Alb. Bonniers boktryckeri</sc></small>
<small>1891.</small></img>

<chapter name="De viktigaste strömningarna i den nutida svenska literaturen">
<table o>
<td c><h2>De viktigaste strömningarna i den nutida
svenska literaturen</h2>
<td c>af
<td c><big>TOR HEDBERG.</big>
<td c><img></img>
</table>
<img l></img>

En skildring af de nutida literära strömningarna i Sverige
måste helt naturligt föregås af en återblick på det senaste
tjugutalet år, på de idéer, som därunder gjort sig gällande
inom literaturen, de olika riktningar, som kämpat med
hvarandra, de personligheter, som därunder framträdt och lyckats
eller icke lyckats att förskaffa sin individualitet gehör och
auktoritet hos den läsande allmänheten, kort sagdt en öfversikt
öfver literaturens utvecklingsgång under det närmast förflutna
skedet.

Denna utvecklingsgång är i stort taget densamma, som vi
möta inom de flesta andra länders literatur, med de skiftningar,
som bero på de olika nationernas skilda skaplynnen, deras mer
eller mindre framträdande plats i den stora kulturkamperi, på
den prägel, hvarmed rörelsens ledare stämplat densamma. Det
är densamma, som i Frankrike burits först och främst af Zolas
energiska diktarlynne, och hvars mest framträdande exponent
väl är hans väldiga romancykel: les Rougon-Macquart, denna
de nya idéernas kanske något för väl disciplinerade hufvudstyrka, 
som, tungt beväpnad, seg och uthållig, alltid verkande
genom massanfall, steg för steg kämpat sig fram, vunnit
terräng, värfvat anhängare, burit stridens tunga och hetta, aldrig,
icke ens i hvilans ögonblick, lagt sina vapen ifrån sig, medan
lättare troppar rundt omkring kämpat under samma tecken med
mera af det galliska lynnets själfsvåldiga behag och äfventyrslusta; 
densamma som nu, sent omsider, håller på att bryta
igenom i Tyskland och gifva sin färg åt dess literatur;
densamma, som redan länge varit bofast i Ryssland, där den lått
sitt alldeles egendomliga och originella uttryck af nationens
säregna lif och seder, såsom de afspeglat sig i en tre, fyra
stora diktares sinnen; densamma, som i Danmark samlat sig
omkring och haft sin stödjepunkt i Georg Brandes’ rika,
omfattande intelligens och inträngande, förstående kritik;
densamma slutligen, som i Norge upptagits af och verkat befruktande 
på dess tvenne stora nationella diktare, Ibsen och Björnson.
Det är den moderna realismens utveckling i vårt lilla aflägsna
land, som jag då skall försöka skildra, denna realism, för att
nu använda det gängse namnet, hvars form är ett, åtminstone
till sträfvandet, troget och lefvande naturstudium, och hvars
idéinnehåll väsendtligen är bygdt på de naturvetenskapliga,
filosofiska och sociala forskningar och på forskningarna bygda
system, hvars förnämsta målsmän äro att söka i England, en
Darwin, Stuart Mill, Spencer.

***

Hur har då denna realistiska strömning gestaltat sig i den
svenska literaturen, hvilka äro de former i hvilka den där med
förkärlek uttryckt sig, dess karakteristiska kännetecken, dess
nationella färgläggning? Vare det sagdt först som sist, det
nationella är, åtminstone för en genom så väl tid som rum
närastående betraktare, icke mycket starkt framträdande. Detta är
också en af de med största ifvern och största ihärdigheten
upprepade anklagelser, som rörelsens motståndare riktat mot
densamma. Man har kallat hela den nyare literaturen i Sverige
för en efterklangsliteratur och man har sökt förebilderna dels
inom den franska, dels och med förkärlek inom den
dansknorska literaturen. Det är möjligt, det är i många fall visst
att så är; det synes endast något orättvist att särskildt förebrå
denna riktning det som man med samma skäl skulle kunna
förebrå hela den svenska literaturen. Ty denna har aldrig
haft något genomgående nationellt skaplynne; vi hafva haft ett
par tre nationella snillen – Bellman, Tegnér, Almqvist – men
annars är det icke svårt att i vår literatur spåra förebilderna,
den franska klassiciteten, den tyska romantismen o. s. v.

Denna bristande nationella karakter märkes i synnerhet i
uppfattningen, sättet att se och skildra, stilen, den yttre
formen. I dessa afseenden kan man spåra en tydlig, nästau allt
för tydlig påverkan af utländska mönster, särskildt från våra
grannar norrmännen och danskarne. Ämnena äro däremot nästan
uteslutande nationella, såsom äfven naturligt är. Författarnes
sträfvan har, i likhet med hela den literaturströmnings de
tillhöra, varit att gifva, såsom Zola säger, “<i>des documents humaines</i>“,
och helt naturligt hafva de då hämtat materialet därtill ur det
lif, som låg dem närmast och med hvilket de voro mest
förtrogna. Därför öfverflödar de senaste tiotalens svenska
literatur på folklifsskildringar, och här hafva vi äfven att söka de
mognaste, säkraste, stundom äfven de mest individuella uttrycken
för hvad denna literatur velat och kunnat gifva. Strindbergs
Hemsöborna, Ernst Ahlgrens Folklifsbilder, Gustaf af
Geijerstams dito, för att endast nämna några ur den rika samlingen,
äro helt visst alla af bestående värde, och särskildt är det
första arbetet så genuint svenskt icke endast till sitt ämne
utan äfven till uppfattning och återgifvande, att det i detta
afseende intar en alldeles särskild plats, — genuint svenskt på
samma gång som genuint Strindbergskt.

Ty det är det utmärkande för den diktning, som med skäl
kan göra anspråk på att benämnas nationell, att den på samma
gång och i ordets fullaste mening är individuell. Den är buren
af individer, personligheter, som på samma gång de gifvit
uttryck åt sin egen ursprunglighet, gifvit uttryck åt de
djuptliggande egenheter och karaktersdrag hos sitt folk, som de med
det hafva gemensamt. Och detta väl icke därför att dessa
nationella egenheter hos dem varit till finnandes i större mått,
utan därför att de med snillets kraft förstått att belysa dem
skarpare, gifva dem ett mera slående uttryck än andra. Ju
mera individuell en diktning blir, dess mera nationell skall han
äfven blifva, så länge folken inom skiljande gränser tala skilda
språk och hafva skilda seder.

Se på den ryska literaturen, den kanske mest utprägladt
nationella af alla samtida; den är buren af sins emellan så
olika personligheter som Turgenjev, Dostojewsky, Tolstoi, men
alla tre personligheter i ordets fullaste mening. Eller för att
taga ett annat exempel, se på tvenne diktare sådana som Ibsen
och Björnson, så vidt skilda från hvarandra till lynne,
åskådningssätt, syftemål och förutsättningar, som man gärna kan
tänka sig två människor; och likväl slår det oss till mötes ur
bådas diktning, hur olikartad den än är, något, som vi icke
tveka att kalla norskt, en fläkt från detta lilla land med dess
storartade bergsnatur, dess djupa fjordar, dess ensamma lif uppe
på fjällen, dess härdiga, på samma gång så ungdomsfriska och
så tungsinta folk.

Det folk, som är nog ungdomligt och lifskraftigt för att
kunna alstra själfständiga, ursprungliga personligheter, nog
lyckligt att förstå deras betydelse och vilja gifva dem möjligheter
att bibehålla och utveckla sig – eller nog olyckligt att behöfva
deras hjälp i fara och förtryck, skall icke vara i saknad af en
nationell literatur. Men i det land, där personligheten
förkrympes, fuskas bort eller förkväfves, där skall äfven den
nationella literaturen föra ett tynande lif, och där får man
nöja sig med att lefva på en andlig föda, som hämtar sin must
från främmande håll. Det är dock bättre det, än om den skulle
vara i saknad af all must.

De förhållanden, under hvilka den unga svenska literaturen
på det senaste tjugutal år haft att kämpa sig fram och utveckla
sig, hafva icke varit de lyckligaste. Jag syftar här icke på
det motstånd, den fått röna, ty motstånd möter allt nytt, till
och med allt gammalt nytt, och motstånd kan nog behöfvas
för att spänna krafterna och hålla intresset vaket; motståndet
har varit stort nog, men likgiltigheten större, och likgiltighet
är både nedslående och förslappande. Orsakerna till denna
likgiltighet äro mångahanda: de hafva sin rot i sociala och
politiska förhållanden, som det skulle föra oss för långt att här
närmare utveckla och som icke direkt tillhöra området för denna
uppsats; faktum är att den förefunnits och verkat nedtryckande
på literaturen, som alltid ändå i ett så litet land som Sverige
måste föra en bekymmersam tillvaro. Detta måste man taga i
betraktande, då man söker bilda sig ett rättvist omdöme om
de resultat den lämnat.

***

Men innan jag öfvergår till en skildring af dessa resultat,
torde det vara i sin ordning att kasta en blick på de
författare och den literatur, som dels ställt sig i afgjord opposition
mot den realistiska riktningen, dels ställt sig utom striden,
dels låtit sig så småningom påverka af de nya idéerna.

Jag nämner då först Victor Rydberg. Hans skönliterära
produktion har på den senaste tiden icke varit stor, upptagen
som han varit af sin verksamhet som lärare i kulturhistoria
vid Stockholms högskola och af sina vidtomfattande studier i
den nordiska mytologien. Sedan han utgaf sin samling dikter,
hvilka genom formens skönhet, genom tankedjup och personlig
adel intaga en hedersplats i den svenska poesien, har, så vidt
jag minnes, intet mera betydande skönliterärt arbete af hans
hand sett dagen. Men äfven om detta varit fallet, är det allt
skäl att antaga att han ställt sig utom striden och gått sin egen
väg. Hans diktning låter icke heller gärna inpassa sig inom
någon af formlerna idealism eller realism. Till idéinnehållet
ofta modern, till uppfattningen idéel, till formen klassisk i sin
helstöpta fasthet och genomskinliga klarhet, är den det
själfständiga uttrycket för en personlighet, som, djupt anlagd,
grubblande till sitt skaplynne, men på samma gång begåfvad med
en sällsynt bildande kraft, hyser en skygg motvilja för alla
dagens strider, ja, snart sagdt för allt som kan synas hafva
karakteren af tillfälligt.

Jämnårig med honom har Frans Hedberg fortsatt en
literaturriktning, som i August Blanche hade sin mest populäre
målsman, och som i novellistisk form lämnade bilder ur det
dagliga lifvet, skildringar, typer och figurer ur den värld rundt
omkring oss, som vi alla känna. Realistisk till sitt syftemål
och ämnesval, om också icke till uttryckssättet, i samma mening
som den nya realistiska skolan, hade den flere beröringspunkter
med denna, än hvad båda i första anloppets häftighet kanske
insågo, och Frans Hedberg har i sin fortsatta rika produktion,
särskildt i flere af sina skärgårdsbilder och i sina dramatiska
arbeten af allvarligare art, visat en tydlig påverkan af den
samtida yngre literaturens sätt att se och skildra.

Af den samling unga diktare, som på sextiotalet utgåfvo
sina första literära försök under namn af Sju signaturer m. m.,
hafva många gått bort, såsom Bäckström, Björck, Klockhoff,
Östergren. Men de båda, hvilkas namn sedan fått den största
klangen, tillhöra ännu våra producerande författare, Snoilsky
och Wirsén.

Sedan Snoilsky på sextiotalet utgaf sin första diktsamling,
inspirerad af hans vistelse i södern och med afseende på
friskhet och ursprunglighet, kanske äfven poetisk kraft, det främsta
han skrifvit, följde en lång period af tystnad, afbruten endast
af utgifvandet af en liten samling formfulländade sonetter. Det
såg ut som om grefve Snoilsky öfvergifvit sitt författarskap för
sin diplomatiska verksamhet. Men då denna afbröts, vaknade
diktaren åter upp ur sin dvala. Från sin vistelseort i
Tyskland har han hvartannat eller hvart tredje år hemsändt en
diktsamling, som mottagits med öppna armar af publik och
kritik. I formen har han visat sig som den mästare, han i sitt
första arbete lofvade att blifva, en mästare utan vank och lyte;
till innehållet har han, sä vidt hans i grund och botten
aristokratiska natur det tillåtit, närmat sig tidens demokratiska anda
i sympati för de små och förbisedda, det hårda, sträfsamma
arbetet för brödet, för de sociala spörsmål, som röra sig i tiden.

Om han således kan sägas, åtminstone i några afseenden,
hafva närmat sig och visat sympati för den realistiska
riktningen inom literaturen, så är detta däremot icke fallet med
Wirsén. Han har från början varit dess häftigaste och
oförsonligaste motståndare, och han har under en lång följd af år
i egenskap af kritiker i ett par dagliga tidningar bekämpat den
ur religiös, social och estetisk synpunkt. Bredvid denna
polemiska verksamhet har han varit mycket produktiv som
författare, och hvarje år har han utsändt en större eller mindre
diktsamling, ofta af religiöst, alltid af idylliskt innehåll. Som
formkonstnär är äfven han framstående, ehuruväl icke så
oklanderlig som Snoilsky; som idylldiktare är han utmärkt af vekhet
och behag, men icke af någon egentlig originalitet.

***

Den unga literaturens genombrott skedde med arbeten af
satirisk och polemisk art. Det var August Strindberg, som
här gick i breschen med Röda rummet, Nya riket m. fl. arbeten.
Denne författare förtjänar och måste hafva en plats för sig i
en skildring af den svenska literaturen. På samma gång han
inför den stora publiken spelat rollen af fanbärare för den nya
riktningen, varit den som väckt det största uppseendet, det
största intresset och den största oviljan, är det svårt att
inrangera honom i en bestämd literär skola till följd af så väl hans
stora originalitet som hans stora oberäknelighet. Han är det
största, kanske strängt taget det enda geniet inom den
literaturperiod som här behandlas, den som är i besittning af den
skarpaste intuitiva blicken och den största skapande förmågan,
men han är också som författare bland de ojämnaste. Bredvid
arbeten af högt och bestående värde, fulla af originella tankar
och nya uppslag, uttryckta i en stil, som i ursprunglighet, lif
och åskådlighet söker sin like, finnas sådana som genom en
småaktig, personlig hätskhet, genom uppfattningens ytlighet och
stilens vårdslöshet med skäl skadat hans författarrykte. Han
är mångfrestande som få, han har skrifvit dramer, romaner,
noveller, dikter, kulturhistoriska arbeten, sociala,
naturvetenskapliga, kritiska m. fl. uppsatser. Han har upptagit, pröfvat,
om också icke alltid så grundligt, förkastat, om också icke
alltid på klart angifna skäl, de flesta af nutidens spörsmål och
idéer, han har alltid förstått att ställa dem i en ny belysning,
ofta ensidig, men lärorik genom den originella kraften i hans
egen begåfning. Han har något af upptäckare i sig, men han
vill vara det alltid och på alla områden.

Då hafva i allmänhet de öfriga författare, som samtidigt
med och efter honom uppträdt på skådebanan, varit mera trogna
mot de principer och ideal, som de en gång omfattat, om det
ock måste erkännas att det varit mindre geni i deras trohet än
i hans ombytlighet. Den konstform, som dessa författare med
förkärlek odlat, har varit noveller, såsom äfven naturligt är,
då det är den som bäst lämpar sig för det syftemål, de
uppställt för sig, de problem de velat dryfta, de sidor af lifvet de
velat framställa. De större romanerna äro färre, – beroende
säkerligen till stor del därpå, att författarne sällan varit i en
sådan ställning att de kunnat odeladt ägna sig åt mera
omfattande arbeten – men äfven sådana finnas dock.

Det gemensamma utmärkande draget för hela denna
novelldiktning har varit sträfvan efter verklighetstrohet, denna sträfvan
naturligtvis framträdande mer eller mindre starkt, med de
nyancer som berott på de olika författarnes naturell. Det har
med få undantag varit skildringar ur det moderna lifvet, som
lämnats; den historiska romanen och novellen har varit så godt
som alldeles öfvergifven. Under dessa skildringar har då för
det mesta legat en vare sig direkt eller underförstådd afsikt
att påpeka ett lyte inom det moderna samhällslifvet, ställa en
fråga under debatt, dryfta ett problem.

Ty det är det andra utmärkande draget för denna literatur,
att den i likhet med flen samtidiga norska och danska varit
en problemliteratur. Man har icke hyllat den satsen att dikten
är till för sin egen skuld, utan man har ställt den i
samhällslivets tjänst. Samhället har varit dsn stora hjälten i denna
diktning, individen oftast skildrad i sitt förhållande till, sina
konflikter med denna. Därför har det nästan icke alls varit
några stora, enastående personligheter, som skildrats, det har
varit hvardagsmänniskor, lefvande ett hvardagslif och tänkande
hvardagstankar, den första bäste ur den stora hopen, som utgör
samhället, formar dess ideal, skapar dess fördomar, smider dess
bojor och själf lider under deras tryck. De problem som
dryftats hafva varit af religiös, social och könslig art, framställda
gemenligen i opposision mot den gängse samhällsuppfattningen.
Därför kan man säga att denna diktning till största delen, om
icke till formen, så till meningen varit satirisk.

Ett särskildt rum inom denna literatur intager
kvinnoindignations-literaturen, såsom man med ett något långt men
tämligen uttömmande namn kan beteckna den. Stöten till
densamma gafs af Ibsens drama “Ett dockhem“, som då det först
utkom, väckte ett ofantligt uppseende i hela Skandinavien, gaf
anledning till otaliga debatter, och, särskildt här i Sverige, till
en lång följd af efterlikningar, som dels missuppfattade, dels
öfverdrefvo författarens till “Ett dockhem“ intentioner. Denna
literatur behandlade förhållandet mellan man och kvinna,
särskildt inom äktenskapet, och skildrade i skarpa färger kvinnans
missgynnade, undertryckta ställning. Ehuru i mycket
öfverdrifven och schematisk har den nog bidragit till att påpeka
och förbättra många förefintliga missförhållanden. Nu har den
så godt som alldeles upphört, och dess författare, bland hvilka
kunna nämnas fruarna Edgren och Agrell, hafva, åtminstone
tills vidare, sökt andra ämnen för sin penna.

Förutom intresset för samhällsspörsmålen har äfven, om ock
i mindre grad, det psykologiska intresset gjort sig gällande,
intresset för att söka förstå och förklara människan i hennes
inre och yttre lif, framlägga förutsättningarna för att hon blifvit
den hon är, blotta hennes hemliga själsrörelser, yppa hennes
outtalade tankar. På detta område har särskildt ärftlighetsteorien
spelat en betydande roll, ehuru den nu synes hafva börjat
förlora något af sin nimbus.

Såsom redan är nämndt intaga folklifsskildringarna ett
mycket stort rum inom den nya literaturen, och här är det väl
vi möjligen skulle finna den tendenslösa skildringen, diktningen
för sin egen skuld. Vårt land erbjuder också ett synnerligen
rikt material för sådana skildringar, till följd af den växlande
folkkarakter, hvartill landets egen beskaffenhet gifvit upphof.
Sverige är ett till sina naturförhållanden mycket omväxlande
land, utan någon genomgående, förhärskande karakter; det är
icke ett bergland, såsom Norge, icke ett slättland såsom
Danmark, icke ett skogland såsom Finland, det är litet af alla
delarna. Måhända ligger häri den djupaste grunden till den
brist på utpräglad nationell karakter, som ofta anmärkts så väl
hos själfva folket, som hos yttringarna af dess andliga lif, dess konst
och literatur. Men om så är borde åtminstone en motsvarande
fördel kunna vinnas i rikedom och omväxling.

Utsträckt i norr och söder, företer Sverige en profkarta
på de mest växlande naturscenerier. Längst i norr det
Lappländska höglandet, där här och där en snötäckt bergstopp
reser sig, där vidsträckta sjöar breda sina blåa ytor, där floderna
strömma från den norska fjällgränsen ned mot Bottenhafvet,
hemvist för en alltmera undanträngd, så småningom antagligen
utdöende nomadbefolkning, som har sitt uppehälle af de väldiga
renhjordar, hvilka där hafva sina största delen af året snötäckta
betesmarker. Så öfvergår höglandet till skogsland, men floderna
fortsätta, mil efter mil kantade af de mörka granarna, af tallarnas
högresta stammar, skogslandet öfvergår till slättland, bredande
ut sig omkring de stora sjöarna i mellersta Sverige, eller ock
taga löfträden vid, björkdungar och ekbackar, kantande otaliga
småsjöar, sträckande sig öster ut, långt ut till hafs, där
skärgården breder sina otaliga öar och holmar, sökande möta den
finska på halfva vägen. Och efter att åter hafva klädt sig i
sten och tall och gran på det småländska höglandet, kärft och
hårdt, sänker landet sig mot söder till det natursköna Blekinge,
till den bördiga skånska slätten och kastar sig i väster,
söndersplittradt till en skärgård af kala klippor, ut i hafvet.

Den befolkning, som har sin hemvist i dessa olika trakter,
är ännu, trots civilisationens jämnande inflytande, mycket olika
till så väl den yttre typen, som språk, skaplynne och sedvänjor.
Få språk äro väl så rika på dialekter som det svenska, och
dialekter, så vidt skilda från hvarandra som till exempel dalskan
och skånskan, halländskan, gotländskan m. fl. Här har för
författarne erbjudit sig ett rikt fält för studium och skildring,
och ännu torde det icke på långt när vara uttömdt.

Dessa ofvan anförda riktningar, den som rör sig med sociala,
religiösa och andra samhällsproblem, den psykologiska och
folklifsskildringen torde vara de viktigaste och mest framträdande
inom den yngre svenska novell-literaturen. Bland de författare,
som här gjort sig bemärkta, vare sig inom ett eller flera områden,
kunna nämnas fru Edgren, nu d:ssa di Cajanello, Gustaf af
Geijerstam, Ernst Ahlgren, Georg Nordensvan, Oscar Levertin,
Ola Hansson, Axel Lundegård, Anna Wahlenberg m. fl.

***

Den poetiska literaturen inom den nu behandlade perioden
är icke mycket betydande, hvarken till sitt omfång eller till sin
halt. Det är prosadiktningen som dragit till sig de flesta
krafterna. Under det att det förut varit snart sagdt regel att en
författare debuterat med en diktsamling, har nu regeln varit
den att debuten bestått i en samling skisser. Anledningen till
denna den poetiska formens tillbakasättande är säkerligen att
söka i literaturperiodens så att säga praktiska karakter, dess
sysslande med frågor, som svårligen lämpa sig för poetisk
behandling, dess sträfvan efter objektivitet, dess motvilja för
att låta det egna jaget direkt framträda. Och detta har gifvit
sin färg äfven åt den poesi, som framkommit. Den har varit
beskrifvande eller berättande, den har gifvit små landskapstaflor
eller novelletter, satta på vers, den har, äfven den, sysslat med
de stora samhällsfrågorna, men den har nästan skyggt undvikit
att gifva luft åt de personliga känslostämningarna. Lyriken
inom den intar en mycket ringa plats, — den lyrik som är
personlighetens uttryck.

På sista tiden synas tecken tyda på att en förändring i
detta afseende är på väg att inträda, något som jag längre
fram närmare skall beröra.

Jag nämner här namnen A. U. Bååth, Edvard Fredin, Ola
Hansson, Daniel Fallström m. fl.

Den dramatiska diktningen slutligen har icke heller räknat
många idkare och icke någon, som uteslutande ägnat sig däråt.
På våra scener har länge den fransyska och den tyska
dramatiken varit förhärskande, på den Kungliga eller som den nu
heter Dramatiska teatern den fransyska komedien, på
småteatrarna den franska farsen och den tyska possen. Så har man
då och då stuckit emellan med Ibsens och Björnsons dramer,
mera sällan med något svenskt originalarbete.

Den af de yngre författarne, som visat den största
dramatiska begåfningen, är otvifvelaktigt August Strindberg, men
hans dramer hafva, oaktadt sin originalitet, kanske just till följd
af den, icke slagit vidare an och icke haft något långt lif på
scenen, om man undantar hans sagospel: Lycko-Per, ett
undantag, som är ganska betecknande för publikens smak. På
den sista tiden har han skrifvit en följd af psykologiska
enaktsdramer, men dessa hafva ännu icke alls blifvit bofasta på våra
teatrar.

Utom honom hafva fruarna Edgren och Agrell skrifvit
skådespel, som nästan uteslutande varit af tendensiös art.

Lustspelet räknar i Sverige äldre anor än det allvarligare
skådespelet. Här var det som August Blanche, Johan Jolin,
Frans Hedberg, vunno sina segrar. Publiken går, här som
annorstädes, på teatern för att ha roligt, och som författarne
behöfva publiken, ha de måst rätta sig efter dess smak. Om
också icke rik, så är den nyare svenska dramatiken dock mindre
fattig på lustspel än på skådespel. Bland de författare som
här framträdt kunna nämnas Ernst Lundquist, Gustaf af
Geijerstam, Per Staaff, Anna Wahlenberg m. fl.

***

I och med denna återblick på de senaste tiotalens literatur
i Sverige, har jag äfven angifvit de flesta af de författare som
nu äro verksamma. Med ett enda undantag, som jag här
nedan utförligare skall omnämna, kan man säga att på de
senaste åren icke någon ny författare framträdt, som
åtminstone ännu gjort sig vidare bemärkt. Däremot har ett par
luckor uppstått genom Ernst Ahlgrens och Edvard Fredins
bortgång.

Ernst Ahlgren, pseudonym för fru Viktoria Benedictson,
är en af de författare, som vunnit det största erkännandet
och det största insteget hos den läsande allmänheten. Efter
att förut under andra pseudonymer hafva skrifvit åtskilligt,
som sedan, och med skäl, fallit i glömska, framträdde hon vid
ett par och trettio års ålder under det författarmärke,
hvarunder hon sedan gjort sig känd. Ehuru icke omfattande så
många års verksamhet, är hennes produktion dock ganska rik,
och äfven efter hennes död hafva åtskilliga arbeten af hennes
hand sett dagen, utarbetade af Axel Lundegård, som redan
under hennes lifstid stundom samarbetade med henne. Hon
har skrifvit romaner, hvaraf Fru Marianne är den mest berömda,
noveller, folklifsskildringar från sin hemort Skåne, dramatiska
arbeten, hvaraf det af hr Lundegård efter hennes död
fullbordade och utgifna skådespelet: Den bergtagna, är det mest
betydande. Med rika gåfvor, en aldrig tröttad kärlek för
sitt kall, en skarp, på ett lefvande intresse stödd
iakttagelseförmåga, hade hon efter mycket sökande, mycket arbete lyckats
finna sitt själfständiga område, sitt originella uttryckssätt, och
tycktes hafva en vacker bana framför sig, då hon för ett par
år sedan med egen hand gjorde slut på sitt lif. Hennes bortgång
var otvifvelaktigt en stor förlust för den svenska literaturen.

Edvard Fredin hade under sin lifstid gjort sig mest känd
för en mycket stor formtalang; hans öfversättningar från
främmande skalder tillhöra de alla bästa inom den svenska
literaturen. Efter sin död har han äfven blifvit framdragen och
uppskattad som själfständig diktare, i det att ett par samlingar
dikter af hans hand sett dagen. Det sista året han lefde
eröfrade han äfven Svenska akademiens stora pris för en större
diktcykel.

Innan jag nu slutligen går att omnämna de företeelser,
som kunnas anses utgöra den allra nyaste strömningen inom
den svenska literaturen, anser jag mig här böra nämna ett
namn, som, ehuru icke svenskt, dock står i ett visst samband
med vår literatur. Jag menar fru Sophie Kowalevsky, hvars
plötsliga och oväntade bortgång för ett par månader sedan
väckte ett allmänt uppseende och deltagande i hela det bildade
Europa. Efter att hafva vunnit ett berömdt namn såsom ett
af vårt århundrades främsta matematiska snillen, var hon på
väg att skaffa sig ett, om kanske också icke lika berömdt som
författare, då döden hastigt bortryckte henne på höjdpunkten
af hennes alstringskraft. Ehuru hennes literära arbeten väl,
strängt taget, få anses tillhöra den ryska literaturen, böra de
äfven nämnas här, då det var i Sverige hon hade sin
verksamhet, då hon skref dem, och de först utgåfvos på svenska språket.

***

De företeelser, jag ofvan omnämnt såsom den nyaste
strömningen inom den svenska literaturen, kunna närmast betecknas
såsom en reaktion emot realismen, mot de former, den i vårt
land tagit sig, mot de teorier den gjort gällande och så
småningom lyckats meddela åtminstone en del af den läsande
allmänheten. Denna reaktion har visserligen ännu icke tagit sig
någon synnerligen skarpt utpräglad form, men tecken tyda på
att den kommer att vinna i utbredning och styrka, och den
bör därför icke här förbigås.

Den yttrade sig först i form af en protest från en till
tiden för sitt framträdande, om också icke till åren yngre
författare, Werner von Heidenstam. Efter att för några år sedan
hafva debuterat med en diktsamling: Vallfart och Vandringsår,
af stor poetisk kraft och originalitet, utgaf han ungefär
samtidigt med en roman, Endymion, en literär broschyr, i hvilken
han opponerade sig emot den realistiska skolans, enligt hans
åsikt, för de olika författarindividualiteterna tryckande fjättrar,
mot dess hämmande af subjektiviteten i åskådnings- och
uttryckssätt, mot dess förkärlek för ett pedantiskt detaljmåleri. Och
gent emot de realistiska författarnes dystra världsåskådning,
deras böjelse för att se allt grått i grått har han dels i denna
broschyr, dels i företal till sina böcker uppställt en lifsglädje
af skarpt framträdande österländskt skaplynne.

Men äfven inom de realistiska författarnes egna led har
på sista tiden framträdt en viss trötthet vid deras gamla ideal,
en viss otålighet öfver de band de själfva pålagt sig, ett begär
om också ännu icke direkt en sträfvan efter något nytt. Gent
emot den förut så högt skattade objektiviteten i skildringen
har man uppställt den personliga uppfattningen och stilen som
det eftersträfvansvärda, gent emot det förut förhärskande
samhälleliga intresset, har individualismen, såsom den predikats
t. ex. af Nietsche, gjort sig gällande.

Det fordras icke någon vidare skarp blick för att se
sambandet mellan dessa rörelser och likartade inom kontinentens
literatur, särskildt då den franska, med dess hos de allra yngsta
författarne framträdande böjelse för en mystisk-spiritualistisk
världsåskådning, dess opposition mot Zolaismen, dess sysslande
med de fenomen, som vetenskapen i och med de hypnotiska
och suggestiva experimenten, fäst uppmärksamheten på.
Formerna och yttringarna kunna vara olika, sträfvandet är det
samma, sträfvandet efter något nytt.

Om man nu frågar sig hvad innebörden af dessa olikartade
företeelser är, om de betyda, att den realistiska riktning inom
literaturen, som varit förhärskande under det senaste tjugutalet
år, nu har spelat ut sin roll och att vi nu stå inför en
inträdande romantisk period, eller att literaturen nu kommer att
slå in på alldeles nya, förut oförsökta banor, så kan svaret väl
ännu endast blifva hypothetiskt. Och ytterst beror det väl på
hur man uppfattar realismen. Uppfattar man den som en skola
med skarpt begränsade regler, görande anspråk på
allmängiltighet, med sina bestämda former och sitt en gång för alla
fastslagna idéinnehåll, så kan svaret väl icke blifva annat än
jakande, ty den andliga verksamheten låter icke binda sig af
några regler. Men uppfattar man den däremot som den
grundprincip att dikten måste stöda sig på verkligheten för att blifva
kraftig och lefvande, i lifvets studium söka sin näring och sin
förnyelse, att den i sig själf rikaste och ursprungligaste ande
endast kan vinna på ett sympatiskt intresse för alla lifvets
olika former och yttringar, då tror jag att realismen nu lika
litet som någonsin förut spelat ut sin roll, ty i den meningen
hafva alla stora författare och all lifskraftig literatur varit
realistiska, och då tror jag att de företeelser, som jag ofvan
omnämnt, icke äro annat än en realismens nydaningsprocess, en
sträfvan att utvidga dess område, med det införlifva nya
landvinningar inom andens och sinnenas värld, jag tror att det
åtminstone vore lyckligt om så vore.

Den realistiska skola, om vi nu skola kalla den skola,
hvars yttringar inom Sverige jag här ofvan antydt, har fått
uppbära många förebråelser för ensidighet, förkärlek för att
syssla med det fula i lifvet, pessimism och brist på positiva
ideal. Många af dessa förebråelser tror jag äro orättvisa,
särskildt den sista; andra hafva väl skäl för sig. Den moderna
realismen har utan tvifvel åtskilliga synder på sitt samvete,
men kanske en gång dess synder skola blifva den förlåtna för
det goda den likväl uträttat. Detta goda tror jag
hufvudsakligast är, att den verkat uppfostrande på så väl författare som
läsare, i det den höjt anspråken på iakttagelsens skärpa och
uttryckets träffsäkerhet, på skildringens sanning och figurernas
skiftande, individuella lif. Dess ensidighet botas väl icke däraf
att en annan skola träder i dess ställe, med sin ensidighet,
det är att bota ondt med ondt, men väl däraf att författarne
frigöra sig från skolan, för att använda dess lärdomar i en så
vidt möjligt själfständig, individuell verksamhet. Det är en
gammal sats att man får lof att lära sig krypa innan man kan
gå; har den moderna literaturen hitintills ofta krupit, såsom
man förebrår den, bör den nu kunna visa att den kan gå.

Dag för dag vidgas området för den mänskliga kunskapen,
öppnas nya fält för den vetenskapliga forskningen, för tänkarens
grubbel, för fantasiens upptäcktsresor, blottar den inre och den
yttre världen, tankens och sinnenas, verkligheten med ett ord
sagt, nya vidder för vårt öga. Naturligt är då att dikten, som
är verklighetens afspegling, söker sig nya banor, äfven den,
nya områden, nya ämnen och därför äfven nya uttrycksmedel.
Hvad man vill hoppas är att denna utveckling må gå mot allt
större frihet, personlig själfständighet och, hvarför icke,
verklighetstrohet, blott denna verklighet icke fattas smått och
inskränkt utan i hela sin stora, omfattande betydelse.

Man säger att dikten har varit på väg att nedsjunka till
en död verklighetsfotografiering, och man kräfver åter plats
för fantasien inom densamma. Det är godt, ty utan fantasi
ingen verklig författare, men heller ingen verklig författarfantasi,
som icke har lifvets eget innehåll. Ty det är dock det som
utmärker den sanna talangen, att han, äfven när han synes
som mest fantastisk, alltid träffar verkligheten på hufvudet.
Hvad är det vi beundra i en stor författares arbete, hvad är
det som griper oss och riktar oss, det är alltid den kraft eller
innerlighet, hvarmed han återgifvit lifvet i någon af dess
skiftningar, det är aldrig den fantastiska formen i sig själf, det är
det sanna innehållet som speglar sig i den och formen blott
för så vidt den ger ett slående uttryck därför. Hvad menas,
strängt taget, med ett fantastiskt arbete, en fantastisk figur
eller en fantastisk skildring, det är alltid en känsla eller en
tanke, som är i högsta mening verklig, hvilken iklädts former
återigen lånade från verkligheten, för att sålunda tala ett för
mängden begripligare språk. Det är en verklighet, öfverflyttad
i en annan verklighets form, något osynligt som är gjordt
synligt. Hade språket ett fullt exakt uttryck för detta innehåll i dess
egen form, tror jag icke att en sådan öfverflyttning skulle göras,
och jag tror äfven att vi så småningom närma oss ett sådant
mål. Vi hafva öfvergått från symbolisering till personifiering,
från ett fjärmare till ett närmare lifvet, det är icke omöjligt
att vi kunna komma ändå närmare.

Man har vidare tröttnat på literaturens trägna sysslande
med frågor af allmän och samhällelig art, och man kräfver
rätt för diktaren att åter göra sitt eget jag gällande, att i
dikten gifva uttryck åt sina känslor, sina tankar, sina personliga
fröjder och sorger. Det är äfven godt, blott icke detta går till
en annan ytterlighet, blott icke diktaren förnämt drager sig
undan från de intressen som upptaga hans samtid, ty förlorar
han det innerliga sambandet med den, är det äfven fara värdt
att han förlorar eller förvanskar sin egen personlighet. Det
sägs att vår tid är en nivellerandets tid, en tid som sträfvar att
göra alla lika, utjämna alla skiljaktigheter i stånd, yttre villkor,
lefnadsvanor och därför äfven i lynnen och karakterer; de finnas,
hvilka i detta se en fara för hela mänskligheten, som frukta
att på detta sätt hela bildningsnivån skall sänkas, och som i
likhet med den tyska skalden-filosofen Nietsche se den enda
räddningen i en, om också hänsynslös individualism, och drömma
om “den store ensamme“, såsom det ideal mot hvilket vi måste
sträfva. Skarpt motsatta, synbarligen oförenliga stå ännu
socialismen och individualismen gent emot hvarandra. Hvem
vet, om det icke skall vara framtiden förbehållet att
sammansmälta dessa synbarligen så fientliga sträfvanden, hvem vet,
om icke den största möjliga lycka för det stora flertalet en
gång äfven skall komma att betyda den största möjliga frihet
för den enskilde.

På alla håll, hvart vi vända våra blickar, möta oss frågor,
som vänta på sin lösning, nya uppslag, som skola fullföljas,
brister, som skola fyllas, resurser, som skola finna sin
användning, uppgifter, lockande, löftesrika, men äfven mödosamma,
ja stundom, efter hvad det kan synas, hopplösa uppgifter för
det mänskliga utvecklingsarbetet. I detta utvecklingsarbete har
äfven literaturen en plats, som den hvarken skall kunna eller
vilja undandraga sig att fylla.

Kanske skall äfven den svenska literaturen kunna göra
sin, om också blygsamma insats i detta stora, gemensamma
kulturarbete. Det är med uttalande af den förhoppningen jag
vill sluta denna korta öfversikt öfver dess nuvarande ställning.

<img></img>
</chapter>





<chapter name="Bibliografi">
<sc>Hedberg, Tor,</sc> De viktigaste strömningarna i den nutida svenska
literaturen. Föredrag . . . Sthlm 1891. 15 s. 8:o.<tab>[169]

Helskinnbd. Gult omslag, på vilket (utom huvudtiteln som ovan) läses: Institut
Rudy. Grundadt àr 1860 för befordrandet af de främmande språkens studium.
7, Rue Royale, 7. Paris. Föreläsningar på tjugu språk öfver den nutida
literaturens ställning i alla de förnämsta länderna af framstående författare och
vetenskapsmän af olika nationaliteter.

I Dagens Nyheter 14 augusti 1931 skriver Ruben G:son Berg: »Att en sädan
modern litteraturöversikt som Hedbergs kunnat förbli fullkomligt okänd, ehuru
den trycktes i Stockholm, beror på att den säkerligen aldrig såldes i någon svensk
bokhandel; det enda exemplar av skriften jag känner till — mitt eget — har
icke något pris på omslaget.» Arbetet är det första som ger en sammanfattande
framställning av det litterära 1880-talet.

<i>Ytterst sällsynt.</i>
</chapter>

