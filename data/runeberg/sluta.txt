<h1><sp>DIALOG</sp>
om
Sättet att sluta Stycken.</h1>

STOCKHOLM.
<sp><sc>Tryckt hos Johan Hörberg</sc>,
1835</sp>.

<chapter name="Dialog om sättet att sluta stycken">
<img></img>
<h2>~~~~~~~~~~~~~~~~~~~~~~~~~~~~~~~~~~~~~~~</h2>


<sc><b><big>R</big></b>ichard</sc> sade en dag: Jag tackar herr Hugo för
den godheten att meddela mig Litteraturtidningarne, 
hvaraf jag sett det offentliga omdömet
öfver Azouras Tintomaras historia och Ramido
Marinesco. Oaktadt det klander för åtskilligt, jag
der finner, är dock ett visst slags stort beröm
gjutet öfver det hela, som utan tvifvel skall glädja
herr Hugo, dessa poetiska infalls första upphofsman. 
Genom hela bedömandet går en ande af
kärlek, sanning, älskvärdt allvar och uppriktighet, 
så ovanlig och ensam i vår tid, att om den
icke här fans i verkligheten, utan stod afskildrad
i en roman, så skulle den hållas för en vågad
osannolikhet. Blott i ett afseende synes jag
egentligen uppmanad till svaromål och redogörelse,
nemligen för mitt sätt att <b><i>sluta</i></b> eller fullända stycken.
Det heter t. ex. rörande don Juans slut i
Ramido, att deröfver sväfvar en dimmighet af
oupplösta motsägelser och en tvetydighet i
utsägandet af det helas tanke.

"Ja!" afbröt herr Hugo, "om öfverhufvud din
natur är sådan, att den tillåter förklaring, så ber
jag dig, Richard, att omtala den här. Ty jag får
säga dig, att ditt sätt att sluta, liksom vore det
icke slut, tycks vara så genomgående hos dig, att
jag småningom har upptäckt det snarsagdt
öfverallt, till och med i den musik, du stundom
spelar. Kan du då icke annorlunda? eller vet du ej,
att det icke är nog för en sak, som slutar, att
blott och bart <b><i>upphöra</i></b>; utan den bör upphöra
på ett ordentligt, skickligt och afgjordt sätt, så
att det, med ett ord, är slut. Läsaren finner
derigenom skäl att lägga igen sin bok, nöjd, emedan
han fått allt hvad han behöfver och skall hafva.
Hos dig, deremot, vill han alls icke slå igen
permarne, utan sitter der och tänker, och tänker
oupphörligt vidare: huru gick det? huru går det?
huru kunde det gå så? Med ett ord, du lemnar åt
din åhörare eller läsare en slututredning af
händelsens idé, en oändlig (jag menar ändelös)
sensation, en series af tankar, ett göromål, som väl
borde vara författarens. — Huru annorlunda kan
man likväl göra sina saker? huru har,
exempelvis, icke jag gjort med mitt bröllop? här är
förlofningen, inledningen, resans mål fullbordadt;
handlingen är afrundad och <i>fini</i>; det hela är i
sin upplösning sådant det bör vara, allting
afgjordt och slut. Skulle din hand hafva fått vara
med här, så vet Gud om något bröllop alls
blifvit utaf."

Herr Hugo — svarade Richard — jag
märker mer och mer, att jag måtte befinna mig på
en helt annan horizont, än diktare annars. Jag
finner af alla omdömen, att jag står der som en
gåta för folk, och, oaktadt den förklaring, som
öfver Tintomaras slut influtit i recensionen öfver
Ramido, tör slå in i mycket; så blir ändock vida
mer qvar, hvilket nu kortligen hänföres till den
rymliga rubriken "orätt," hvarigenom visserligen
ett namn är vunnet, men ingen upplysning om
det inre förhållandets sanna beskaffenhet och
mening. Jag har aldrig kunnat rätt förstå, hvad det
är för en konst-theori, jag lär hafva, som ofta
missleder mig, och efter hvars bortläggande jag
skulle kunna blifva af värde. Jag har studerat
konsten föga i böcker, men icke obetydligt i
menniskor, i verkliga händelser, i egna och andras
inre tillstånd, utvecklingar och öden. Har
deruti varit ett misstag? Jag har aldrig sett
någon händelse i det jordiska lifvet, någon katastrof
sådan, att den stått fram i verlden med full
begriplighet, utredd och insedd till alla sina delar.
Den har af omgifvande åskådare varit förstådd i
mycket, anad i åtskilligt, hemlighetsfull och
dunkel i det öfriga. Så är allt lif, jag rår icke för
det, och jag kan icke hjelpa att dess intresse,
dess underbara dragning framåt hvilar till en del
härpå. Så har också ingen katastrof eller
upplösning, hvarken i Ramido eller annat af mina
infall, vid uppfinningen framställt sig för min
imagination såsom någonting till fullo utredt och
klart, likt problemets slutupplösning i en
afhandling; utan till hälften dunkelt, allenast anadt; i
något visst kanhända evigt oförklarligt,
outtömligt. Det är icke af begär att vara underlig eller
med flit mörk, utan emedan tingen äro så:
barret, som myran drar, ej mindre än stjernan, som
fästet bär. Sådan är ock hvarje sann och verklig
händelse i menskliga lifvet. Att den målas af
konsten sådan den är, kan det vara ett misstag? Nej.
Det är derföre ej genom ett konstmakeri jag sökt
slingra mig undan det dimmiga i don Juans slut,
utan äro dylika dimmor (omgifvande det klara
med en krans af blånad) naturens och den sanna
tillvarelsens tafla. Det är endast dåliga och i
grunden orimliga konstalster, som småningom vant
de litterära ibland menniskorna, att i
dramatiska kompositioner ej vilja se annat än
dialogiserade afhandlingar — äfvenså i episka skildringar
ej heller annat än afhandlingar — hvilka, såsom
sådana, böra sluta i sin uppgifts lösning, i det
blott klara. Att <i>afhandla</i> har jag äfven någon
gång försökt, men kommer aldrig att göra det i
konst.

"Men", inföll herr Hugo, "i hvad sensation står
då du, när det är fråga om konst? jag tycker du
föraktar deri icke det prosaiska, såsom vi kalla
det — det lägre — det —"

Jag? — sade Richard — jag står till hälften
darrande inför de omätliga taflor, som äro lifvets;
jag ser hurudant det är i olika hjertan, själar och
sinnen, och jag aftecknar hvad jag ser. Också det
triviala vågar icke jag försmå att skildra: men kommer
någon gång en himmelsk blomma i min famn, så
förlåt mig om jag afmålar henne med mera glädje och
täckhet; förlåt mig att mitt hjertas nerv spritter
dervid. Icke har jag gjort ödemarkerna och kärren.
I städade kamrar, i de godes museum, i böcker
och vers synas de ej mycket till: men gå ut på
gator och gränder, på vägar och små stigar; gå
in i de ensligas rum och i afslöjade
menniskosinnen, och du skall se att ödslighet finnes. Men
ach, min herre, intet hjerta gifs, äfven det mest
förtappade, som ej har sin lilla punkt af lysande
ljus — det är oasen i dess vildmark. Den har
jag aldrig velat fara förbi utan kärlek och tårar.
Deraf kommer, att jag ingen person skildrat utan
värme, aktning och glädje för den himmelska
oasens skull i dess hjerta; men också ingen utan en
viss frånvändning och köld för ödemarkens skull,
som hvar och en har. Deraf den omtalade
blandningen i mina framställningar, och om det
trivialas taflor icke blifvit få eller små, så är det
emedan ödemarkerna i våra själar icke äro ringa
eller sällsynta.

"Tala ej derom", Richard, "hvar och en, som
läst målningar och beskrifningar på händelser och
föremål i vår vanliga sammanlefnad, vet, att han
mött och måst möta ganska många skildringar af
det triviala: sjelfva Scott, den store, erbjuder
sådana nog. Detta kan således ej med skäl
klandras hos dig: dina trivialismer äro snarare, om
jag så skall säga, genom sin peppar pikantare än
hos andra. Måhända är detta just deras fel; de
borde kanske vara än trivialare och derigenom
fullt trefliga. Men gå tillbaka till ditt första ämne."

Jag återvänder då till det dimblåa eller till
hälften outredda i mitt sätt att sluta, hvilket
visar sig så väl hos don Juan, som i andra
stycken. Jag har icke imaginerat det annorlunda, ty
lifvet sjelf är icke på annat sätt. Jag hör sägas,
att många hedra mig med att vilja anse sig som
mine Motståndare. Hade dessa motståndare så
mycket verklig aktning för lifvets och sanningens
egen beskaffenhet, som de säga, så skulle de
äfven gilla konstens sträfvande till likhet dermed.

Jag hör och hör åter, fortfor Richard, på de
muntliga kritiker, dels <i>för</i>, dels <i>mot</i>, som jag
får. Om det kan lända till upplysning, eller är
en ännu större gåta, vet jag icke; men jag
tillstår uppriktigt, att en stor del deraf är mig
ofattligt. Det är, som rörde det Araucana, eller
någon annan än mig: jag hjuder till att begripa det,
men mycket säkert angår det någon höjd af
föreställningar, der jag icke befinner mig. Hvarje
komposition, jag försökt, hvilar till uppfinning
och utförande på inre erfarenheter och
genomlefda sensationer. Derföre kan jag lika litet
redogöra (theoretice) för deras värde, som inse deras
ovärde; emedan de egentligen, som jag tycker,
hafva <i>ingendera</i>. De äro endast själsutgjutelser,
att likna vid protokoller öfver hjertats, tankens
och sinnets olika tillstånd; om detta uttryck går
an? — När jag funnit något vackert, så har jag
antecknat det, utan att då fråga, om det också
tilläte en fullständig förklaring. Försöket att
utreda har, när sådant egt rum, hos mig alltid
blifvit det eftersta, och kan med skäl kallas
eftertanke. Jag lemnar derhän huru bra det varit,
men så har det varit.

Skulle jag, efter jag uppmanas dertill, gå att
närmare betrakta ynglingen Ramidos slut, så vet
jag icke, om ej mången nog fått njuta samma
erfarenhet som han. Äfven en annan, än han, har
ute i verlden först sökt och funnit det sköna: men
tusen hinder, ibland annat många menskliga
inrättningar, mer och mindre visa, hafva stängt
honom derifrån. Hvad har han då gjort? han har
slutit sig i sitt inre. Men det eviga Sköna, som
gripit, förklarat och gladt hans själ, har förtärt
hans yttre existens. Mån detta öde är så
ovanligt? I sin enslighet, förtärd af sin glädje, har det
väl icke händt hvar och en detsamma, som
Ramido, att <i>tillika</i> fattas af ett yttre gift på en täck
tafla. Men jag kan icke hjelpa, att detta "tillika"
inträffade med Ramido, don Juans son af Majorca,
ynglingen ifrån de ormrika öarne. Hvarföre? Jag
vet icke. Jag tecknade blott några scener.

Hvad fadrens slut? don Juans sjelf
beträffar, så tycker också jag, när jag beser honom,
att han dervid icke uppförde sig fullkomligt
resonnabelt. Likväl hafva flere menniskor, än han,
både i fordna och sednare tider, uppfört sig i
många stycken så, att, såvida man förutsätter
dem hafva gått till väga med fullkomlig
besinning, så vet man icke hvad man skall tänka om
dem. Men jag undrar, när menniskor hafva
handlat med en så alldeles full besinning? Filosofer ej
alltid; verldsmenniskor ej ofta; vagabonder sällan.
Skola de då skildras sådane, som de icke äro? —
Jag vill icke tala om mitt lilla artisteri; men, herr
Hugo, lät oss tänka på konsten i sin stora
sanning; månne ej en teckning af menniskan, der hon
uppträdde rentaf rimlig, skulle vara en af de
orimligaste teckningar? En blandning af godt
omdöme, tycke, vidskepelse, — en sådan eller dylik
blandning, månne icke den i rätt många fall
bestämmer våra handlingar; men icke alltid
förnuftet ensamt? Det är också ur menniskohistorien
bekant, att när en person brutit sönder sin
karakters första och länge beträdda stråt, såsom
don Juan här gjort, blir hela förhållandet
vacklande och omdömet bizarrt, stundom öfverklokt,
stundom enfaldigt. Det är vanligt, i synnerhet i
de katholska länderna, att syndare, som göra bot,
uppfinna mångfaldiga sätt att plåga sig; underliga
infall, irresonabla företag. De göra så, emedan
de äro det de äro, nemligen brustna. De skulle
måhända icke göra så, om de vore hela, och i
följe dermed grundligt kloka. Det är sant, att
don Juan före slutet tillbragt en längre tid i
Falaniches kloster med späkningar och utan tvifvel
sjelfbegrundning också. Men botöfningar, som i
synnerhet gå ut på att utöda all detta lifvets lust,
hafva icke alltid med detsamma gifvit förståndet
full skärpa; tvärtom visar mången historia, att
den ur flere kära gömmor utdrifna passionen i
stället flammat upp i andra, som botgöraren icke
märkt, emedan han varit för mycket upptagen
att utdrifva det onda <i>der</i>, som han viste att det
mest herrskade; och i synnerhet har det händt,
att förståndet härunder icke alltid blifvit det
klaraste. Jag tycker icke det är så besynnerligt,
att don Juan, i beslut att utöfva en nemesis
emot sig sjelf, skulle falla på den tanken, att vilja
aflocka sina fordna älskarinnor utlåtelser af hat
emot deras förförare. Icke heller tycker jag det
är så underligt, om han, half-jesuitiskt (och efter
tusentals menniskors sed) blundande för sina
allrainnersta önskningar, skulle nöja sig med att
erhålla hatets förklaring <i>i ord</i>: — men kanske icke
illa såg (o förlåten menniskan!), att ett litet tycke
<i>för</i> honom qvarstannade i bottnen af
älskarinnans hjerta, oaktadt de ord han lyckats aflocka
hennes mun. Ungefär i detta perspektiv ser jag
denna man, som jag tycker, klart nog. Han har
älskat mycket och älskar <i>än</i> (men bjuder nu till
att få sin kärlek renad). Han har också velat
älskas mycket — och (sen menniskan!) han vill det
i sjelfva verket än. Men han vill tillika utöfva
sin nemesis emot sig! Deri synes nu ligga en
tvetydighet; men hvilken har den egenskapen, att
vara menniskans. Lägg handen på ditt eget
hjerta, min vän. Om någon härvid utropar: "då
bedrager ju don Juan sig sjelf med sin nemesis och
förmodade botgörelse!" så är det likväl icke don
Juan, som inser detta och gör ett dylikt utrop,
utan det är en lugn, upplyst betraktare i vår
passionfria nord: det är en skuldfri, sedlig,
renhjertad bedömare, som, stående på mensklighetens
ljusare höjder, nedskådar i brottets labyrinter, och
ser huru en till hälften upprättad dernere söker
leta sin väg ut ur irrgångarne, men ännu tar
miste i sin skumhet rätt mången gång. — Om nu
en tredje man, en artist, skulle vilja afmåla
labyrint-vandraren, så frågas: gjorde han rätt, om
han dröp den här omtalade ljuse Bedömarens
åsigter in i don Juans tankar? Vore icke sådant lika
orätt gjordt, som om han vid ett annat tillfälle
skulle vilja skildra en klar, besinningsfull,
renhjertad man, men låta honom bära sig åt, som
irrade han på don Juans vis i det nyss
afskuddade brottets halftöcken, och ej sällan stötte sitt
hufvud emot labyrintens väggar?

Den uppkastade frågan, huruvida don Juan
haft för afsigt, att hans son skulle finna döden
genom den målade taflan, kan jag i sanning icke
upplysa. Stycket sjelf visar hvarken detta såsom
åsyftadt för sonens räkning, eller såsom en
påräknad penitens för fadren. Men, hvad stycket
visar, är, att don Juan, med erfarenhet af allt
det bittra jorden erbjuder såväl i sitt sköna, som
fula, vid Ramidos fall känner en högsint glädje
öfver att få se honom skiljas härifrån: en glädje,
öfverensstämmande med hvarje christens tillåtliga
känsla. För öfrigt är det ett oändligt misstag,
om man tror mig genom don Juan, lik en
personifierad afhandling, hafva velat uppställa
idealet af en botfärdig syndare, eller dermed anvisa,
hvad menniskan, såsom en sådan, bör göra för
att göra rätt. Underrättelser i denna väg
tillhöra, som hvar man vet, helt andra
framställningar, än konstens. Don Juan må hafva gjort
mer eller mindre väl, så var han i alla fall en
person att afteckna.

Stycket slutar, som bekant är, just vid
Biancas upptäckt att den Anselmo, hon svurit att
hata, är sjelfva hennes don Juan. Hvad följer nu
sedan? har man frågat. Hvad borgen har man,
att hon efter denna upptäckt skall hålla sitt
löfte? och, om hon icke håller det, huru går det
då med don Juans påräknade nemesis emot sig?
Om allt detta svarar jag hufvudsakligen, att jag
vet icke. — Läsaren kan utveckla denna tafla.
Det kan ju hända, att donna Bianca, efter
upptäckten, att don Juan haft så många andra
älskarinnor, fortfar med det hat hon lofvat, och att
han derefter reser bort till de öfriga, för att
vinna, som han sagt, hvad han önskar äfven af dem?
Kanske reser han också icke bort, oaktadt allt
hvad han talat om denna sin plan; utan, skakad
i grunden mer än som synes, faller han vid sin
sköne sons sida, nöjd med Biancas hat, nöjd med
detta första djupa dolkstygn ifrån en så älskad
mun, öfverlemnande den öfriga hämnden åt andra
makter än sig sjelf, eller kanske sjunkande
tillsammans i stoftet under hoppet, nu redan, om
en begynnande nåd? Hvem vet? Men det är
också möjligt, att han reser. — Äfven ett helt annat
kan inträffa. Kanske håller Bianca ej sitt löfte,
utan älskar don Juan ännu som förr; hon torde
se honom nog renad genom de botöfningar han
gjort, hon torde falla om hans hals eller till hans
fötter och utropa: "res icke! far icke längre än
hit!" Hvad kan inträffa då med honom? Kan det
icke ske, att en under botöfningstiden i
hemlighet renad kärlek nu bryter sig fram ur hans
innersta håg, och att han, just i och med känslan
häraf, finner sin botgöring kunna sluta och ingen
nemesis mer behöfvas? Kan han icke vid blicken
på sin fallne son, vid blicken på Biancas
förlåtelserika huldhet, mildras också han — mildras
emot sig sjelf? Månne icke han (i likhet med hvad
menniskor så ofta göra med åtskillige af sina
planer) kan ändra sin penitensplan och beslutet att
resa efter hat, på det sättet, att han i stället
stannar qvar? Mån han icke bygger ett litet
kapell i skön romantisk stil vid pastanjetens rot,
der Ramido fallit; går dagligen dit vid sin
älskade Biancas sida, dröjer der en timme vid en kär
urna, går åter hem, och tillbringar ett långt lif,
ej som en Falaniches munk, men som en riddare
åter, hvilken nu lärt känna kärleken, lifvet och
skönheten bättre; hvilken genom välgerningar och
godhet emot fattiga medmenniskor lär sig
frambära åt Gud ett högre och bättre offer, än det
hat kunde vara, som han förut sökt samla öfver
sitt eget hufvud. Hvem vet?

Härvid utropar herr Hugo utan tvifvel
detsamma, som i början af vårt samtal, nemligen
att stycket sjelf intet bestämdt och rätt slut har
för sin egen del, utan läsaren sättes i behof och
i gång till utvecklingar, som kunna blifva flere,
och bland hvilka han således borde välja en,
men icke vet hvilken, emedan han icke känner
hvad som kan sammanträffa med skaldens mening.
Men när skalden nu härpå svarar, att läsaren får
välja och vidare utföra hvilken af dem han
behagar; hvad följer då annat, än att läsaren går
att blifva skalden i samma stund, som den andra
skalden slutat?

Herr Hugo har kanske hört talas om en
resande, som kom till Karlsruhe i Baden, och som
fick en vägvisare för att bese staden. Efter en
liten stund förde han främlingen till den bekanta
sköna platsen, hvarifrån Karlsruhes alla
hufvudgator utgå, likt radier, öfverallt genom hela
staden. Här slöt vägvisaren sin promenad och sade:
"Min herre! se Er nu omkring, välj hvilken
gata Ni vill, och gå på egen hand."

Om jag ungefär på ett dylikt sätt slutat mitt
stycke, så begär jag likväl alldeles icke, att herr
Hugo skall gilla min smak; utan kan såväl min
herre sjelf, som andra, sluta sina ämnen rentaf,
eller så, som när man läser igen en dörr efter sig.
Sådant är och förblir alltid en god katastrof. Men
om jag för min del stundom älskar, att sluta
mina promenader och sätta mig ned just på sådana
ställen, derifrån man kan hafva utsigter åt
många håll, så förlåt mig detta lilla egna nöje. Jag
skall icke alltid göra så, men ber att få göra
det emellanåt.

Vid detta tillfälle påminner jag mig en
uppsatts om tvenne slags olika skrifsätt, som jag för
några år sedan läst tryckt, och som jag vill
anföra, emedan den synes röra ämnet här.

"Låt höra," sade hofmarskalken.

Richard fortfor:

<h3>Om två slags Skrifsätt.</h3>

Det har ett särdeles behag för Läsaren, när
äfven han får uppfinna något, får vara verksam.

Man kan skrifva så, att man ordentligt och
riktigt ger besked i allt, hvad ämnet tillhörer, så
att för <sp>läsaren</sp> ingenting återstår att göra, mer
än blott — hvad för honom väl ock tycks vara
det lämpligaste — <sp>läsa</sp>.

Men man kan äfven skrifva på ett annat sätt.
Man kan låta bli att yttra allt; kanske ej en gång
i orden lägga det hufvudsakligaste. Hvad man
yttrar kan dock vara af sådan beskaffenhet, att
det sätter läsaren i ett perspektiv, i en stämning,
i en önskan och förmåga att gå fram i ämnets
riktning — och han uppfinner på egen hand allt
det öfriga osagda; ja kanske mycket mer, än som
ens hade kunnat sägas af författaren.

Läsaren får då vara, ej blott läsare, utan
äfven menniska: han får vara produktiv. Han
bekommer tråden af författaren, men får gå med
den på <sp>sitt</sp> sätt. Tråden måste likväl vara
sådan, att läsaren dermed ej löper annorstädes, än
författaren ville, ehuru det kan ske i variationer
efter olika läsares lynnen.

Besynnerligt nog väckes i en läsares sjal och
sinne ofta helt annat genom uttrycken i en skrift,
än hvad orden sjelfva, tagna efter orden,
innehålla. Men den verld, som författaren hos sin
läsare<footnote>NB. en, som icke missförstår honom.</footnote> manar fram till lif och egen verksamhet,
— den verlden är egentligen hans <sp>verk</sp>, och
orden i hans skrift (det synliga verket) ingenting
annat än ett <i>moyen</i>.

Många gamla saker har jag sett, som till
uttrycken äro föga poetiska; bistra, torra. Men de
stämma läsaren hemlighetsfullt till poesi, musik,
piktur i hans egen verld, i <sp>hans</sp> inbildning.
Läsaren dröjer här så mycket hellre, som han
anser den verlden för sin egen; och hon är äfvenså
till hälften. Han dröjer der så mycket längre,
som han känner det hos sig oförmodadt
uppkomna än vidare kunna fortgå i uppfinningar, utan
gräns. Han dröjer der med så mycket sannare
tillfredsställelse, som han på detta sätt egentligen
bildas — <i>han blir sjelf Verket</i> — i stället att
för ögonen hafva ett redan bildadt verk att
betrakta. Han icke blott läser poesi — han blir
poesi; och, såsom väckt till verksamhet i sin egen
inbildnings verld, är han der äfven poet (<i>ποιητής</i>,
görare, frambringare). Efter detta skrifsätt äro
författaren och hans läsare två samverkande
faktorer till det arbete, som utföres. Och verket
sjelf — som på papperet, der det ligger för
ögonen, icke kan anses färdigt mer än till det, i
bokstäfverna befintliga, artistiska anslaget — blir
oupphörligt mer och mer färdigt genom läsarne. Och
emedan desse under tidernas lopp blifva fler och
fler, så kan man säga, att författarens arbete
sålunda ständigt allt vidare fortfar att förfärdigas,
så länge verlden står. Innebär det ej en
outtömlighet, en viss evighet, som icke saknar interesse?

Det första skrifsättet, det direkta, det
sjelfuttömda, har andra fördelar. Det bildar verk,
som redan äro färdiga för läsarens ögon och
således existera oberoende af honom. Men de hafva
emot sig, hvad allt färdigt och fulländadt har,
nemligen att vara <sp>slut</sp>. Och, liksom de äro
oberoende af läsaren, så händer ock, att han
kommer i en stämning af oberoende mot dem —
som vill säga, han röres stundom ej så mycket af
dem. Författaren och läsaren äro icke nu två
faktorer, samarbetande till ett enda, oupphörligt
blifvande och uppkommande verk; utan de äro
begge ett slags egoister, utom hvarann, stundom
kalla nog för hvarann.

Det är en stor konst att skrifva så, att man
riktigt fulländar sitt ämne, matieren må vara
vettenskaplig eller artistisk. Men att, utan synlig
fulländning i arbetets för ögonen stående linier,
likväl göra det så, att hos läsaren eller
betraktaren just de toner anslås, just den verld väckes,
som skall väckas; och på det sätt, att han på
egen hand går vidare fram i Verkets bana; det
är ock en konst.

Men härtill behöfvas visserligen läsare och
betraktare, som äro väckbara. Frågas dock, om ej
äfven ett arbete af det sjelftillräckliga slaget, af
den synliga fulländningen, af det sjelf-uttömda
skrifsättet, fordrar läsare med intresse, såvida
verket af dem skall genomgås till ändan? —
Fordran på receptivitet må icke förblandas med
författare-egoism. Receptivitet kan icke undvaras af
någon, emedan behofvet deraf grundas på en
helig naturlag, som gjort alla varelser till
fraktionärer. Individerna äro skapade till hemisferer
(ingenting hade annars ansigte, face); ingen skall
då fulländas, utan genom andra; och det hela
genom alla.

Det fullkomliga och sjelfständiga, hos
menniskor som annat, har visst förekommit mig
älskvärdt: men aldrig utan med vilkor, att tillika
vara fraktionärt, på ett <sp>ädelt</sp> sätt brutet och
behöfvande, hemisferiskt. Hvem förlåter icke
gerna sina vänner all fullkomlighet och storhet, blott
de tillika äro ofullkomliga?

Ingenting är ett ärligt och rätt fulländadt
Helt, mer än blott sjelfva det Hela (Universum).
Således tyckes hvart individuelt väsende, sin egen
lilla helhet oaktadt, vara i stor mening ett bråk,
som blott genom ett annat kan förvandlas till helt
tal. Är icke lifvet så?

Ett skrifsätt och dess betraktare, ett verk och
dess läsare, böra de ej vara två halfheter, som
ömsevis upptaga och fullända hvarann? När
derföre ett individuelt framställer sig — menniska
eller skrift — med anspråk och form af ett
slutet och fullbordadt för sig, utan någon annans
medarbete; så går liksom en falsk ande
deromkring, det har en bismak. Emedan all varelse af
lif, jemte sin individuella helhet, tillika nödvändigt
är ett fragment; så ångar en besynnerlig köld och
afdödhet ifrån hvarje ting, som framstår med <i>blott
och bar</i> fullständighet, helhet, sjelfhet.

Men om allt lefvande är ett <i>amabile
fractum</i>, så följer deraf för ingen del, att det skall
eller får vara en trasa, en slurfvig
sammansättning, ett rafs. Ett rätt fragment, sådant som
lifvet, är mera artistiskt brutet, än om det vore helt.

*

Sedan Furumo slutat uppsattsen, såg herr
Hugo på honom med en öm blick och sade:
"Stackars Richard, jag ser nog på dig, att du är en
fraktion. Jag bekänner, att jag älskar det hela;
men då du ej kan vara annat än brusten, så
kan jag icke hjelpa det. Jag älskar dig ändå. Häng
likväl ihop så mycket som möjligt! jag skall då
älska dig ännu mer. Jag vill icke säga, att ej dina
berättelser hafva ett inre klart sammanhang i
anläggning och utveckling, gå raskt undan, draga en
åhörare framåt, med annat dylikt, som jag
ingenting har emot. Men ytan, min vän;
negligerade punkter, sista fulländningen, och i
synnerhet dina slut! T. ex. hvad säger du om
upplösningen i Tintomara?"

Om Tintomaras slut vet jag icke hvad jag
skall säga. Gud vet, fortfor Richard, om jag,
såsom man påstår, härmed velat göra mig något
bittert nöje. Det är väl möjligt, att Tintomaras
arkebusering kan begripas på det sättet, "att
dermed velat visas, huru den menniskoklass, som vi
kunna kalla det förnäma packet, skulle bära sig
åt med sin dels half-elaka, dels flacka och ytliga
uppfattning af lifvets vigtigaste ämnen, om den
finge oinskränkt gifva dagsljuset del af sin
fantasis gemena drömmar." — Jag har icke tänkt på
det. Jag kan icke påminna mig, att jag under
konceptionen af denna slutscen hade någon annan
afsigt eller sinnesstämning, än nöjet af att se
Solna skog omkring mig i min föreställning. Också
hade jag då obeskrifligt roligt af den känslan, att
Azouras nu fick dö. Hvad som vunnit mitt tycke
för hennes personlighet, var fägringen af en själ,
icke söndersliten af alla dessa tusende
strunt-resonnemanger åt alla håll, som, ömkligt nog, bära
namn af bildning, men intet annat äro, än Nya
Testamentets <i>βρυγμὸς τῶν ὀδόντων</i>, "tandagnisslan."
Azouras var en hednisk flicka, det är sant; men
hon blef slutligen christen, om jag ej bedrager
mig; eller nära nog christen. Hvilket jubel för
min ande, att hon då fick uppgå ifrån jorden,
innan hon hann blifva ochristen om igen, och i
värre mening, lik så mången af våra
medmenniskor. Det kan väl hända, att hon också icke
blifvit det, äfven om hon fortfarit att lefva; men
aldrig glömmer jag den gode Menanders ordspråk:
<i>ὃν οἱ θεοὶ φιλοῦσιν ἀποθνῄσκει νέος</i> ("den, som
Gudarne älska, dör i sin ungdom"); och visst är,
att Azouras efter döden kom i ett bättre sällskap,
än hon kunde hafva fått i Stockholm. Så
ungefär, herr Hugo, var min egentliga sensation vid
denna omtalade slutscen; jag kan ej beskrifva hur
glad och säll jag var derunder; de sexton
musköternas fejade pipor glänste för min anblick
som strålar, nästan lika klara, som sjelfva
solklotet — den glänsande kulan på spetsen af Solna
kyrktorn. Förlåt mig! förlåt mig! jag är sådan,
jag kan icke annat.

På det öfriga granna och förnäma
herrskapet, som utgjorde ståten i Solna skog, tänkte jag
alltför litet. Likasom de i sjelfva verket och ur
sina åsigter icke menade det ringaste ondt med
hela sin plan, så menade också jag lika litet ondt
med dem, då jag aftecknade dem. De voro
kulisser. Jag kan icke säga, att jag så mycket
hållit utaf dem; men visst är, att jag ännu icke haft
tid att hata dem. Jag begriper icke hvad jag
med allt detta har att göra. Jo, säger man, hela
tillställningen är icke rimlig. Verkligen? jag har
icke kommit att tänka derpå. Jag upptecknade
hvad som stod för min imagination, och jag kan
fullt ut nöja mig med det svar, som redan
blifvit föreslaget för min räkning:

<poem>Så jag målat...
Ty så roat mig att måla.</poem>

Rimligheten är visst en stor och
märkvärdig sak. Men mången blir under jagten derefter
sjelf orimlig, dertill har jag med förundran varit
vittne flere gånger. Jag aktar mig, att gå för
långt häri.

Men för att af korta all strid, så hör:
"förloppet med arkebuseringen har sina orimligheter;
väl inga fysiska; men det var likväl en för djerf
och egen tillställning, att man skulle kunna tro
ett hof på 90-talet derom." Är det icke nu nog
tillstådt? Hvad följer? Min berättelse är ej
annat än en fantasi, icke oriktigt kallad en irrande
hind. Får hon då ej irra? Jag har icke
tillerkänt mitt stycke historisk trovärdighet i allt
(se slutet); jag har icke en gång gifvit det namn
af roman. Det må för min skull så innerligt
gerna låta bli, att få heta ett konstverk. —
"Nåväl! Nåväl! om allt detta borttages, hvad
återstår då?" ropar någon. — Ett enda återstår:
Azouras’ Figur.

"Ja, hon skall icke glömmas", sade herr Hugo.
"Det finnes stygga, elaka, obehagliga djurarter,
men med dem har hon allsingen likhet; blott med
de vackra. Detta är i sig sjelf en märkvärdig
sak: jag har derom hört mycket också, icke ifrån
Litteraturtidningen, men ifrån andra håll."

Djurarter? svarade Richard. Azouras visar sig
för ingen del vara ett djur. Tvärtom, hon
förekommer handla med så godt och skarpt omdöme,
som någon menniska. Att hon skulle hafva
varit en Androgyn, visar sig (Bok. IV) som ett
förslag af de tvenne Chirurgerna, för att finna en
förklaringsgrund i deras uppkastade frågor; men
säges till och med af dem vara en "chimère."
Hon uppför sig för öfrigt — om man undantar
några få fall, då hon, för att vederqvicka en
sjuk, tog hvad henne icke tillhörde — alltid så
sedligt, ädelt och rent, som man nånsin är van
att af menniskor fordra. Om hennes sedlighet
skiljer sig från mångens, så är det blott deri, att
icke vara reflexiv, icke vara grundad på
öfverläggning och satts, utan på finkänsla. Detta
brukar man anse i ethiken för en hög, om ej den
högsta ståndpunkt; man brukar anse en
menniska moraliskt frisk just i samma grad, som
dygden vid hvarje tillfälle utöfvar sig, icke som en
lexa, men som en ren karakterens natur. Att hos
Tintomara en stor brist egt rum genom
obekantskapen med de christna lärorna, ser jag ganska
klart visa sig just i det tillstånd af
öfvergifvenhet, hvari hon i S:t Clara kyrka kände sig; men
jag kan ej neka, att jag tycker henne visa sig
vara ibland dem, som, enligt evangelium, Herren
ifrån vägar och stigar kan bjuda att sitta vid sitt
bord, sedan de ovärdige af rikets barn icke
ditkommit. Om hermes s. k. <i>Djuriskhet</i> tycker jag
för öfrigt följande. Hon skiljer sig ifrån så
mången af vår tids bildade menniskor genom den
inre harmoniska enigheten emellan väsendets
krafter, hvilken enighet också, på sitt vis, återfinnes
hos djuret. Detta menniskans sätt att vara såsom
(märk: <i>såsom</i>) <i>ett djur</i>, är himmelsvidt skildt
ifrån att ligga i jemnbredd med det egentliga och
blotta djurlifvet: liksom den ethiska renheten,
bestående i själens natur, att vara ren, och ej ens
sätta i fråga att vara annat, är någonting vida
högre än den krassa, yttre naturen. På denna
grund måste det väl också vara, som forntidens
Vise gifvit en så beskaffad menniskokarakter namn
af <i>Animal cœleste</i> (hvilket betyder helt annat än
<i>Animal terrestre</i>). När i umgänget eller
sällskapslifvet en sådan menniska möter oss, hvem
kan beskrifva den underbara vår, den
oefterhärmliga lätthet och kristalldager, som välgörande
kommer emot oss ur dess krets? Om ock ingen fullt
kan förklara, så kan dock ingen glömma
intrycket deraf. — Jag vet ganska väl, å andra sidan,
att en menniska, hvars inre visar taflorna af kamp
emellan själens grundvalar, emellan det goda och
onda, emellan oskuld och synd, är ett intressant
och nyttigt föremål att betrakta eller afteckna.
Men jag är öfvertygad, att i en tid, då
karakterer <i>med inre strid</i> omgifva oss så talrikt, skall
också föreställningen någon gång af en <i>med inre
frid</i> (om ock icke än genom christendomen
fullgången frid) både vara helsosam och intressant af
ren art. Jag tror på evangelium, att en sådan
personlighets öfvergång till helig christendom
hvarken skall vara svår eller lång.

"Du talar om christendom, Richard. Jag
påminner mig härvid", anmärkte herr Hugo, "att en
korrespondent i Upsala skall hafva kommit i
bekymmer för religiositeten i Tintomaras och
Ramidos historier, samt ställt sig inom gruppen af
de misslyckade ibland Luthers efterföljare, som
skildras sid. 401 i Atterboms nyss utgifna
Skrifter, Band. I; om hvilka personer det slutligen
heter: <i>Fördömlig var nu med ens</i> (för dem nemligen)
<i>Guds uppenbarelse i Naturen, Sinligheten,
Skönheten — eller, nogare uttryckt, den befans
vara Djefvulens</i>. — För att säga dig mina tankar,
Richard Furumo, så undrar jag icke på det slags
religiösa dager, hvari du står inför åtskilliga
menniskor; ty din christendom och din godhet
afsticka alltför mycket ifrån skrymtares. Jag har känt
personer, som stundom, när känslan svallar högst
i hjertat, förstummas genom sjelfva dess
öfvermått, eller, om munnen talar, blott låta de
likgiltigaste saker höras, kanske rentaf skämt. Jag
är likväl icke så starrblind, att jag anser sådant
för <i>infernalisk isköld</i>, efter jag är bekant nog med
menniskosinnet, för att veta, det den innerligaste
och underbaraste värme emellanåt visar sig just så.
Lifvets och hjertats mysterier yttra sig ej sällan
i en contre-sens. Vid den inre betraktelsen öfver
menniskornas lynnen och hela detta ämne i
allmänhet, ställer sig någonting ur Antiken för mitt
minne. Aristophanes blef känd för sin ironi — till
och med skarpa ironi — ja, till och med emot sin
tids gudar. Att likväl i grunden hos honom lefde
hat endast emot det förfallna i hans tids religion,
men icke emot religionen sjelf, hvilket upptäckes
af de enstaka, men sublimt rörande ställen, der
hans mening omisskänligt, för hvar och en med
hjerta och högre sinne, uttalar sig: detta härom
honom nyligen till och med en svensk författare
i Upsala, C. A. Hagberg, i tidskriften Skandia IV.1.
ådagalagt, Hagberg framställer (sid. 93) den
hypothesen, att Aristophanes i de gamles ögon skulle
hafva varit mindre gudlös än sjelfva Homerus.
<i>Detta</i> (yttrar Hagberg) <i>kan man numera ej med
säkerhet afgöra, men man kan åtminstone på</i>
<i>starka anledningar rädda hans</i> (Aristophanis),
<i>besynnerligt nog, först i en tid, som föraktade
religionen, på religionens vägnar antastade ära</i>.
En författare, som talar så om <i>Aristophanes</i> och
försvarar honom, har utan tvifvel förmåga, att
skilja emellan sken och verklighet i religiositet;
och är jag derföre öfvertygad, att ingen lättare,
än han, skall kunna tillrättavisa, upplysa och
lugna den bekymrade korrespondenten, hvilken,
efter hvad jag ser på adressen, bor i samma stad,
och således har mycket nära till, att af honom få
ett förbättradt omdöme i sin sak. Brefskrifvaren
är, enligt sin önskan, icke något kraftgeni; han
bör således med lätthet kunna rättas och hjelpas."

"Men", fortfor herr Hugo, "jag vänder mig
härifrån till något positivare, som också skall
hafva blifvit anmärkt i Upsala, nemligen att namnet
<i>Roman</i> varit skickligare att bruka, än det
fornengelska <i>Romaunt</i>, som min son Frans infört på
flere af våra berättelser. Hvad säger du härom,
min son?"

Frans svarade: Sådant som hvarken till ton,
form eller innehåll är rätt likt hvad man
vanligen kallar <i>Roman</i>, föreföll mig olämpligt att
benämna så. De ifrågavarande styckena äro väl på
sätt och vis sedemålningar, hålla sig vid kända
tider och orter, röra stundom bekanta historiska
personer; men jag kan lika litet, som andra,
undgå att finna, det en i ämnena lefvande fantasi här
ej sällan drar taflorna in i regioner, som äro
främmande för vanliga romaner. Likväl går genom
dessa sammansättningar en djup och tillika rörlig
känsla af hela den smak och syftning, man så
ofta och rätt benämt "romantisk." Då således
fråga tydligen var om någonting, som är afgjordt
romantiskt, utan att ändock vara roman, så
sväfvade för mitt inre gehör namnet "romaunt"
emellan begge, likt en förmedling af jordisk
berättelse, på ena sidan, och en fri utflygt till
främmande hemlighetsfulla nejder, på den andra. Jag
hänfördes af min känsla härtill; har jag felat, så
beder jag min goda far om ursäkt. Jag hör nu, att
romaunt är fornengelska: jag såg det annars hos
Byron, hvilken icke är äldre än min far sjelf.

"Godt, min son, härmed har ingen fara.
Fortfar hädanefter som hittills, att lyda din
milda ingifvelse. Men efter vi en gång äro stadde på
denna stråt, så vill också jag omtala hvad i
anmärkningsväg enkom faller på min lott. Det är
jag, som ibland oss stundom tillåtit ett svenskt
stafsätt af utländska ord, såsom döbattang,
resonnemang, talang, i stället för deux-battant,
raisonnement, talent. Jag hade föreställt mig, att det
skulle gå an, efter man så allmänt nyttjar
kapten, mamsell och paraply, i stället för att, till
påminnelse i sin franska, skrifva capitaine,
mademoiselle, parapluie. Det är ock jag, som, enligt
akademiens föresyn, emellanåt låtit <i>k</i> brukas för
<i>c</i> och <i>ch</i>, samt <i>f</i> för <i>ph</i>, och <i>t</i> för <i>th</i>. Vidare
är det jag, som icke höll mig för okunnig i
grammatiken, derföre att jag viste, huruledes ett och
samma språk (Svenska, som annat) kan skrifvas på
flere sätt och i flere stilar, utan att skrifvas
oriktigt i någon af dem; äfvensom jag icke hade
ansett mig sakna kännedom om versbyggnaden,
derföre att jag, vid slutliga redaktionen af våra
saker här, lät verser qvarstå, som voro riktiga
efter det schema vi hade för den inre tonens sanna
uttryck, ehuru andra bedömt dem efter schemer,
som vi icke nyttjat. Det är slutligen äfven jag,
som tyckt våra gamla svenska enstafviga
imperfekter af femte deklinationen: "röck, klöpp, tröck",
o. s. v. vara lika goda, som de nyare: ryckte,
klyppte, tryckte; liksom jag tillät det
sammandragna ordet "hukle" få inflyta i stället för
"hufvudkläde", hvilket sednare i mina öron lät litet
släpigt eller pedantiskt i en dialog, och det förra
allmänt brukas för att utmärka en duk, som
qvinna sätter öfver hufvudet, igenknytande densamma
under hakan. Substantivet "hajhet" och verbet
"haja" hade jag också tänkt skulle kunna nyttjas
att beteckna en liten hastig skrämsel, då
adjektivet haj längesedan fått brukas i samma
mening —"

"Men kom, kom, mina gossar!" utropade han
och steg upp. "Vi hafva nu alla tre genom våra
bekännelser lättat våra hjertan. Vi äro gunås det
vi äro; — kom låt oss gå ut. Vårluften andas
lätt och mild öfver viken och ängarne, snön
smälter, nya glada vattendroppar hoppa ned ifrån
taklisten. Stanna hos oss hela dagen, Richard, du
skall i afton få se några makalösa hjerpar, som
väl förtjena din närvaro."
</chapter>
