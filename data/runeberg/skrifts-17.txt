<img></img>

<table o>
<td c><i>Jan Myrdal</i>
<td c><h1>Det nya<br> Stor-Tyskland</h1>
<td>
<td c>Hägglunds förlag
</table>


SKRIFTSTÄLLNING 17

dtp Macintosh Classic

Copyright © Jan Myrdal 1992

Copyright © översättning från tyska av ”Varning dimma!”: Erik Göthe

Omslag: Torsten Jurell

Copyright © omslagsbild Torsten Jurell

Typsnitt: Times 11/13

Tryck: Boktryckeriet i Malmö 1992

ISBN 91-7123-020-3

<chapter name="Förord">

<h2>FÖRORD</h2>

För tre år sedan satt jag under palmerna vid en havsstrand på
andra sidan jordklotet och lyssnade på kortvågsrapportema om
TDR:s sammanbrott och den återställda tyska riksenheten.
Telefon fanns inte på många mils håll och brev nådde inte fram.
Dagens arbete var över, eldflugorna dansade i natten, jag matade
landkrabborna och funderade på de tyska omöjligheterna. När
jag så småningom kom hem till Europa skickade man mig klipp
där jag anklagades för att ingenting säga och ha sagt.

I något fall var anklagelserna kanske grundade på okunnighet.
Men just om Tyskland har jag skrivit mycket och det att jag i
mer än en generation skildrat Sovjetunionen som en hotfull
imperialistisk stat; dess härskande klass som en rovgirig ny
bourgeoisie vilken gjort sig till klass för sig genom makten över ett
parti den omvandlat till fascistiskt parti; lydstaterna som styrda
av onationella kompradorkommunister och den officiella
fredsrörelsen som en supermaktsmaskerad blev ju till en stående
anklagelse mot mig från flumvänster, allmänliberaler och
fredsvänner av särskilt slag. Nu har de bytt hatt. Nu skriver dessa kolleger
om den nya världsordningen, det civila samhället, mänskliga
rättigheter (av 1789 och inte 1793 dock!), Europa och vänsterns
skuld. Herregud!

Nå, det bör skrivas. Men det är inte orsaken till att jag ger
ut denna bok. Jag har allvarligare skäl. Sedan dess nationella
enhet aborterades efter senmedeltiden är Tyskland våra folk ett
öde. Inte Schicksal dock utan Verhängnis. Ett olycksbådande
mörkt och ont öde. Det finns ett andra Tyskland. Ett som är
vårt. Men detta andra Tyskland har inte förmått bli verkligt.
Det har förblivit ett ouppfyllt löfte. Kring detta har jag resonerat
många gånger och på olika sätt.

Här ställer jag samman en del av vad jag skrivit om frågorna
under de senaste fyra årtiondena. Jag gör ett tydliggörande urval.
En del har publicerats förr i tidningar och tidskrifter. I vissa fall

har jag återställt texterna. Annat är nyskrivet.

Jag publicerar detta därför att det ödesdigra Tyskland på andra
sidan Östersjön åter är det stora Tyskland. Det förlorade såväl
ett första som ett andra europeiskt världskrig men i Europa vann
det freden efter det kalla kriget mellan supermakterna så som
Japan i Asien förlorade ett fälttåg för att sedan hämta krafter
och vinna sig en plats som en av de tre stora inför den nya
uppgörelsen.

För andra gången har det getts en riksenhet som på Bismarcks
tid. Tyskland är i denna efterkrigsvärld redan nu det Tyskland
som varken Vilhelm II eller Adolf Hitler fick leva länge nog att
se förverkligat. Det är Europas mäktigaste stat; dess ekonomiskt
ledande centrum; den stat vars politik bestämmer skeendet. Och
det är ett herrarnas Tyskland även om herrarna nu beter sig
gement med modernt demokratiska åtbörder. Än låtsas politiker
som om efterkrigstidens modeller har kvar något av sina
funktioner fast redan drar Förenta staternas makt sig undan från
Europa som från Asien och än uppträder därför Luxemburgs,
Irlands, Belgiens, Frankrikes och andra mindre makters
representanter som om de håller på att binda det stora Tyskland med
europeiska fördrag och enande europatankar. Men det blir inte
europatanken som binder Tyskland utan försöket från de tyska
koncernernas europeiska enhet av 1943 års märke återupprepas.
Fast nu med bättre ekonomisk bas och därmed större framgång.
Med europatanke formar Tyskland det nya Europa.

Den sovjetiska supermakten led nederlag i det kalla
omfördelningskriget, den har fallit och trasas nu sönder som
Österrike-Ungem efter det första stora omfördelningskriget. Men eländets
Ryssland har verkliga klor. Vassare än vad Österrike eller Ungern
förmådde spärra ut för sjuttio år sedan. Det storryska
sovjetimperiet har fallit. Men inte förblir Ryssland det nuvarande lilla
Rumpryssland bortom Baltikum, Vitryssland och Ukraina länge
till inte. Fast huvudrollsinnehavare i nästa akt av kampen om
världsherraväldet blir Ryssland dock knappast.

Det amerikanska århundradet räckte inte ens upp till segern
i det kalla kriget. Nu är det en dröm som redan blåst bort. Det

väntar nya krig, små och stora, kalla och varma i uppgörelsen
mellan de kvarvarande tre stormakterna: Nordamerikas Förenta
Stater; Tysklands Europa och det japanska Stilla havsområdet.

Om inte...

Om folken inte förmår bryta mönstret. Möjligheten finns. Den
har funnits länge. Det finns ingen framtid redan skriven i den
stora boken.

Denna skrift är därför avsiktlig. Jag vill påverka läsaren så
som jag själv påverkats av det jag läst. Resonera med läsaren så
som så många tusen kolleger – några döda sedan århundraden –
resonerat med mig. Ty den tyska frågan är inte neutral. Lämnar
vi den åt intellektuella avortoner som en Dinkelspiel går det oss
dubbelt illa. Han är ju inte ens respekterad av sina kolleger. De
svenska ledarskribenterna behöver man inte tala om. De döge
inte ens till att ersätta en sådan som Dinkelspiel.

Som jag ser den skrivandes uppgift är den den att inom sin
tid resonera och diskutera och med ordbehandling bidra till ett
medvetandegörande. Uttryck det så: Ingen kan ta ett språng ut
ur sin tid; man väljer inte den historia i vilken man lever. Ensam
förmår jag ingenting. Men det förnuftiga resonemanget blir i
längden mäktigt som det droppande vattnet. Även den mäktigaste
klippa urholkas och rämnar till slut.

Så såg jag det som fjortonåring och så ser jag det mer än
femtio år senare. Fast inte rämnar den klippan i min livstid. Än
kan nog sju ekeskogar hinna växa upp och ruttna ned! Men
säker kan man inte vara. Ingenting finns skrivet i boken. Boken
därovan finns inte ens!

Iakttagaren är inte neutral. Han påverkar det iakttagna. Ord
formulerar sig heller inte självständigt på skärmen. Någon skriver
dem. Det är viktigt att kunna iaktta den skrivande. Liksom det
är viktigt att se i vilken tid orden skrevs. Detta har bestämt min
inställning till det som mer officiella kritiker kallar ”klippböcker”.
Det är ju inte så att jag inte förmår skriva om, skriva ihop,
stöpa i ny form. I andra sammanhang gör jag det. Att jag inte gör
det i ett resonemang som detta är för att ge också det sig
förändrande perspektivet.


Jag inleder med två utdrag. Avsnitt där jag skildrat något av
vad som format mig. Det ena skrivet för sex år sedan och det
andra för tjugo år sedan. Krigsårens upplevelser och läsning i
ett avspärrat och av Hitlers trupper inneslutet Sverige bestämde
tonåringen. Jag menar att läsaren bör veta hur vi som var mot
det tyska inflytandet såg på det andra Tyskland. Likaså vill jag
åter lyfta fram ett förträngt femtiotal. Idyll var det inte. Och
dess frihetlighet mer än tveksam. Både detta fyrtiotal och detta
femtiotal kom att bilda det mönster i vilket jag fortfarande
organiserar iakttagelser.

Fagervik 1992
</chapter>

<chapter name="Innehåll">
<h2>INNEHÅLL</h2>

<table>
<td>Förord <td r>5

<td>Det stora arvet <td r>11

<td>Ett vitalt decennium <td r>16

<td>Radikalt och radikalism <td r>24

<td>Historien om herr K och en bild av författaren som för sitt
eget bästa bara kan tiga och höra på <td r>28

<td>Ett förslag till lösning av äktenskapsomsättningen samt en
förklaring till varför tyskar lugnt kan ha glasögon <td r>31

<td>Vad det tyska bondekriget eventuellt kan lära oss om Gudsriket
på jorden och den besvärliga vägen dit <td r>34

<td>Varning dimma! <td r>37

<td>Ett påpekande om tysk nation <td r>40

<td>Mutter Courages tvetydighet <td r>48

<td>Skamhället, skulle det vara vi? <td r>53

<td>Tid att att minnas <td r>56

<td>Berättelsen om den tyska hunden <td r>58

<td>Fyrtio år senare <td r>61

<td>Berliner luft <td r>65

<td>Om individuell terror <td r>68

<td>Fred i vår tid <td r>72

<td>Vad är vänstern? Allt! Vad vill ”vänstern” bli intet! <td r>75

<td>Att byta åsikter <td r>78

<td>Att förklara världen <td r>82

<td>Mot politiskt förtryck i BRD och DDR <td r>88

<td>Ack Sverige, Sverige roddarland! eller med våta fingret i vädret <td r>93

<td>Mot politisk förföljelse i BRD och DDR <td r>99

<td>Till den tyska frågan <td r>102

<td>En svensk kulturafton i Berlin <td r>105

<td>Kan man ta emot tyska stipendier? <td r>108

<td>Ur Ett brev till Lars Gustafsson <td r>110

<td>Okunnighet, medvetenhet och ansvar <td r>156

<td>Det stora tyska Europa <td r>161

<td>Aktivera Tysklandskommittén! <td r>167

<td>Parlamentarism och Stor-Tyskland alltså <td r>168

<td>Apropå akademiska utrensningar; hederskommissioner
</table>

<table>
<td>och intellektuellt ansvar <td r>172

<td>En svensk tiger <td r>176

<td>När fasaden skall rämna <td r>179

<td>Om det vita ariska motståndet <td r>184

<td>Papperslapp! <td r>187

<td>Tysk rättvisa och tyskt landsförräderi <td r>192

<td>Vem dömer i Tyskland? <td r>196

<td>Folkmord <td r>198

<td>Tysk bastardsträng <td r>207

<td>Än en gång tysk orätt <td r>212

<td>Nu som förr: En orättens stortyska folkrätt <td r>215

<td>Källhänvisningar <td r>220
</table>
</chapter>

<chapter name="Det stora arvet">
<h2>DET STORA ARVET</h2>

Jag växte upp med trettiotalet, dess debatter och tidskrifter. I
konflikt med ”Signal” och ”Tyska röster” (och ”Aftonbladet”!)
sökte jag mig bortom ”Kulturfront” till sådant som lägg av
”Spektrum” och till Nordahl Griegs ”Veien frem”, till
"Aandehullet” och ”Kulturkampen” från Danmark, till amerikanskt
trettiotal och ”New Masses”, till ”Regard” från Frankrike med alla
fotoreportage, till ”USSR im Bau” och andra sovjetiska tidskrifter
och – efter det att jag lärt känna Nic Waal på sommaren 1945
– ”Zeitschrift für Politische Psychologie und Sexualökonomie”,
serierna ”Arbeiderkunst” och ”Social kunst” och hennes lägg
av ”Mot dag” från tjugotal och trettiotal.

Vilka tidskrifter läste jag sedan i skiftet mellan fyrtiotal och
femtiotal? ”Clarté” och ”Konst och kultur” naturligtvis. Men
också ”Masses and Mainstream” och ”La Nouvelle Critique”
för att ta några andra titlar. Ralph Fox hade Nic Waal gjort mig
uppmärksam på sensommaren 1945 och jag fick minnesvolymen
”Ralph Fox. A writer in arms” av henne. Senare läste jag hans
”The novel and the people” i en sovjetisk upplaga. Walther
Victor intresserade mig. Hans ”Es ward Frühling 1848” och ”Marx
und Heine” kom de åren kring 1950 att påverka min syn på
Marx. Men jag läste också Alexander Abusch ”Literatur und
Wirklichkeit” men var inte överens med hans syn på Mailers
”De nakna och de döda” och fann den zjdanovsk/abuschska
uppfattningen av litteraturens uppgift som uppfostringsinstrument
alldeles för konfliktfri. De svenska motsvarigheterna – Kurt
Aspelin och Per-Olov Zennström – tycktes mig väl taktiska.
Gunnar Gunnarson var fyrkantigare och intresserade mig mer. Men
Paul Reimann däremot hade verklig tvesyn och betydde en hel
del för mig med sin under emigrationen i England skrivna
samling essayer: "Über realistische Kunstauffassung”. Särskilt då
diskussionen om det historiskt tvetydiga:

”Det motsägelsefulla i att den tyska bourgeoisien i dessa
områden inte av egen kraft kunda befria sig från feodalherraväldet
utan hade främmande ockupationsmakt att tacka för de viktigaste

politiska reformerna återspeglade sig också i den konstnärliga
litteraturen ... För deras litterära skapande var sympatierna för
Frankrike, begeistringen för den franska revolutionen, ja till och
med erkännandet av Napoleons historiska roll (som inte sågs
som utländsk härskare utan som företrädare för borgerliga
reformer), utomordentligt kännetecknande. Den äldre Goethe,
Heine, Büchner, Börne, Jean Paul och andra stod främmande
gentemot befrielsekrigets ideologi, de hatade den preussiska
despotismen och älskade Frankrike.”

Där fanns frågan om Östeuropa efter 1945. I marginalen
antecknade jag då strax efter 1949:

”Obs! Vad med DDR? Stalin = Napoleon?”

Den som läst mig kan lägga märke till hur den
frågeställningen följt mig genom årtiondena. Nation och revolution. Vad
med Indien 1942?

Reimann kom också genom vad han skrev om Tjemysjevskijs
estetik att få mig mer intresserad av de ryska demokraterna och
realisterna från 1860-talet. Senare, sommaren 1957 när jag läste
korrektur på ”Badrumskranen” minns jag att jag höll på att läsa
just Paul Reimanns ”Hauptströmungen der deutschen Literatur
1750-1848” och József Révais ”Literarische Studien”. Révai hade
jag dock också läst tidigare, innan upproret och striderna i
Ungern 1956, i debatten och striden om Lukács.

Detta var trots vad folk från Kulturens Frihet sade en stor,
en intellektuellt förnuftig och partitagande tradion.

Med Willi Bredel var jag vän. Vi umgicks från slutet av
fyrtiotalet till hans död. Nu har man gjort frimärken av honom.
Gett honom minnesskrifter och satt honom på museum. Sista
sommaren han levde besökte han Sverige. Då bodde han hos
oss. Hela denna tid igenom resonerade vi om upplevelser och
erfarenheter. Han var bitter de sista åren. Men inte ångrande!
Jag har aldrig förstått vad man menar när man säger att det icke
diskuterades. Hur skulle jag kunnat skriva ”Karriär” utan denna
bakgrund?

/.../

Det var också just ställningstagandet till arvet – då av mig

oftast tänkt på tyska språket som ”das Erbe” – som för
femtonåringen var det stora intellektuella problemet.

Jag tänkte ordet på tyska. Det hörde den tiden till. Jag blev
samhälleligt medveten i ett av tyska stridskrafter inringat och
till Hitler anpassligt land. Det medvetandet var givet
antifascistiskt. Det var även bestämt av tradition och familj. De vänner
jag fick när jag återvände till Sverige som trettonåring 1940 var
också i de flesta fall från antifascistiska och politiskt medvetna
intellektuella familjer. Men lärarna i skolan var till stor del
antingen nazister eller allmänt pro-tyska och vår undervisning var
tysk och bland kamraterna på skolan fanns skickliga
propagandister för det segrande Tyskland. Några var svenska nazister i
”Nordisk Ungdom”, andra var rikstyska pojkar med fäder som
tillhörde ”Ortsgruppe Stockholm” av ”Auslands-Organisation der
NSDAP”. Det var lätt att ta ställning mot Hitler genom att vara
anti-tysk. Så gjorde många borgerliga antifascister då. Också
vissa tyska emigranter för övrigt. För mig liksom för kamrater
som Dag Lindberg och Sten Ljung gällde det därför att visa att
det stora arvet – das Erbe! – var vår arvedel och inte deras. Vår
var traditionen! Det var vi och inte den rikstyske sonen till en
rikstysk nazist som representerade det tyska från Walther von
der Vogelweide över Luther och Fischart och Grimmelshausen
till Goethe och Brecht. Efteråt kan detta tyckas lustigt och
påtagligt pubertalt och vi – eller åtminstone jag – hade väl inte
läst en tiondedel av detta arv men då på skolgården 1942 var
det väsentligt att stå upp för ”das Erbe” mot det bruna och i
verklig mening otyska barbariet.

Men till skillnad från Dag Lindberg, Sten Ljung och de andra
kamraterna i Bromma läroverk tog jag ställning för ”das Erbe”
inte som svensk och europé utan som en svensk vilken samtidigt
var en amerikansk ung intellektuell tillfälligt strandsatt i krigets
Europa. Jag hade i New York i de tidiga tonåren tagit tvåspråkigt
medvetande. Det innebar att jag tagit till mig även den
demokratiska amerikanska traditionen i politik, konst och litteratur som
min egen. Och om det handlar också ”En annan värld”.

Fast om böckerna var viktiga för oss var vi ju inte några

unga monster av ädelhet, poetiska ideal och höga tankar. Men
där andra elever i Bromma läroverk spelade poker om pengar
spelade vi poker och tärning om inte bara pengar, radioapparater,
grammofoner och cyklar utan om böcker. Våren 1942 vann jag
D. H. Lawrence, ”Lady Chatterley’s lover” från Dag Lindberg.
Det var femte tryckningen av Paris-upplagan. Jag vann också
bland annat Vilhelm Ekelund, ”Grekisk bukett”. Men jag
förlorade en hel del också som jag sedan fick skaffa in på nytt. Inte
bara Norstedts snygga upplaga från år 1927 av Alexandie Dumas
”De tre musketörerna” i halvfranskt band utan också alla fyra
banden av den oavslutade Sprengel-utgåvan av Rousseaus
”Bekännelser”. Alva Myrdal beslagtog omedelbart ”Lady
Chatterley’s lover” när hon såg den i min bokhylla då strax innan hon
reste till Storbritannien för att fortsätta till Förenta staterna där
hon och Gunnar bodde under kriget.

– Den är alltför fin litteratur för att småpojkar skall läsa den
som pornografi, sade hon.

Jag tog rätt på den dagen efter från arkivet där hon gömt
undan den men höll den därefter undanstoppad bland ”Cocktail”
och annat som det var fel att de vuxna skulle få se. Ty jag var
alls inte fin. Jag var fjorton på det femtonde och var helt besatt
av precis ett sådant fantasiliv som hon fruktade att småpojkar
kunde få. Ty vad hon inte förstod var att jag alls inte läst
Lawrence som pornografi. Det är fortfarande för mig lika svårt som
det vore att bli erotiskt upphetsad av att läsa Sven Lindqvist.
Som pornografi hade jag då läst Frank Harris, ”My life and
loves”. Den var ju både spännande som en indianbok och
intellektuellt intressant och därtill ordentligt pornografisk. Och
jag hade i ”das Erbe” inte bara läst E.T.A. Hoffmanns ”Kater
Murr” utan även ”Schwester Monika erzählt und erfährt” som
kanske var skriven av honom. Det var särskilt samman med
Sten Ljung jag då genom antikvariat och i hans fars bibliotek
utforskade hela denna den andra radens litteratur. Läsandet hade
för oss öppnat också den dörren ut. Där de andra i klassen
berättade Bellman-historier läste vi som försvarade ”das Erbe” ”Die
reizenden Verkäuferinnen oder Julchens und Jettchens

Liebes-Abenteuer auf der Leipziger Messe”. Och det var sannerligen
något annat!

Pornografi förresten. Skildringar av hur man piskar eller skär
i varandra med rakblad tyckte jag inte om då heller. Men de
erotiska och grovt sexuella fantasierna var jag beredd att försvara
mot läroböcker och morgonböner. Jag hycklade inget ointresse
som fjortonåring. Varför skulle jag då börja hyckla om detta nu
fyrtiofem år därefter? De åren tog jag ju inte bara medvetande;
jag blev kön. Orden, språket smakade i munnen och kändes i
handflatorna. Jag såg det jag läste och kunde sedan spela upp
det mitt i klassrummet under annars mördande timmar med lukt
av surt ylle och gammal krita. Jag blundade inte, jag satt med
ögonen öppna, men läraren, klassrummet, skolan och kamraterna
hade blåst bort som morgondimma och med några av klassens
flickor deltog jag i de grövsta orgier och utsvävningar. Men
hela tiden höll jag så mycket medvetande på uppmärksam vakt
nere i klassrummet att jag kunde återvända dit till min bänk om
det ställdes en fråga till mig. Mig skulle de inte komma på!

Landet var avspärrat och anpassligt och anständigheten låg
därtill som en tät dimma över det Bromma och det Stockholm
jag tvangs bo i men språket öppnade portarna ur anständigheten.
Språket hade lukt och hud och gav upplevelser. Det var orden
som gav föreställningarna form. Och inte bara orden jag
formulerade tyst för mig själv i klassrummet till dess Julchen tog
kropp och den trista skoldimman förflyktigades utan även orden
som resonemang mot de andra. När jag höll mig kvar i
klassrummet och deltog i undervisningen blev det också lustfyllt att
bygga upp orden logiskt långt förbi de mässande lärarna.

Visst luktade också lärarna. Några bland dem riktigt stank.
</chapter>

<chapter name="Ett vitalt decennium">
<h2>ETT VITALT DECENNIUM</h2>

För mig var femtiotalet ett decennium fyllt av stora intellektuella
äventyr. Det var ett vitalt decennium. Jag minns hur Gun Kessle
och jag diskuterade Masereel och Guttuso i Berlin 1951. Hon
hade just upptäckt dem.

När jag bodde på Omvägen i Göteborg brukade Arthur
Karlsson komma. Han blev sedan ett av offren i
Enbomsprovokationen. Vi diskuterade Theodor Balk och hans ”Manuskriptet som
kom bort”. Arthur Karlsson sålde ”Marxismens klassiker”, de många
röda banden, och Lenins valda skrifter i tjugo band till mig på
avbetalning.

När jag bodde på Albogatan 5 brukade Rolf och hans flicka
komma. Vi läste Brecht och Majakovski.

Det var ett decennium av diskussioner och läsning och vida
horisonter. Just som jag skriver detta hör jag en ung marxistisk
litteraturkritiker tala i radio. Han säger:

”...den estetiska och ideologiska katastrof den socialistiska
realismen inneburit...”

Jag är inte överens. Då för tjugo år sedan förde vi våra
diskussioner kring den socialistiska realismen. Dessa frågeställningar
var rikt befruktande. Också när vi diskuterade Francis Bacon
och det engelska måleriet eller den svenska ny-expressionismen
eller den italienska social-realismen begagnade vi oss av den
socialistiska realismens ramar.

I böijan av femtiotalet startades skivbolaget ”Avanti”. Där
gavs ut sådant som Brechts ”Enhetsfrontsång” med Ernst Busch
och Spanien-sångerna från inbördeskriget och ”Atom song” och
”Woodsboro Cotton Mill blues” med Pete Seeger och ”Song of
my hands” och ”Banks are made of marble” med Emie
Lieberman och mycket annat. Det var vad vi menade med socialistisk
realism. På kvällarna sjöng vi ”Lob des Lernens” eller ”Den
lille trumpetarn” eller ”Steppsången”. Skivbolaget var ingen
ekonomisk framgång. Men femton år senare skulle det varit det.
Det var inte något fel att vi spred ”Folk and Protest” år 1952!

Vårt femtiotal hade en rik skandinavisk litteratur; författare

sådan som Scherfig och Allan Eriksson (”Farväl till Paradiset”,
denna underbara bok, såldes i 75 000 exemplar år 1954 fast de
svenska litteraturhistorikerna aldrig noterade det). Arbetarkulturs
förlag var litet, men det gav ut goda svenska realister... och
skrifter som säkrade vårt svenska kulturarv, Almqvist och Linné
och Strindberg.

Det officiella femtiotalet hade sina engelskspråkiga författare.
Vi hade våra. Epiker som Alvah Bessie, Ralph de Boissiere och
Frank Hardy, kritiker (och historiker) som Herbert Aptheker,
Maurice Comforth och Ralph Fox (stupade i januari 1937 vid
Lopera i närheten av Cordoba som polit-kommissarie för det
Anglo-irländska kompaniet). De fanns inte att tillgå i de officiella
boklådorna vilka ju inte förde radikal litteratur från främmande
länder; men de fanns i våra boklådor som faktiskt lyckades hålla
böcker på de stora språken från flera världsdelar.

Denna vår radikala femtiotalsdebatt var en rik och
internationell debatt. Att den nu inte kan återfinnas i de officiella
litteraturhistorierna är sannerligen inte vårt fel. Vi blev behandlade som
om vi icke existerade. De författare vi läste, de klassiker vi
studerade, de teorier vi diskuterade ströks ur den officiella
litteraturhistorien av de officiella (och rätt väl avlönade)
litteraturhistorikerna. Dessa predikade ständigt i universitet och på redaktioner
att den socialistiska realismen och alla problem kring den enbart
utgjorde en estetisk och ideologisk katastrof. (Marxismen var
bara en förevändning för att få tillfälle att skjuta sina fiender i
källare, som Uppsalaprofessom Hedenius framhöll.)

Då detta blivit en så officiell sanning att även unga
marxistiska kritiker accepterar den vill jag nu – tjugo år efteråt – mycket
tydligt säga att utan den sovjetiska litteraturkritikens hjälp hade
jag aldrig nått fram till en förståelse för adertonhundratalet. Det
var genom att föra mig till Belinskij och Dobroljubov och
Tjemysjevskij och Saltykov-Schedrin och de de andra stora ryska
adertonhundratalsdemokraterna som de sovjetiska kritikerna
hjälpte mig till en klarare syn på det europeiska
adertonhundratalet. Jag vägrar att gå med på att detta var en ideologisk katastrof.

Det var diskussionen kring den socialistiska realismen som

förde mig till Mehring och Plechanov. Dessa öppnade en hel
stor tradition för mig. Jag kan icke acceptera en uppfattning
som säger att det är en katastrof att läsa Mehrings ”Deutsche
Geschichte vom Ausgange des Mittelalters” eller Plechanovs
”Beiträge zur Geschichte des Materialismus” eller den stora
diskussionen om Marr och språkfrågan. (Även om Marr intresserar
mig så vill jag nog – nu år 1972 – hävda att Stalin i princip
hade rätt gentemot Marr.)

Att Paul Reimanns: ”Hauptströmungen der deutschen
Literatur 1750-1848” eller Joszef Revais essayer om Ferenc Kölcsey
och Sandor Petöfi och Endre Ady eller diskussionerna i
”Realismo”, eller Lukács och den intensiva diskussionen kring Lukács
skulle ha inneburit ideologiska katastrofer kan jag inte begripa.

Eller skulle det vara Fucik, eller Seghers eller Bredel? Eller
Becher? Eller Aragons monografi över Courbet? Eller
Glücksmans bok om Callot? Eller är det ”Det unga gardet”? Eller
Adolfssons ”Trappan”? Eller Kirks ”Fiskerne”?

Skulle Renato Guttuso vara en estetisk katastrof? Eller
Masereel? Eller Plastovs ”Traktorister”? Eller Sarjans ”Kolchosen
Karindj i Tumanska Bergen”?

Ty vårt femtiotals debatter var ju debatter om just allt detta.
Nätter igenom diskuterade vi socialistisk realism; nationell form
och revolutionär konst. Robert Minor och Albin Amelin och
Diego Rivera och Siqueiros. (Hur diskuterades inte just denna
fråga om nationell form och revolutionärt innehåll efter den stora
mexikanska utställningen i Stockholm år 1952!)

Och även om det nu skulle visa sig att man menar att den
ideologiska och estetiska katastrofen skulle varit något som
begränsade sig till sovjetiskt historiemåleri och Stalin-bilder så är
jag alls inte säker på att det går att utan vidare diskussion bara
avfärda Sergei Gerasimovs ”Partisanernas ed” eller Boris
Johansons ”Kommunister förhöres”, för att inte tala om Sergei
Merkurovs stora Stalin-skulptur (fast rotad i rysk tradition).

När jag skrivit detta gick jag till bokhyllan. Så småningom
lyckades jag blada fram en reproduktion av den mest
”katastrofala” bland det sovjetiska historiemåleriets Stalin-bilder: A. M.

Gerasimovs: ”J. V: Stalin och K. J. Voroschilov i Kreml” från
år 1938. Nå, också den bilden vore värd debatt. Men när vi
diskuterade så var det inte dessa bilder som stod i centrum för vår
debatt; vi menade rätt allmänt att den ryska Repin-traditionen
inte var så intressant.

Lu Hsün betydde däremot en hel del för den svenska konsten
under böljan av femtiotalet. Många konstnärer mötte i Berlin år
1951 den nya kinesiska grafiken. De förde med sig hem
Maximilian Scheers bok; ”Der Holzschnitt im Neuen China”. Därmed
blev Lu Hsüns arbete för att skapa en ny kinesisk grafik känt
bland svenska konstnärer. Det är lätt att spåra inflytanden från
sådana kinesiska moderna konstnärer som Li Hua och Ku Yuan
i den svenska femtiotalsgrafiken. För oss som var röda på
femtiotalet var detta inget märkvärdigt.

Det viktiga man bör hålla i minnet är att vi betraktade oss
som deltagare i en stor världsomspännande diskussion. Vi talade
om en världslitteratur (och hade intensiva debatter om den
avgörande olikheten mellan internationalism och kosmopolitism; det
rotade och det rotlösa). Under femtiotalet såg jag på det officiella
litterära femtiotalet som på en kuriös och lokalt Nordatlantisk
och historielös provinsialism. Det var denna provinsialism (och
dess småborgerliga esteticism) jag upplevde som en estetisk och
ideologisk katastrof.

Det fanns en vidare ram än den socialistiska realismens inom
vilken vi läste och diskuterade och skrev. Den tyska
emigrantlitteraturen hade djupt påverkat oss. (Den humanistiska fronten,
som Berendsohn kallade den.) Där hade vi rötter. Heinrich Mann
och Thomas Mann, den tyska traditionen som måste erövras
mot de tyska herrarna. Men också Th. Th Heines ”Jag väntar
på under” och ”Sällsamt händer”. Det är inte svårt att spåra
sådana inflytanden i vad jag då skrev. (Under femtiotalet arbetade
jag också långa tider utomlands och tvangs skriva på engelska
eller tyska.)

Nu – tjugo år senare – är det inte de svenska fyrtiotalisternas
och femtiotalisternas insnörda och trångbröstade sekteristiska
provinsialism som präglar kulturklimatet. Det är åter vår stora

tradition. Nu är det åter en världslitteratur och en världsrevolution.
Det är möjligt att tala såväl om Woody Guthrie som om
Plechanov. Inte ens litteraturhistoriker vågar just nu le medlidsamt
överseende när man berättar för dem hur fascinerande och
berikande det är att läsa böcker. På femtiotalet gjorde de så. Då
träffade jag unga litteraturhistoriker som på allvar menade att
det var skadligt att läsa.

Men erfarenheterna från den mörka period som sträckte sig
från krigsutbrottet fram mot sextiotalet visar att det officiella
Sverige ser de estetiska decennierna som ”normala” och gör sitt
för att få dem åter. Också vi kan snart nog få vårt nittiotal, vårt
tjugotal, vårt femtiotal igen i landet. Men också i en provinsiell
isvind bör vi arbeta vidare. Ty hur ser kylan verkligen ut?

DET ÅRET 1951

”Vi har den glädjen att förmedla en inbjudan till Ungdomens
och Studenternas Världsfestival för fred i Berlin den 5–19 augusti
1951, som anordnas av en internationell kommitté med
representanter från bland andra Demokratisk Ungdoms Världsfederation
och Internationella Studentunionen.

Fredsfestivalen förberedes i en tid, då miljoner ungdomar
världen över oroas inför hotet av ett nytt världskrig. Krig rasar
i Korea. Återupprustningen av det förra krigets anstiftare –
Tyskland och Japan – innebär en än mer ökad krigsfara.

Men kriget är inte oundvikligt! Världens folk och dess
ungdom är stark nog att säkra freden, om de blott inser: Vi kan inte
vänta på fred. Vi måste vinna den!

Alla de hinder som försvårar ungdomens kontakt över
gränserna, måste undanröjas. De skapar en atmosfär av oförståelse
och splittring, vilket endast gynnar dem, som vill krig. Vi anser
därför, att Sveriges ungdom bör utnyttja alla möjligheter att lära
känna andra länders ungdom. Det är ett viktigt bidrag till freden.

Må vi samlas för att stärka ungdomens internationella vänskap
under mottot:


Ungdom – Enhet – Fred

Svenska Festivalkommittén

Annmari Lind, H G Franck, Erik Prytz, Jan Myrdal, Birger
Wikström.”

Jag har hört unga socialister nu på sjuttiotalet säga att det inte
var mycket till krav vi kom med. Vi borde varit hårdare. Nåja:

”6000 UNGDOMAR HAR STOPPATS I
BRAUNSCHWEIG (TT-Reuter)

Ytterligare 300 ungdomar, huvudsakligen från Rhurområdet,
anhölls av västtysk polis då de under natten till torsdagen illegalt
sökte sig över gränsen till ryska zonen för att delta i ”Ungdomens
världsfestival” i Östberlin.

Allt som allt har nu över 6.000 kommunistungdomar blivit
fast vid liknande försök den senare tiden. De flesta av dem har
häktats och dömts till kortare fängelsestraff.

Många ungdomar uppges emellertid ha lyckats ta sig in i
östzonen och enligt polisens beräkningar är det bara tre på fyra
som blir fast.” (Ny Tid 3-8-1951)

”STORA ELDAR tänds nattetid längs Västtysklands gräns mot
östzonen för att göra det lättare för gränspolisen att hindra
västtyska kommunistungdomar att illegalt ta sig in i Östtyskland för
att bevista ”Ungdomens världsfestival” i Östberlin. (Helmstedt,
TT-Reuter).” (Ny Tid 3-8-1951)

”LONDON (HT Londonred.) Grupper av brittiska ungdomar jämte
meningsfränder från olika dominions, vilka lämnat London för
att resa till kommunisternas stora ungdomsmöte i Östberlin,
kommer nu tillbaka efter att ha motats av polisen vid ankomsten till
kontinenten. Ungdomarna har pass och får fritt lämna
Storbritannien men brittiska regeringen har lagat så att de ej får visum
genom Västtyskland. Myndigheterna på kontinenten kan alltså
inte bli av med dem på annat vis än genom att frakta hem dem...”
(GHT 6-8-1951)


”FÖRBITTRADE STRIDER
MELLAN GRÄNSPOLISEN
OCH BOLSJEVIKUNGDOMEN

München (TT-Reuter). Västtysk polis i Coburgområdet vid
gränsen mellan Bayern och Sovjetzonen var på tisdagen invecklad i
förbittrade strider med 600 kommunistungdomar som försökte
slå sig över gränsen för att bege sig till världsfestivalen i
Öst-Berlin.

Ungdomarna som var beväpnade med stenar och knölpåkar
gick till angrepp mot gränspolisen och tullmyndigheterna som
försökte hindra dem att ta sig över gränserna. Sedan tillkallades
förband av den nybildade rörliga statspolisen som efter
våldsamma handgemäng drev tillbaka flertalet av ungkommunisterna.
125 anhölls och kommer att åtalas. 280 andra sändes tillbaka
till sina hemorter i olka delar av Västtyskland. Av de övriga har
antagligen en del lyckats forcera gränsbevakningen. De besköts
av polisen under flykten, men det är ännu inte känt om någon
sårades eller dödades.” (Ny Tid, 8-8-1951)

I Österrike stoppade förband från Förenta Staterna 2 000
ungdomar från Frankrike och Storbritannien som var på väg till
Berlin. Ett hundratal bland dem lyckades ta sig fram. I
Warnemünde fick den västtyska polisen ge vika och drevs på reträtt
av ungdomarna; 500 kom igenom. Sammanlagt lyckades 50 000
ungdomar från Västtyskland ta sig igenom den västtyska polisens
och de västtyska ”rörliga förbandens” och Förenta Staternas
militärmakts spärrar. Men många sårades. Utanför Nürnberg överföll
den västtyska polisen 250 ungdomar. Först sköt de på dem med
karbiner. Flera sårades svårt. Sedan hetsade de schäfrar på de
flyende. De som greps ställdes inför domstol. De poliser som
utmärkt sig genom att skjuta snabbt fick belöningar för att de
försvarat demokratin.

Vi kom till Berlin från alla världens länder. 700 svenskar,
30 000 ungdomar från olika länder utanför Tyskland, 50 000
ungdomar från Västtyskland. Nästan 200 000 från Tyska
Demokratiska Republiken. Det var en stor politisk manifestation.


Det var i det kalla krigets tid. Mot oss hade vi Förenta
Staternas underrättelsetjänst (som försökte sabotera festivalen med
falska biljetter och falska meddelanden) och alla de olika
”västliga” militärförbanden och polistrupperna.

Av rubrikerna till nyhetstelegrammen går det att utläsa hur
det officiella Sverige såg på oss. ”Bolsjevikungdomar” kunde
saklöst skjutas på av tysk polis. Det var lärorikt. Lärorikt för
oss alla 700 var att se hur den svenska pressen fungerar.

”Arbetet” skrev att 10 svenska festivalare hoppat av och nu
återvände till Sverige genom Västtyskland. Det var inte sant.
Men TT sände ut nyheten. Tidningarna tryckte den. Den lästes i
radio. När vi bad TT dementera – då uppgiften ju bevisligen var
lögnaktig – då vägrade TT och när vi bad radion att dementera,
då vägrade radion. Den lögnen var politiskt viktig för regeringen
och de officiella partierna och därför utnyttjades den. På så sätt
gjorde TT och radion sitt korståg mot bolsjevikerna.

Detta var en viktig lärdom. Men en långt viktigare lärdom
var att vi lärde oss vilka som var på vår sida. Hela världen var
i uppror. Från fronterna i de anti-imperialistiska frihetskrigen i
Korea och Vietnam kom kamraterna till Berlin; trots
kolonialisternas förtryck och sabotage kom delegater från de av
imperialisterna behärskade länderna i Afrika och Asien. Det var under
festivalen vi insåg att det kommande decenniet verkligen skulle
bli det decennium då imperialisterna fick uppleva hur i kampen
mot kolonialismen kritikens vapen slog över i vapnens kritik
och de gamla kolonialherrarna skulle tvingas fly.

Den fredskamp vi förde var en verklig kamp mot verkliga
krigshetsare. Förenta Staternas härskande kretsar sökte då utlösa
ett världskrig vilket – menade de – skulle en gång för alla krossa
folkens opposition.

Det var genom de många miljonernas medvetna kamp som
Förenta Staternas ledare den gången hindrades från att utvidga
sitt krig mot Koreas folk till att bli världskrig. Visst spelade det
en roll att Sovjetunionen hade konstruerat och sprängt sina första
atombomber; men avgörande var de många miljonernas kamp.
Det fanns ingen motsättning mellan denna kamp för freden och

de förtryckta folkens kamp för sin frihet. Fredskämpen och
anti-imperialismen gick hand i hand.
</chapter>

<chapter name="Radikalt och radikalism">
<h2>RADIKALT OCH RADIKALISM</h2>

Det finns en fordel – men också endast en – med att de nordiska
länderna har så svaga kulturkontakter med varandra; då
kulturdebatten i stort sett försiggått jämsides i våra länder finns det
större möjligheter att bedömma denna debatt i grannlandet ur
saksynpunkt och fri från de personliga inslag som så lätt
skymmer sikten i det egna landet.

I Norge, liksom i Sverige, var trettiotalet ett de stora
debatternas årtionde. De värden under vars tecken radikalerna gått
till angrepp under åttiotalet: ärlighet och klart tänkande,
humanism och människovärde, en mänsklig framtid åt människorna,
dessa värden var nu själva hotade av fascismens allt rovgirigare
människoförakt och det som så nyss uppnåtts syntes inte längre
säkert. Gårdagens angripare skulle bli dagens försvarare. Många
radikaler blev förvirrade av detta, de satte likhetstecken mellan
radikalism och angrepp.

Magister Arne Stai som själv varit en av de aktiva i den
norska trettiotalsdebatten har nu på Gyldendal i Oslo givit ut en bred
och saklig översikt: ”Norsk kultur- och moraldebatt i 1930-åren”.

Stai låter i sin bok faka tala, refererar noggrant och
omsorgsfullt uttalanden, inlägg och artiklar från olika riktningar under
de stora debatterna mot bakgrunden av en epok och dess
utveckling. Denna spänning mellan de strider som fördes och det
striderna verkligen fördes om gör boken intellektuellt spännande
på ett plan dit ingen avkopplingslitteratur kan nå. Dumhet och
dårskap framträder ondare och bjärtare då man vet hur läget var
och vet hur utvecklingen blev. Men även de tragiska
felbedömningarna i trettiotalsradikalismens insats blir tydligare. Man
förstår orsakerna till dessa felbedömningar, man känner dess
resultat.


Trettiotalet inleds i Norge med debatter som exempelvis den
om Conellys skådespel ”Guds gröna ängar”. I Sverige hade
pjäsen gett anledning till visselkonserter och invektiv men i Norge
blev den en riksfråga i vilken regering, storting och snart sagt
allt skrivande folk i landet engagerades. En principdebatt om
religion och om konstens frihet. Nu tjugo år efteråt kan detta i
förstone synas något svårt att förstå. Pjäsen är inte dålig, men
den är heller inte något större dramatiskt arbete. Den är en
trivsamt naiv söndagsskoleberättelse för stora barn, och till norska
översattes den av Ronald Fangen. Åtminstone det senare borde
ju ha borgat för att den inte var något som det bestående hade
att frukta. Men i den spända och uppjagade atmosfären under
trettiotalets första år hade reaktionen som börjat vädra kvällsluft
från kulturskymningen över Tyskland tagit fasta på en liten detalj
i skådespelet för att kunna inleda ett generalangrepp mot de
förkättrade kulturradikala. I Conellys pjäs, liksom i de medeltida
moraliteterna, uppträdde Gud personligen på scenen.

Det blev en hård och intensiv debatt, stortingsmän framlade
på allvar förslag om förbud mot konstnärlig framställning av
Gud och det heliga. De radikala intellektuella av olika
schatteringar slöt sig samman för att skydda Conellys pjäs och använde
sig av alla medel från artiklar till organiserade visselkonserter.
Överland tog tillfället i akt att i Studentsamfundet angripa
kristendomen och framföra kvalificerade hädelser. Man lät åtala honom
för hädelse, men han frikändes och efter en hetsig stortingsdebatt
skärptes hädelseparagrafen i den norska lagen: Lex Överland.

Men det viktigaste och allvarligaste med denna debatt var,
som Stai påpekar, att: ”Utvilsomt var det så at den kulturradikale
krets som applauderte Överlands provokasjoner av de religiöse
forestillinger, var meget snever og uten kontakt med det
arbeidende – og arbeidslöse norske folks flertall... Den sociale urett
hade neppe värt mere påtakelig i Norge på mange år enn akkurat
i det halve år striden om ”Guds grönne enger” raste over landet...
Den samlede arbeidslösheten blev av Sosialdepartementet anslått
ti 150-170 tusen mennesker.”

All den trycksvärta, all den lidelse och all den intellektuella

skärpa som stod till de radikala intellektuellas förfogande
förnöttes i detta läge på en debatt som aldrig kunde bli annat än en
skendebatt därför att den inte hade det bittersta att göra med de
norska böndernas, fiskarnas och arbetarnas läge. Dessa stod inför
utsikten att svälta ihjäl i en kris som var den värsta Norge
upplevt, och utanför Norges gränser härskade en hart när
världsomspännande depression, där fascismen spirade och det nya kriget
grodde.

Än mera, debatten som ju till stor del blev en debatt för
eller emot kristendomen kom att isolera de intellektuella och
oskadliggöra dem just i ett läge då deras insats varit av vikt.
Debatten blev ett nederlag för radikalismen därför att så många
radikaler valde en skendebatt där man kunde angripa ”radikalt”
i stället för att göra den nödvändiga insatsen till försvar för
människan, vilket i det läget betydde att gå ut i debatten om
jordbrukskrisen och arbetslösheten.

Man kan förstå de radikaler som ville slåss mot kyrka och
religion, men deras strid kom att skilja dem från mycket stora
delar av det norska folket och deras politiska representanter och
därmed försvaga radikalismens position. Man kan inte begära
att de småbrukare som på våren 1933 i den värsta krisperioden
väntade på att länsman skulle komma och göra utmätning skulle
känna någon större samhörighet och sympati för de radikaler
som då förde den stora striden för rätten att häda.

Men de norska intellektuella skulle senare visa sig mäktiga
den kraftfullaste skandinaviska protesten mot Hitlerväldet med
Carl von Ossietzkys fredspris.

Carl von Ossietzky var den tyska fredsrörelsens största namn,
han hade under weimartiden hänsynslöst avslöjat den tyska
generalstabens revanschplaner, han hade inte nöjt sig med att varna
för Hitler och hans politik, han hade även in i det sista arbetat
för att nå en samverkan mellan alla antifascistiska grupper från
liberaler till kommunister till den tyska demokratins och den
europeiska fredens försvar. Nu år 1936 satt han inspärrad i det
ökända koncentrationslägret Esterwegen. Att det norska Stortinget
i det läget tilldelade honom Nobels fredspris var en handling av

sådan moralisk lödighet och styrka att det blev en världssensation
– och mer än en sensation: en symbol.

Man kan visserligen tycka det är sorgligt att i Stais bok läsa
de fega och brottsliga dumheterna i stil med Hamsuns: ”Hvad
om Hr Ossietzky heller halp til litt positivt nu i denne sväre
Overgang da hele Verden flekker Tänder mot Myndigheterne i
det store Folk han tillhörer?” men det överväldigande intrycket
blir den styrka och det mod som då visades och som tolkades i
Göteborgs Handels- och Sjöfartstidnings ord: ”Det (det norska
stortinget) har vågat en handling som innebär en moralisk dom
över en regim som i fredsarbete ser en förbrytelse. Det norska
Stortinget har vågat att göra sig till tolk för världens samvete.
Det har talat i mänsklighetens namn.”

Den gången nådde den norska trettiotalsradikalismen sin
största seger därför att den förmådde ställa problemen enkelt och
klart utan att låta sig förvillas, därför att den tog sikte på tidens
stora fråga och därför att den gjorde sin insats för en sak som
stod i samklang med strävandena hos det norska folket i gemen.
Några år senare när trettiotalet var slut och dess debatter hörde
historien till visade det sig också att det var denna inriktning
som kom att att bli den mest värdefulla. Den norska
frihetsrörelsen visade hur samverkan om de enkla och grundläggande
humanistiska idealen för framåt.

Stais bok utpekar den intellektuella radikalismens
grundläggande svaghet; oförmågan att skilja mellan stort och smått, viktigt
och oviktigt. Denna svaghet, som gör att de radikala intellektuella
i ett läge när hotet mot nationens självständighet är akut som
under trettiotalets sista år, lyckas gräva ner sig i en debatt om
psykoanalysen och dess olika riktningar. Genom att den pekar
på denna svårighet är den också av betydelse för de svenska
folkrörelserna.

Allt är inte guld som glimmar och allt är inte radikalt som
reaktionen angriper.
</chapter>

<chapter name="Historien om Herr K och en bild av författeren som för sitt eget bästa bara kan tiga och höra på">
<h2>HISTORIEN OM HERR K OCH EN BILD AV
FÖRFATTAREN SOM FÖR SITT EGET BÄSTA
BARA KAN TIGA OCH HÖRA PÅ</h2>

Det är grå Berliner-morgon, koldamm i näsborrarna, senhöst och
tunga moln. Syster Birgitte står i dörren. Hon säger:

– Såja, lille vän, såja. Det är obehagligt men det är för ert
eget bästa.

Jag skjuter slangen längre ner genom halsen, får kväljningar
och saliverar.

– För ert eget bästa säger hon.

Vilket är helt riktigt. Sedan en vecka ligger jag här på
sjukhuset, sedan ett par timmar har jag en gummislang genom
strupen, den skall nu ut genom nedre magmunnen. Jag står i
dagrummet, Medizin II, Station 7, Charité i det Berlin som är Tyska
Demokratiska Republikens huvudstad. Ur akvariet stirrar
scalarerna på mig. Utanför fönstret slamrar tåg förbi på S-Bahn. Det
är på väg till Väst. Det kommer från Friedrichstrasse och skall
till Westkreutz och vidare. Jag ser ut. Tåget är tomt. Landskapet
är grått. S-Bahn, taggtråd, Spree; därbortom Västberlin.

Herr K kommer in.

– Där är ni ju, säger han.

Jag nickar. Det är för hans skull jag står i dagrummet. Inte
för att möta honom, för att slippa honom. Han har sängen till
höger om min inne på salen. K är talför. Nu talar han åter. Han
går i cirklar kring mig, den blårandiga pyjamasen fladdrar kring
de smala benen och han säger:

– Jag satt ju sex år i läger. Jag satt i Sibirien från 1950 till
1956. Jag har gjort mitt. Det här är ett djävla land. Här lever
Stalin fortfarande. Himmlers pojkar var rena änglarna i
jämförelse med Berijas gossar. Jag minns när det hela kom ut om Stalin.

Politkommissarien i vår grupp i lägret var en gammal
revolutionär, han hade stått på barrikaderna både 1905 och 1917.
När nu allt avslöjades om Stalin gick jag till honom och sade:
”Vad tror du på nu då? Vad säger du nu då?” Men han bara
grät. Jag satt sex år. Vår standartenfürer hade tur, honom fick

ryssarna tag i redan 1945. Han omskolades och kom ut fort.
Men jag höll mig undan till 1950.

K hade varit SS-man. Legat i ett propagandakompani i
Kurland.

– Jag på ena sidan fronten och Ulbricht på andra sidan med
var sin mikrofon, säger han och skrattar. Jag skulle övertyga
ryssarna om att ge sig och komma över till oss. Vi lovade dem
guld och gröna skogar. Men vi var försiktiga. Vi bokförde varje
fånge vi tog och vi såg till att vi alltid fick ett ordentligt kvitto
på varenda man. Att vi överlämnade honom till nästa avdelning
i levande tillstånd. Vi förhörde civila också. Men vi i vår
avdelning hade egentligen aldrig ihjäl någon. Och det var tur för oss
det. Nu kunde de bara döma mig för att jag tillhört en förbrytersk
organisation. Men två av våra pojkar hade faktiskt ihjäl en grupp
ryssar. Det var snö och kallt och de skulle eskortera dem till de
bakre linjerna. De frös väl och tyckte inte om uppdraget. De
kom tillbaka efter en stund och sade att de skjutit dem under
flyktförsök. Men våra officerare var kloka. Krigsrätt. Sedan bara
pfut pfut och slut med dem. Det hade vi protokoll på. Och hade
vi inte gjort det hade ryssarna väl hängt upp oss i något träd
efteråt.

Han går i cirklar runt mig och talar. Jag försöker säga
någonting men har slangen i munnen och så fort jag försöker tala får
jag kväljningar, slangen stöts upp och jag måste åter börja svälja
den. Detta tycks mig plötsligt symbolisera författarens situation
i vårt Europa. För mitt eget bästa.

K talar om öst och väst. Han talar om friheten, han talar om
muren. Han talar om nattklubbar. Han talar åter om kriget. Åter
och åter om kriget.

– Under Hitler var det bara uniformer överallt. Jag låg ju i
garnisonsstad då och jag fick ont i armen av att hälsa. Överallt
bara överordnade och så armen i luften i ett.

K har talat med mig en vecka i sträck. På kvällarna tystnar
han. Men då har han en transistorapparat på magen och lyssnar
på RIAS. K tycker inte om Östtyskland. Han har ingen frihet.
Men han vill heller inte flytta till Väst. Ty han går sjukskriven:


– Och det är i alla fall bättre ordnat hos oss. Vi har ordentliga
sjukförmåner och barnen får ordentlig utbildning. Jag har haft
sjukpension i tre år nu.

Jag går ut i korridoren. K följer mig, han går bredvid mig
hela tiden. Han talar åter om kriget. Det är en vänlig man, K,
han smet ut och köpte böcker åt mig i går. Jag gav honom en
lista. Jag skäms över att han irriterar mig så fruktansvärt. Han
är två år äldre än vad jag är.

– Ja, och så var man i HJ och så trodde man på allting och
så kunde jag ryska och så arbetade jag med propaganda. Bara
propaganda. Och nu vet jag vad propaganda och politik vill säga.
Jag rör inte vid det. Jag tar inte i det. Allt är bara propaganda
överallt.

Och ändå berättar K rykten för mig, det ena otroligare än
det andra. Och han tror på dem alla.

– I Dresden har vi en fabrik som tillverkar Chesterfield. De
använder exakt samma tobak och gör cigarretterna på exakt
samma sätt och har ett speciellt tryckeri som trycker etiketterna
och dessa paket säljs sedan på båtar och tåg och flygplatser för
valuta.

– Det är inte omöjligt, skulle jag vilja säga, det är olönsamt
och oekonomiskt. Ni gör i Östtyskland precis som alla andra.
Ni köper cigarretter i parti och säljer dem sedan skattefritt. Ni
tjänar 100% på det. Ni liksom alla andra.

Men jag kan inget säga. Står i stället och ser ut över Spree
och Västberlin med en slang i munnen. För mitt eget bästa.

– Vår general... hör jag K säga. Jag försöker stänga av hans
röst. Jag vill att han skall vara ett specialfall. En individ, men
jag har mött hans likar överallt i Europa, speciellt i Europas
trasiga inre, I Polen, Östtyskland, Västtyskland. Och herr K är
två år äldre än jag. En generation blott två år äldre.

Jag vänder mig om och ser K. En mager, sliten man med
nervösa ögon och en ständigt spelande tunga. Blå pyjamas. En
sjuk man. Men alls inget specialfall. Det låter mycket vackert
att tala om ”historiska realiteter”. Men konkret innebär ju även
detta uttryck människor.


Vid eftermiddagspromenaden säger professorn att K nu skall
över till kirurgen. Han skall opereras. Efterår läser jag Spiegel.
Ser en annons. En bild av en telefon och en svart låda med
rattar och skalor: ”Undvik medhörare. Kan anslutas till vaije
telefonapparat med ett enkelt handgrepp. Våra apparater förvrider
språkljuden till oförståelighet och vrider dem sedan rätt vid
mottagarapparaten. Ingen kan förstå. Ingen kan lyssna till era
telefonsamtal. Era samtal blir med vår apparat verkligt privata.”
(Annonsör är Sommerkamp Electronic GmbH, Düsseldorf,
Aderstrasse 43, telex 0858-7446. Det rör sig inte om något skämt.)
Principen är för övrigt densamma som den i den ”heta linjen”
över Stockholm.

Nu inser jag att den stora symbolen för vårt Europa inte är
författaren som – för sitt eget bästa – har en slang genom strupen
och därför spyr var gång han vill tala; utan denna efterlängtade
lilla apparat som sätter var medborgare i stånd att göra sina ord
oförståeliga.

”Unsere Geräte verzerren die Sprache zur
Unverständlichkeit.”

Senare på natten blåser det hårt. Jag kan inte sova. Står åter
i dagrummet. Scalarerna stirrar på mig ur akvariet och därframme
i mörkret löper en gräns.
</chapter>

<chapter name="Ett förslag till lösning av äktenskapsomsättningen samt en förklaring till varför tyskar lugnt kan ha glasögon">
<h2>ETT FÖRSLAG TILL LÖSNING AV
ÄKTENSKAPSOMSÄTTNINGEN SAMT EN
FÖRKLARING TILL VARFÖR TYSKAR LUGNT KAN HA
GLASÖGON</h2>

Med 260 anslutna företag varav 10 är storkoncerner med
underagenturer världen runt har BUNDESVERBAND DEUTSCHER
EHEANBAHNUNGSINSTITUTE med huvudkontor i Frankfurt am Main
nu erövrat 7 procent av den totala äktenskapsomsättningen i
förbundsrepubliken. Vi har på svenska språket ingen möjlighet att

forma namn så ämbetsmannakorrekta som BDE
(Centralorganisationen Förbundstyska Äktenskapsmäklerier skulle vara en
motsvarighet; låter dock närmast som en seminförening).

Herr Artur Flidtner, ordförande för BDE som nyss lämnat
denna glädjande rapport, framhåller också att ”Folk som ingår
arrangerade äktenskap är nyktra och försiktiga”; de skiljer sig aldrig.
Speciellt glädjande för BDE:s fortsatta verksamhet är att
procenttalet ungdomliga klienter är i ständigt stigande.

”Den yngre generationen har tydligen svårare att nå kontakt
med det motsatta könet än sina föräldrar och farföräldrar. ”Lika
glädjande ur allmänmoralisk synvinkel är att ”sexiga flickor”
inte anses som önskvärda äktenskapspartners av de unga
västtyskarna. Herr Flidtner framhåller även att de moderna flickorna i
Västtyskland ”inte bryr sig om ifall en man bär glasögon eller
ej”.

Herr Flidtner räknar också med att erövra en betydligt större
andel av äktenskapsmarknaden: ”I dag är det organiserade
äktenskapsmäkleriet en sociologisk nödvändighet i mass-samhället.”
Exportmarknaden är även den ljus: ”Tyska flickor är fortfarande
efterfrågade i Amerika, Kanada och Australien. Men också från
Orienten erhålls många anbud från väletablerade orientaliska
köpmän.” Detta kunde ha en negativ effekt på den tyska folkligheten
men som Herr Flidtner lugnande försäkrar: ”Den tyska kvinnan
kan sällan lockas över riksgränsen genom attraktiva anbud. Hon
är fast rotad i hemlandets mylla.” De endra flickor som
exporteras numera är ”sådana typer som är ostadiga och allmänt
äktenskapsolämpliga.”

Nästa gång du besöker Frankfurt a M. käre läsare, glöm då
inte att gå upp till BDE:s huvudkontor och skaka hand med
Flidtner. Det är en alltid lika fascinerande upplevelse att möta
en äkta german.

Flidtner är parodi! – men inte av mig uppfunnen parodi. Han
är vår verklighets parodi. Det jag har berättat är sant. Och det
är det som är det otäcka. Inte ens som parodi kan någonting vi
skriver gå upp mot den verklighet som är vår.

Visst är Flidtner ett symptom på ”den tyska misären”, denna

tradition av nederlag, dåligt samvete, äktenskapliga stuterier och
reaktionär politik; men han kan förekomma i vilket annat av
våra (de högindustrialiserade länderna i Väst-Europa och
Nord-Amerika) samhällen som helst. Formerna skulle bli lite olika
men grundargumentet: ”det organiserade äktenskapsmäkleriet
som sociologisk nödvändighet i mass-samhället” skulle
återkomma i olika förklädnader.

Om vi lägger ett historiskt perspektiv på vår egen epok och
ser den som helhet från förra världskriget fram till den nuvarande
förkrigstiden så blir det mest kännetecknande att den negerar
alla de värden ur vilka den vuxit. Det finns icke en frihet som
denna period negerat; inte ett enda renässansens och den
frambrytande borgerlighetens ideal som inte förnekats och vänts i sin
motsats. (Tryckfrihet – censur och hemligstämpel; rättssäkerhet
– tortyr, våld och skyddshäkte. Listan kan göras hur lång som
helst.) Dock, fraserna, de skenheliga, har bibehållits.

Rätten till kärlek, till det fria valet, var den första stora frihet
diktarna agiterade för (Trubadurer – minnessångare) den
individuella könskärleken. Också den negerar vi. I moralens namn
naturligtvis.

Det är i vår kulturs normala företeelser som vi kan iaktta
dess förruttnelse. Varken ungdomsbrottsligheten eller
gonorrésiffrorna är allvarliga i jämförelse med att Flidtner sköter 7
procent av alla äktenskap i Västtyskland. Det tyder på en alienation
som angriper själva fundamenten till vad vi – som tillhör den
radikala europeiska traditionen – sett som det mänskliga.

Detta låter mycket allvarligt. Det sägs som kritik. Men jag
accepterar inte den kritiken. Radikalismen vitsar sig från sitt
ansvar. Det räcker inte med att vi flinar åt Flidtner.

Masskulturen, alienationen, den totala osäkerheten i existensen
är visserligen verklig; men blott existerande, icke nödvändig.
Ohjälplig blir utvecklingen först när vi drar oss tillbaka till vitsar
och innerspalter. Sekelskiftesradikalerna vitsade sig ner i
skyttegravarna, mellankrigsradikalerna vitsade in sig i KZ. Och
vi...

Men kanske kärleken inte är tillräckligt viktig för att

försvaras? Det är ju också bara 7 procent, bara 66 000 om året. Och
det är ju bara i ett annat land.

Vi måste återerövra moralen. Inte lämna den i händerna på
vår kulturs dödgrävare: Flidtner, MRA, de 140. Människan är
ingen vits. Inte heller kärleken.
</chapter>

<chapter name="Vad det tyska bondekriget eventuellt kan läre oss om gudsriket på jorden och den besvärliga vägen dit">
<h2>VAD DET TYSKA BONDEKRIGET EVENTUELLT
KAN LÄRA OSS OM GUDSRIKET PÅ JORDEN
OCH DEN BESVÄRLIGA VÄGEN DIT</h2>

På Government Printing Office i Washington utkom år 1947 ett
kammarspel om den intellektuelle och hans val som fortfar att
påverka utvecklingen i vår del av världen, ”Förhöret”.
Medverkande: Robert E Stripling, Chief investigator, och B Brecht.

”Mr S: Nu, Mr. Brecht vad har ni för yrke?

Mr B: Jag är dramaturg och poet.

Mr S: Dramaturg och poet?

Mr B: Ja.

Mr S: Var är ni för närvarande anställd?

Mr B: Jag är inte anställd.”

I detta stycke förekommer ett replikskifte som ibland tas som
exempel på den intellektuelles situation; hur förnuftet kan slippa
undan. Mr S frågar Mr B om han är författare till en sång som
uppmanar folk att lära sig ABC gör att överta makten. Mr B
förnekar detta.

”Mr B: Nej, förlåt mig, det är fel översättning. Det är inte
rätt...”

Mr B för in förhöret på översättningar och nyanser och
rättelser och små förändringar i texten till dess att Mr S helt kommit
på avvägar.

Det intressantaste för mig just i dag med denna Brechtska
sång ”Lob des lernens”, är att bakom de brechtska orden skymtar
man en man från femtonhundratalet. Ordrytm, uttryck och tanke

leder från Brecht tillbaka till Thomas Münzer. ”Därför måste
du enkle man själv bliva lärd på det att du icke längre varder
förförd.”

Det låter nu inte riktigt som om det bara rörde sig om
folkbildningsarbete. Det var det nu inte heller. Det var en uppmaning
till de fattiga bönderna att tänka själva och ta sin rätt.

Münzer avrättades och brukar i våra läroböcker kallas
svärmare. Brecht i en annan tid slingrade sig ut.

Münzer var med om att lära de tyska bönderna läsa sin bibel.
Men inte riktigt som Luther utan så att de själva kunde se att
Gud givit dem makten och riket. ”Det säger också Daniel i
sjunde kapitlet att makten skall givas det enkla folket.” Det är nu en
något tveksam översättning av Dan 7:27. Men bönderna läste
sin Bibel och i Lukas 6:20 sade Frälsaren själv att: ”Saliga ären
I som ären fattiga ty eder hör Guds rike till”. Gudsriket skulle
upprättas, rättfärdigheten segra. Allt skulle vara allas, ingen
längre hungra och de som levde i överflöd på folkets rygg skulle
få spy upp vad de orättfärdigt tillägnat sig. Thomas Münzer
skrev att den furste, greve eller herre som inte godvilligt lämnade
ifrån sig sin egendom till folket (enligt Dan 7:27) den skulle
man låta slå av huvudet på eller hänga. (”Den sollt man koppe
abschlagen oder hengen.”) Och bönderna läste Lukas 16:24: ”Ve
eder, I som ären rika, ty I haven fått ut eder hugnad.”

Ja de tyska bönderna tog folkbildningen på allvar på det de
icke längre blev förförda. Bondehärarna hotade både furstar och
herrar. Och det talades inte bara om Bibeln. Det talades om den
orätt alla kände till. 13 maj 1525 skriver Frankenhausens råd
till Erfurt med bön om hjälp. ”Ni vet i gott mått med vilket
våld och vilken orättfärdighet hela världen regeras genon de
onda och fruktansvärda tyrannernas och härskarnas tyranni.” Ett
par veckor senare var Münzer avrättad och bondehärarna slagna.
De dog kättares och upprorsmakares död.

Oron var spridd bland bönderna och Luther fick ingripa med
sin skrift mot ”de mordiska och rovgiriga bondehoparna”. Han
försäkrade de ”älskade herrarna” att ”här skall ni befria, rädda,
hjälpa och förbarma eder över det stackars folket... hugg till,

slå, dräp...” Och blev herrarna ihjälslagna av bönderna kunde
de dö förvissade om saligheten ty de dog då i lydnad mot Gud.
”I kärlekens tjänst för att rädda din nästa ur helvetets och
djävulens band.”

Varför nu denna långa och invecklade historia (där jag för
övrigt till det otroliga förenklar det tyska bondekriget)? Jo, dels
därför att det inte finns någon möjlighet att förstå världen i dag
om man glömmer att hundratals miljoner människor under de
senaste åren tagit orden om jämlikhet, frihet och broderskap på
blodigt allvar. Att vårt förnuft därför alls inte kan vara
värderingsfritt. Vi kan inte förstå utan att ta ställning. Vi får antingen
tolka vårt (och nu menar jag inte blott de kristnas) evangelium
enligt Lukas och säga att riket hörer de fattiga till eller enligt
Matteus och säga att det hörer de i anden fattiga till. Och vi blir
dömda på våra gärningar.

Dels också som ett inlägg i debatten om Sartre och ordens
värde. Orden verkar. De verkar också utanför oss. Vi som skriver
kan aldrig undkomma att vi en gång kan få uppleva oss stående
som Luther eller Münzer (inga jämförelser för övrigt). Åt vem
orden? Ingen estetik i världen kan där rädda oss.

Vi kan också lätt hamna i det läge där Brecht hamnade. När
vi inför någon mr S måste svara:

Inte så, inte så, det är nog felöversatt.

På rak arm kan jag för övrigt bara komma på ett stort
bondeuppror under det senaste seklet som fördes med kristna slagord.
Det var Taipingupproret i Kina 1850–65 som leddes av ”Jesu
Yngre bror” Hung Hsiu-chuan. Också han upprättade
rättfärdigheten. Efter en tids tvekan ingrep de kristna stormakterna för
att slå ned – och ihjäl – dessa bönder som tog Bibeln på allvar.
Bra många miljoner dog. Sedan intresserade sig inte Kinas
bönder för kristendomen längre.
</chapter>

<chapter name="Varning dimma!">
<h2>VARNING DIMMA!</h2>

Tidigt om morgonen syns varningsskylten: Varning dimma! Vi
kör in mot Lützen.

Vi kom från Leipzig där jag hade vandrat från bokhandel till
bokhandel och sedan stuvat klassiker i bagageutrymmet och vi
var på väg till Weimar. För första gången på ett par år hade vi
tagit oss ledigt för att göra en ren semesterresa med bil genom
TDR. Nu anlände vi alltså till Lützen i det tidiga morgondiset.

Och det var också det enda vi verkligen visste om Lützen,
nämligen att där härskar dimman. Denna slöja av dis hade följt
oss genom våra ungdomsår. Med regelbundna mellanrum
pluggade vi under skoltiden historien om Gustav II Adolf och slaget
vid Lützen. Varje höst därute i det fria fick vi stå under fanan
och sjunga. Att möta Lützen kunde alltså betyda något av ett
minne från skoltiden. Ett glatt och lyckligt ett, ett skolminne att
minnas med ett litet leende. Eller kanske inte?

Läraren den dagen var vikarie. Ung, med obestämt mjuka
drag. Jag misstänkte att han var nasse. Högerman var han i alla
fall; nationell, som det hette. Nu gällde det Lützen.

”Gustav Adolf var en högväxt och reslig man och blev med
tiden tämligen fet. Han hade ett nordiskt utseende: frisk, rödlätt
hy, klarblå ögon samt hår och skägg av ljusgul färg; han kallades
därför i Tyskland ’guldkonungen från Norden’.”

Min bänkkamrat Dag räckte upp handen och ville veta
huruvida fetma numera – det var år 1941 – var ett nordiskt
adelsmärke. Han fick anmärkning.

”På morgonen den 6 november 1632 låg en tät dimma utbredd
över slätten vid Lützen. Gustav Adolf måste därför uppskjuta
anfallet. Hären gjorde först bön. ... Svenskarna voro nu herrar
över slagfältet, som betäcktes av 12 000 döda och sårade. Bland
dessa påträffades hjältekonungens döda kropp, utplundrad och
vanställd av nio sår...”

Odhner-Westman låg uppslagen på bänkarna framför oss. Ett
grått höstregn slog mot fönstret och den lönnfete unge
extraläraren höll upp en bild av hjältekonungen som fallit vid Lützen.

Han höll pekpinnen som en värja, pekade med den över huvudet
på oss mot fjärran mål och reciterade:

”När den svenska krigsmakten ryckte fram i främmande
länder, förundrades alla över den tukt, ordning och gudsfruktan
som rådde i hären, ty detta fann man vid den tiden knappast i
någon annan här. De utländska furstarnas skaror bestod nämligen
av legoknektar, som var råa och vilda sällar.”

Dag och jag som tittat närmare på fördraget i Bärwalde
mellan Frankrike och Sverige 1631 ville veta om inte också
svenskarna var legoknektar. Av den katolske kardinalen Richelieu hade
de beviljats 400 000 riksdaler i årliga subsidier för att i
krigstjänsten i Tyskland underhålla minst 36 000 man. Uppdraget
var att förhindra Tysklands enande. För att få pengarna hade
svenskarna förbundit sig att inte störa katolikerna i deras
religionsutövning. Var det det Odhner-Westman menade med
skrivningen att: ”... protestanterna sörjde Gustav Adolf såsom
sin befriare, sin Gideon. Han räddade trosfrihet och tankefrihet
icke blott åt sitt eget land utan åt Europa.”?

Vi hade på Björck & Börjessons antikvariat därtill kommit
över Franz Mehrings studie över Gustav II Adolf. Vi undrade
hur det kom sig att de svenska militärutgifterna på 9 535 625
daler år 1630 sjönk till 2 220 198 daler år 1632, medan härens
styrka under samma tidsrymd ökade från 40 000 till 198 500
man. Och om de svenska soldaterna inte var legoknektar, vad
skulle man då kalla dem? Slutligen meddelade Dag att han inte
trodde på tyskarnas kärlek till de svenska krigarna.

”Och vad betyder bönen: ’Bet, Kindchen, bet, morgen kommt
der Schwed’ (Bed, barn lilla, bed, i morgon kommer svensken)?
Och hur var det med Schwedentrunk?”

I klassen uppstod stor oro, den unge historieläraren blev allt
osäkrare under det vi talade, han tappade sin tillkämpade
auktoritet och hämtade klassföreståndaren. Denne undervisade oss i
tyska och talade då även om den nya stora tid som nu brutit in
i Europa. Nu blev det ett otrevligt uppträde.

På detta tänkte jag när vi körde in i lützendiset denna morgon
på väg mot Weimar.


Man kan fråga sig varför man måste återkomma till detta.
Det har gått mer än tjugo år sedan de där skoleleverna i Bromma
läroverk lämnat läroanstalten, blivit utslagna eller klättrat till att
bli män (av olika kön) i staten. Det har gått mer än tre hundra
år efter det den dimman låg över Lützen. Man kan ju mena att
det över huvud taget inte är nödvändigt att i ett litet och fredligt
land som Sverige – sedan lång tid okrigiskt och officiellt enigt
i sin fredssträvan – anmärka på chauvinistiska läroböcker från
förr som beskrev ett krig som fördes för tolv generationer sedan.

Vad Dag och mig angår kan jag väl gå med på att det då –
och nu – funnits viktigare frågor att göra sak av. Framförallt att
det borde göras på ett slugare och mer verksamt sätt. Vi var
inte taktiska; vi provocerade. Vi fick inte klassen med oss. Vi
demonstrerade i stället vår överlägsenhet, visade oss radikalt
elitära. Men vi var ju också bara fjorton år gamla då den
aristokratiska radikalismen lockar.

Dock är det väl inte oväsentligt att man nu som då i Sveriges
skolor fortsätter att odla idealitik och chauvinism. Det historiska
perspektivet förvrids. Om bönder sägs väl en del. Även om
bondenöd. Det hör till traditionen. Men om det storpolitiska
maktspelet tigs. De som senare studerar historia vid universitetet,
får kanske veta en del om Trettioåriga kriget och om Richelieus
roll i det stora spelet om Europa. Men jag tvivlar på att de lär
sig syna herrekorten. Och alla de andra? De som inte ens blir
akademiska historiker!

Den tyska tragedin, det Trettioåriga kriget, den tyska frågan
idag, dessa saker förblir oförklarliga för alla som inte får veta
mer om historien än vad som – chauvinistiskt – är tillåtet.

Vi körde vidare mot Weimar, långsamt, insöp landskapet,
träffade vänner, diskuterade, gick i boklådor. Hade semester.
Det innebär att man dricker öl, sover länge, flanerar långsamt
längs gatorna. I Weimar köpte vi ”Bröderna Grimms sagor” med
Werner Klemkes illustrationer. Den upplagan hade vi länge sökt
efter. I Berlin var den slutsåld.

Dimman över Lützen vilar tung över ord och medvetande
även i vår tid. Därmed reser den också frågan om författarens

ansvar. Det är viktigt hur verkligheten skildras och händelser
beskrivs. Felaktigheter och villfarelser råkar vi alla ut för, ingen
dödlig är ofelbar. Lögner fabricerar högst få av oss, dem behöver
vi inte räkna. Men det man måste tvinga sig till är att åter se
efter, att alltid gå ett steg vidare. Man får inte nöja sig med att
det vid Lützen står en varningsskylt: Varning dimma! Man kan
följa allt bakåt, pröva än en gång.

När mina vänner i TDR frågar varför Sverige inte erkänner
deras stat, är svaret till en början enkelt och självklart:
Hallstein-doktrinen och den svenska utrikeshandeln. Detta framgår av vaije
statistisk handbok. Men därbakom döljer sig också ett annat svar:
Lützendimman. Då det historiska perspektivet förvrängts för dem
redan i folkskolan förmår dessa de forna eleverna inte ens se att
Tysklands allmänfarliga nationella tragedi har historia och är
sekelgammal. Alltså kan de än mindre formulera frågan: Vilket
Tyskland skall enas?

De läroböcker som styrt dem förvandlade Tysklands stora
nationella tragedi under 1500-talet och 1600-talet till en
underskön saga om ”hjältekonungar” och ”gudfruktighet”. Den svenska
skulden för det tyska eländet känner de inte till. Hur kan de då
förstå nutiden?

Alltså faller även i denna fråga ansvaret på oss, vi som skriver
medvetet. Detta ansvar består i att göra det historiska skeendet
synligt; ge insikt.
</chapter>

<chapter name="Ett påpekande om tysk nation">
<h2>ETT PÅPEKANDE OM TYSK NATION</h2>

Ja, ännu 1965 var det möjligt att skriva om det tyska eländet
för publiken i TDR. Åren därefter gick det inte.

Hur kom det sig?

Och hur såg jag då på TDR och den tyska frågan?

Det bör ha framgått. Enkelt uttryckt: TDR liksom BRD var
stater av tysk nation. Ingen av dem var Tyskland. Båda var
därtill ockuperade och inlemmade i varsin supermakts sfär.


Men det Tyskland som inte existerade som verklig egen stat
existerade som pockande historisk nödvändighet. Den tyska
frågan är sedan mer än trehundra år avgörande för Europas
möjligheter. Det tyska nationella eländet är en sig återupprepande
europeisk tragedi; därur kläcks ständigt nya ohyggligheter.

Många västtyska intellektuella radikaler tror att man kan tänka
bort Tyskland. Ibland talar de om Europa. Ibland om att
nationernas tid är förbi. De försöker också tänka bort allt från folkdans
och folksång till köttbullsrecept och hembygd.

Men nationerna är inte påhitt. I det andra världskrigets
mörkaste år hade Stalin i polemik mot sådana tyskhatare som Ilya
Ehrenburg skrivit det i sin dagorder 23 februari 1942: ”Historiens
erfarenhet lär, att män som Hitler kommer och går, men det
tyska folket, den tyska staten består.” Han hade rätt. 1945 trodde
många svenska politiker fångade i liberala illusioner att Tyskland
upphört som stor makt i Europa liksom många bland dem år
1992 tror att Ryssland upphört som världsmakt vid Östersjön.

Tyskland existerade som en bestämmande historisk
nödvändighet också under de sekel det tillsynes upphört och utgjorde
ett lösligt konglomerat av små enheter. Men vilket Tyskland
detta Tyskland skulle forma sig till var inte avgjort.

I vårt allmänna europeiska nederlag 1848 möjliggjorde det
synnerliga tyska demokratiska sammanbrottet Bismarcks
reaktionära lilltyska enhetsverk; förde till det fransk-tyska kriget
och den kejserliga preussiska överhetsstat som gick ut i storkrig
1914. Nederlaget 1918, arbetarledarnas och vänsterliberalernas
krypande oförmåga att resa sig ur undersåtlighet och göra slut
på koncernherrar, generaler och junkrar, vänstersocialisternas och
kommunisternas (alltför tyska!) oförmåga att ta sig ur
sekttillvaron och de radikala intellektuellas oförmåga till folklighet
under de femton åren därefter förde Hitler till makten (och de
oförmögna själva till koncentrationsläger).

Visst skulle Tyskland oundvikligen enas också efter
nederlaget 1945. Men för folkens säkerhet krävdes att det tyska folket
med egen kraft förmådde förena de existerande staterna av tysk
nation till ett enat och fredligt Tyskland. Om detta inte kunde

förverkligas utan föreningen genomfördes som repris på
Bismarcks preussiska ångvältsförenande då väntade oss nya
konflikter (krig, kalla eller varma; på Balkan eller i öster). Också
Österrike var en stat av tysk nation. Bismarcks lilltyska lösning
var och förblev tillfällig. Den frågan stod inte på dagordningen.
Inte än. Om den talade man inte. Men om det inte bleve en
demokratisk återförening utan en förening på koncernernas villkor
skulle med tiden också Österrike – Böhmen-Mähren och
”folktyskarnas” områden i öster komma att anslutas i ett stort
Tyskland i enlighet med de nationsprinciper som gällde för den tyska
riksregeringen 1938-1945.

Föreställningen att supermakterna med sina kärnvapen och
sina ockupationsarméer i väst och öst skapat en varaktig stabilitet
var illusion. De var – som Mao sagt – papperstigrar. Det
ekonomiskt mäktiga Tyskland (herrar kommer och går men den tyska
statsnödvändigheten består) skulle hur som haver frigöra sig och
föra självständig politik. Men vilket Tyskland?

TDR gjorde upp med gamla fascister. Det var lika sant som
att även TDR präglades av det preussiska arvet. Men där satsades
stort både på utbildning och social välfärd. Fast det var från det
ockuperade TDR Moskva tog ut de stora krigsskadestånden.

– Wirtschaftswunder och Wirtschaftswunder, sade
FDJ-representanten till mig sent på kvällen i Bukarest 1953. Tre gånger
har vi byggt upp vår kemiskt/tekniska industri och tre gånger
har våra sovjetiska kamrater demonterat den och kört den österut.
Vi har nu byggt upp den en fjärde gång.

Men TDR hade statlig existens. Regeringen hade också ett
folkligt stöd. Själva sade dess företrädare mellan skål och vägg
efter kursförändringen 1953 att partiet lyckats övertyga mellan
20% och 25% av befolkningen att ge sitt stöd åt TDR och dess
politik. Antalet aktiva motståndare skulle vara förhållandevis lågt.
Men många mindes hur det varit när de härskade över hela
Europa:

– Vi är ett berest folk, det får du inte glömma. Själv har jag
sett såväl Nordkap som Rom, Aten och Paris. Jag har badat i
Biscayabukten och ätit druvor på Kreta. Och hur det än må ha

varit på Östfronten så var kriget en rätt trevlig tid för de flesta
bland oss. För mig som aldrig kom österut var det som ett enda
långt och spännande pojkäventyr. Kamratskap var det också.
Först i HJ och sedan i Wehrmacht. Många tycker att åren 1939
till 1944 var de bästa i deras liv. Fast det kan vi inte säga högt.
Den som säger det högt sätter vi i fängelse. Vi kan inte annat.
Men detta att kriget var oss en god tid betyder en del för
folkstämningen.

Många i TDR avvaktade i början på femtiotalet, de var varken
för eller emot. Procentsiffrorna var alltså något bättre än de en
Förenta staternas president kan skryta med när han väljs.

Men det fanns ett men. Nationen. Nog var TDR en stat av tysk
nation som dess företrädare sade. Men dess suveränitet var
tveksam. Dess politiker tvangs rituellt upprepa krypande
hyllningar till de alltmer öppet korrupta ledarskiktet i Kreml.

Hur TDR:s företrädare än vände sig hade de ändan bak. Ytterst
växte deras vilja i Kreml. Nu kunde de säga – de sade det till
mig – att detta var en tidsbegränsad nödvändighet och att
detsamma för övrigt gällde herrskapet i Bonn. Bonn var avhängigt
av Washington. Både västra och östra Tyskland var ockuperade.
Det var sant och inte sant. Visst var Bonn avhängigt av
Washington. Men i kraft av Västtysklands icke nedmonterade
Wirtschaftswunder kunde Bonn (med all försiktighet) handla alltmer
självständigt under det att Moskva från mitten av femtiotalet alltmer
kraftigt ingrep mot varje TDR:s försök att föra en egen tysk
politik.

Återföreningsfrågan hade det första årtiondet efter krigsslutet
varit den stora frågan i det som 1949 blev TDR. 1954 hade den
sovjetiska regeringen formellt erkänt TDR:s helt suveräna rätt att
bestämma över sina utrikesförbindelser, gett TDR överhöghet över
de sovjetiska stridskrafter som stationerats på dess territorium
och hävdat att Västtysklands bristande statliga suveränitet och
ockupationsmakternas närvaro hindrade Tysklands nationella
återförening. Det var höjdpunkten i TDR:s suveränitetsdrömmar.
Jag minns det. Jag var där då.

Men två år därefter förvandlade Kreml den tyska

<img>
”Samtida bekännelser av en europeisk intellektuell” beslagtas i TDR som krigspropaganda och fascism. 

TDR:s Tullförvaltning 
Posttullkontor 
/stämpel:/ Tyska Demokratiska Republikens 
Tullförvaltning, Leipzigs kommunförvaltning, 
Leipzigs posttullkontor 

Serie C 
Retunerat enligt undantagsbestämmelse 
(Ersättning för porto förekommer ej) 

Innehållet strider emot Förordning angående 
gåvopaket och befordran av gåvopaket i postsamfärdsel 
med Västtyskland, Västberlin och i utlandet 
av den 5. 8. 1954 (Gesetzblatt sid. 727) respektive 
mot dennas ikraftträdandebestämmelser. 

Enligt ovan nämda förordning är: 
...................................
/stämpel:/ Denna litteratur strider mot TDR:s 
lagbestämmelser, därför 
ej tillåten för utförsel/införsel 
(Datum)		(Kontrollstämpel)</img>
återföreningen till en fråga om att bygga slott i Spanien. Först fred,
sedan kollektiv säkerhet, därefter stormakternas avrustning och
en fredszon och när allt det genomförts kunde de två tyska
regeringarna och parlamenten börja ett arbete på återförening.

I Moskva såg ledarna inte längre Tyskland som en nationell
fråga; de hade börjat tro att nationen är något som kan användas
som bricka i det kalla krigets supermaktsspel.

Hösten 1960 kommer jag till Moskva från Centralasien.
Moskvamötet har just avslutats. Partidelegationerna packar för att
resa hem. Jag besöker Willi Bredel på det hotell där SED:s
representanter förlagts. Han är mycket bitter. Som jag kommer in
i rummet säger han till en sovjetisk tjänsteman:

– Men vet ni vad jag är? Jag är bolsjevik! Har ni hört det
ordet förr?

1963 är han i Sverige; han bor hos oss i vår etta på
Vulcanusgatan ty de ledande svenska kommunister som brukat bo hos
honom i Östberlin och be om hans hjälp både för sitt parti och
för egen del bryr sig inte om honom längre.

– Det är över nu, säger han. En gång fanns ett världsparti
med en klar målsättning och en tydlig kurs. Disciplinen var
meningsfull ty vi hade samma mål. Nu är allt förbi både hos
oss och runtom i Europa. Partiet behövs därför inte längre. Det
borde upplösas. Det kunde ersättas av en allmän tysk fredsliga
i öst och väst. Sedan vore det bara att börja från början igen.

Sommaren 1964 undertecknade Walter Ulbricht och Nikita
Chrustjov Vänskaps- och Biståndspakten mellan TDR och SSSR.
De sovjetiska trupperna gavs fast närvarorätt på TDR:s territorium.
TDR hade börjat få internationell betydelse; men som lydstat i
Sovjetväldet.

Även de mot Moskva trognaste oroades på den tiden. Min
Betreuer från 1953 sade nu när vi sågs i Berlin:

– Du har väl hört historien om Walter Ulbricht häromsistens
på mötet mellan Warszawapaktens regeringschefer? Chrustjov
ville undersöka deras lojalitet och lät lägga ut häftstift på stolarna.
Inte ett ord hördes från någon av dem när de satte sig. De bara
skruvade sig lite försiktigt. Men efter en stund begärde Walter

ordet. Han ville veta varför han inte fått något häftstift på sin
stol. Var det ett förbiseende eller litade man inte på TDR?

1965 fördömdes jag i TDR. Mina böcker försvann från
bokhandeln. Mina vänner upphörde skriva brev. 1968 beslagtogs
även ”Samtida bekännelser av en illojal europe” som tidigare
varit påtänkt att ges ut som pocketbok även i TDR-upplaga. Dess
innehåll förklarades nu strida mot TDR:s lagstiftning enligt
strafflagens §106 ”Staatsfeindliche Hetze” vilken förbjöd skrifter
vilka ”förhärligade fascism och militarism”. Som ”Samtida ...”
alltså! (Se sidan 44.)

Det var fånigt men det hade man inte bestämt i Berlin. Jag
hade rest i Centralasien 1960 och 1965. Nationalitetsförtrycket
hade tilltagit. Mina turkmenska vänner var nu utrensade som
”borgerliga nationalister”. Historieskrivningen reviderades. Nu
beskrevs tsarismens erövringar som ”progressiva”.

Jag hade skrivit om denna Kremls nya nationalitetspolitik
och det tilltagande förtrycket mot turkmener. (Se ”Turkmenistan”
1966; utvidgad upplaga ”3 x Sovjet”, 1988.) Från Moskva
fördömdes jag så fort mina artiklar börjat publiceras. I TDR
skyndade man rensa bibliotek och boklådor.

Nå, synen på Myrdal var ingen avgörande fråga. Det var
intellektuella i TDR som råkade verkligt illa ut. Men inte ens det
tilltagande rysk/preussiska Stasi-sniffandet i TDR var avgörande.
Avgörande – och bestämmande för TDR:s kommande upplösning
– var att den nationalitetspolitik som lett till det ökande nationella
förtrycket i Sovjetunionen också styrde TDR:s politik. Man kan
säga att TDR:s ledning på order från Kreml upphävde
legitimiteten för den stat de sökt bygga upp.

1967 accepterade TDR:s ledning Bresjnevdoktrinen. Det var
en doktrin för kolonial överhöghet enligt vilken ”socialistiska
staters” suveränitet officiellt underordnades Kreml.

1970 formulerade Albert Norden den orimliga teorien om
TDR som ”socialistisk tysk nationalstat”

1971 avskrev Erich Honecker på Tysklands Socialistiska
Enhetspartis åttonde kongress i Berlin 1971 formellt tanken på
tysk nation.

1973 blev TDR medlem av Förenta Nationerna. Men för att
ingen av dess medborgare skulle få för sig att TDR blivit en
suverän stat av tysk nation ändrades dess grundlag 1974. TDR
skulle inte längre vara en stat av tysk nation. Tyskland
avskaffades som nation av en lydig Volkskammer. Den nationalsång
Becher skrivit fick icke längre sjungas, blott hummas. Men där
det förr sagts att TDR utvecklar vänskap med SSSR skrevs nu i
grundlagstext att TDR ”oåterkalleligen och för evigt” är bundet
till SSSR.

Så möjliggjordes det kommande sammanbrottet för försöket
med TDR och den kommande segern för de västtyska
koncernerna.

Sommaren 1964 var jag sista gången i TDR. På våren 1975
när Gun och jag flyttat till Berlin och bodde på Kantstrasse
ville jag dock från Väst-Berlin försöka göra ett besök i
Öst-Berlin. Jag släpptes in. Men fick med mig två överrockar. De
brydde sig inte ens om att dölja att de följde mig.

På transitvägen till och från Berlin ställdes jag att vänta en
extra halvtimme var gång jag skulle passera TDR-kontrollen.

Mina böcker var förbjudna. Jag hade ju skrivit om nationernas
verkliga existens och folkens revolutioner. Inte heller hade jag
deltagit i skallet på Kina. Det var på den tid då TDR (till stor del
av politiskt taktiska skäl; ”för fredens skull”) översatte rader av
svenska kolleger. Även en sådan som varit verklig nazist och
en av Lindholms gossar och som nu gav litterärt uttryck åt sina
gamla övertygelser – om än i lämplig ny-västlig förklädnad.

Fast ”Karriär” beställdes till läsning av olika förlag och
instanser i TDR. En del exemplar på svenska från Norstedts men
de flesta på tyska från Oberbaumverlag i Väst-Berlin. Det var
inte att undra på, ”Karriär” handlar ju till stor del om TDR. En
dess huvudperson är ett komposit av flera personer från TDR;
bland dem inte minst den Oskar Fischer jag kände så väl från
efterkrigsåren och som då klättrat till att bli utrikesminister i
SSSR:s tyska lydstat. Sammanlagt gick nästan 400 exemplar till
högre vederbörande öster om muren.

Fördömandet bara fortsatte genom decennierna. Det fick

intressanta följder. Jag vägrade till exempel att skriva på den från
TDR inspirerade PEN-författarnas fredsappell enligt vilken ”freden
är det viktigaste av allt”. Jag ansåg som mina afghanska och
sydostasiatiska vänner att nationens frihet var viktigare än
imperialisternas fred. Den fredsfientligheten föranledde svenska
PEN:s dåvarande ordförande Thomas von Vegesack – vilken med
sina intima tyska kontakter förmedlat appellen – att öppet ställa
frågan om en sådan som Myrdal kunde vara medlem av pen.
Nå, såväl Peter Weiss som Agneta Pleijel gick på Thomas von
Vegesacks och Moskvas linje i den debatten. I nästa varv när
kuttingen vänts och Agneta Pleijel slagit en ideologisk frivolt
mot höger och själv blivit ordförande för PEN ifrågasatte hon om
vänsterfigurer som Myrdal kunde vara medlemmar i PEN. Sådana
är de! I Tyskland som i Sverige. Skit samma.

Nå, inte bara PEN:s och TDR:s utan även Förbundsrepublikens
företrädare har upprepade gånger fördömt. Nyss uttryckte dess
ambassadör i Stockholm sin ovilja över mitt skrivande. Det är
som det skall vara.

Fagervik 1992
</chapter>

<chapter name="Mutter Courages tvetydighet">
<h2>MUTTER COURAGES TVETYDIGHET</h2>

På flykt undan sina landsmän skrev Brecht Mutter Courage
1938-1939. Stycket skrevs till det kommande kriget. Det skrevs i en
situation då Brecht – liksom alla tyska antifascister – inte bara
befann sig på flykt undan Krupp och Himmler, utan även från
de många miljoner av sina fattiga landsmän som trodde sig skola
tjäna på det kommande kriget.

Vad stycket skall visa – medvetet, klart och med alla konstens
medel – är att den ”lilla människan” icke kan tjäna på kriget.

Men det finns en tvetydighet i stycket. Mutter Courage lär
av sina olyckor ingenting. Det var år 1938 en förutsägelse. Den
var välgrundad; av olyckor lär människan ingenting. Men just i
Brechts teater där Mutter Courage icke är en ”hjältinna” kan

hon bli en ”hjältinna” i dålig mening; stycket kan bli tragedi.
Den enkla människans kamp mot ödet. Kriget kan bli en
naturkatastrof som åskan eller orkanen och då lär Mutter Courage ut
hela sin uselhet till publiken; då stärker hon småborgarens
förhoppning att han, just han – trots allt kan överleva katastrofen.

I sina anmärkningar till stycket påpekar Brecht att då det
lyckades den borgerliga pressen i Zürich där stycket första
gången uppfördes under kriget att tala om niobe-tragedi och
moderdjurets livskraft och göra detta trots ensemblen och publiken...
tvangs han förändra texten. I olika diskussioner och i olika
uttalanden återkommer Brecht ständigt till denna grundläggande
tvetydighet. Till uppförandet i Göttingen skriver han 30-7-56:

”Det är nu när det tyska ekonomiska undret och styrkans
politik på ett så hotfullt sätt uppträder arm i arm särskilt viktigt
att spela Courage som en affärskvinna, vilken skulle vilja göra
sig profit på kriget. Hon håller sin köpenskap för moderskap,
men den förstör hennes barn, det ena efter det andra.”

Styckets tvetydighet har ofta diskuterats och kritiserats. Det
har av esteter tagits till intäkt för Brechts konstnärlighet och av
socialister bedömts som Brechts svaghet. Båda dessa tolkningar
(att Brecht ”innerst inne” var konstnär och att Brecht ”dock
icke lyckades dra lärdom”) är lika grunda och utgår från samma
missuppfattning, den att tvetydigheten är något tillfälligt, något
yttre. Ytterst visar de båda på en idealistisk historiesyn.

Brecht skrev inte trettioåriga krigets historia. Men han visade
upp Lotta Svärd på scenen för oss. Lyssna till Runeberg:

<poem>	Ännu så händer det mången stund,
	då vid kvällens trevliga härd
	man träffar från kriget en gammal kund,
	att man talar om Lotta Svärd.
	Hur trumpen kamraten man förut sett,
	får strax han ett blidare drag,
	och de grå mustascherna krusas lätt
	av leende välbehag.
	– – –
</poem>
<poem>
	Hon älskade kriget, vadhelst det gav,
	mot-, medgång, fröjder, besvär,
	och de gråa gossarna höll hon av,
	och därför var hon oss kär. </poem>

Ett år efter det att Brecht suttit på Lidingö med Mutter Courage
fick vi i Bromma Läroverk lära oss denna dikt. Och den lögnen
var så fet att den fastnade i halsen för livet.

Redan 1938 var dock Runebergs dikt en orimlighet utanför
skolsalarna. Inte ens den plattaste beredskapslitteratur förmådde
komma fram till någon ”som älskade kriget vadhelst det gav”.
Hade det bara gällt att vända på Lotta Svärd och sätta in henne
i ”krigets verklighet” då hade Mutter Courage spelats på
Dramaten med Naima Wifstrand i huvudrollen. Om olyckor och
lidanden får man tala även under mörka tider, om människors
kamp mot ödet får man skriva.

Och hade Brecht skrivit en pjäs där Mutter Courage till slut
vänder sig mot publiken och visar att hon insett sin dårskap och
nu – luttrad av olyckor – blivit en ny och bättre människa som
(under trettioåriga kriget alltså) skall bekämpa krigets fasor –
då hade alla goda, alla rättänkande kunnat accepterat pjäsen;
också då är det möjligt att den kunnat spelas i
samlingsregeringens Sverige. (Även om jag som växte upp i denna
anpasslingarnas tid har svårt att tänka mig annat än att Per Albin hade
stoppat den efter en telefonpåringning från tyska ambassaden.
Han var sådan. De var sådana då.)

Men Brecht skrev om just den tvetydighet – de mot varandra
stridande krafterna – som drivit honom på flykt undan sina
landsmän. Ty också den sig ”bättrande” Mutter Courage gör kriget
till något utanför henne. Vad som behöver visas och behöver
läras är att hon själv med sin aktivitet är en del av det system
för vilket hon faller offer. Hennes omedvetenhet var och är
historiskt riktig. Se på Tyskland under Hitler, se på Förenta Staterna
i Vietnam, se på vårt Sverige och dess regering nu. Wickman
tror även han att han (och landet) tjänar på att stötta dollarn.
Wickman är även han Mutter Courage och sångarna drar bort
när ridån faller.

Det är denna tvetydighet som gör Mutter Courage till ett
stort stycke. Samma djupa tvetydighet och medvetenhet som i
en brechtsk dikt som ”An die Nachgeborenen”. Tvetydigheten
är styckets styrka. Men också dess fara. Det behövs inte många
sentimentaliseringar, inte många tonfall förrän stycket blivit
”klassiskt”, blivit ”tragedi”. Det ställer därför mycket stora krav
på skådespelarnas medvetenhet.

Brecht var på flykt undan sina landsmän. Dessa landsmän
ville straffa och döda honom för att han skrev mot det kommande
krig på vilket de menade sig skola tjäna. Han undslapp dem av
en tillfällighet. Men de blev – helt som han sagt – krigets offer
i stället för dess profitörer. Den som tror att dessa offer alldeles
av sig själva har dragit lärdom av sina olyckor bör uppsöka de
överlevande vid sina ölsejdlar i München. Eller uppsöka dem
som inte var landsmän visserligen men som nu sitter vid kungens
rådsbord i Stockholm och talar mot kriget men handlar med
kriget och tror sig tjäna på att bygga vägar åt Förenta Staterna
i Thailand.

Skådespelarnas uppgift blir då att i denna situation presentera
denna fabel – inte så att huvudpersonen börjar tänka på publiken;
utan så att publiken börjar tänka.
</chapter>

<chapter name="Skamhället, skulle det vara vi det?">
<h2>SKAMHÄLLET, SKULLE DET VARA VI DET?</h2>

Jag träffade en olaglig flykting i Stockholm. Han hade gått under
jorden. Han var tysk. Till inget land kunde han komma. I
Tyskland väntade fängelse. Han hade flytt från den tyska krigsmakten.

Nu talar jag inte om 1943–44. Då träffade jag flera sådana.
Kände en flicka vars föräldrar gömde en tysk kommunist hemma
hos sig. När polisen kom, den svenska polisen, gömdes tysken
i gaderoben.

Nej, jag menar nu. Just nu år 1968. Ty det är nu som polisen
jagar västtyska desertörer i Sverige. Till civilpersoner utklädda
kriminalare sitter på fiken och deltar i möten och hoppas få tag
på en av de olagliga. Det är regeringen själv som har förbjudit
flyktingarna att vara här i landet.

Angivare är jag inte. Jag har inte ringt Kling. Jag har inte
ringt polisen. Jag har inte låtit myndigheterna veta var den
illegale befinner sig. Jag känner inga samvetskval över att inte vara
angivare. Tvärtom; jag skulle skämmas om jag blev det – jag
skulle skiljas om Gun blev det – jag skulle för alltid säga upp
bekantskapen med en person som ringde regeringen och sade:

– Här på X-gatan nummer Y, Z trappor upp, sitter den ni
vill utvisa.

Ty med angivare umgås man inte.

Men lyssna nu:

– Asylrätten är ett heligt begrepp.

– I det här fallet kan man inte tala om asylrätt. Nu rör det
sig om personer från Västtyskland och Förenta Staterna.

– Vi som reser på konferenser för FN har alltid hävdat att näst
vårt dagstraktamente är den svenska asylrätten vår dyraste
arvedel.

– Amen.

– Skämt åsido. Detta är ju inga riktiga flyktingar. Hade de
kommit från Östtyskland då hade det varit en annan sak. Då
hade det varit frågan om flyktingar på riktigt.

– Jag känner Willy. Och det är ju från Willy de flyr. Inte
kan någon fly från Willy inte. Han gick som barn i huset hos

oss. Ja, se jag känner Willy bra jag. Det var en riktig flykting
det. Han Willy. Vår vän Willy.

– Nu säger man att Willy tycker att Sverige gott kan komma
med i Europamarknaden också.

– Det är bara någon som heter Böll...

– Grodan Böll?

– Nej, Heinrich Böll heter han. Han skriver till vår regering
och håller på.

– Det är en författare som inte ens dög att få nobelpris.

– Och han klagar på Willy.

– Vad vet en sådan där Böll om demokratins samvetsfrågor?

– Willy han deserterade han. Han var flykting. Men vad var
Böll? Han var soldat åt Hitler han.

– En sådan där gammal nazistsoldat som försöker lära svensk
arbetarrörelse vad demokrati och asylrätt är.

– Det är magstarkt.

– Men på många sätt förstår jag ungdomarna. Det är synd
om dem. De är en förvirrad generation. Så det finns mycket
man kan säga. Framförallt måste vi dock komma ihåg att det
just nu faktiskt finns ett beslut om utvisning. Man måste
respektera spelets regler. Om man vill ändra på dessa regler kan
man ju köpa en tidning i Stockholm och böija agitera för
desertörernas sak.

– Ja, tjugo miljoner kan de väl kosta på sig om de tror på
idealen.

– Men inte behövs det en tidning. Det räcker ju med att
bilda ett parti. Asylpartiet eller Desertörpartiet. Det är ju fria och
hemliga val här i landet. Om Desertörpartiet sedan vinner mer
än 50 procent av rösterna kan det ju bilda regering och ta in
desertörerna igen. Så går det till i en demokrati och ett
rättssamhälle.

– Ja, regler måste respekteras. Först skall du ange och sedan
får du bilda parti. Och kom ihåg att vi alla är lika inför Gud
och Lagen och Valurnan.

– Hälsa du desertörerna det.

– Vill du förresten ha en borgerlig regering? Vill du ha

Wedén som utrikesminister? Tror du förresten inte att Wedén
skulle utvisa han med?

– Skall du hugga arbetarrörelsen i ryggen med att bilda ett
nytt parti? Är du galen?

– Du skall inte bråka i onödan. Du måste förstå att det finns
viktigare saker än fråga om asylrätt. Tänk på ATP. Tror du vi
hade haft ATP nu om vi bråkat om asylrätten?

– Om du inte genast ringer polisen så sviker du rättssamhället.
Då får du inte tala i radio för Rydbeck.

– Det kan stå dig dyrt det. Radion betalar bra. Men radion
har ju skyldighet värna rättssamhället.

– Du sviker demokratin.

– Du sviker arbetarrörelsen.

– Men framförallt sviker du dig själv. Samhället är du och
jag och vi alla. Om du inte medverkar till att genomföra
samhällets beslut, då är du osolidarisk mot dig själv.

– Det måste han ju i alla fall fått lära sig i skolan. Vad
skulle vi annars ha anställt lärare för.

Så säger man. Ibland ett, ibland ett annat, ibland bara
sinsemellan. Men huvudsaken är att du skall vara lojal och känna
medansvar. Finner du att samhället handlar skamligt så skall du
bära din del av skammen. Alla skäms vi samman i skamhället
vårt och buss på desertören!

Men jag skäms inte över deras beslut. Du skall heller inte
skämmas. Det är inte vi som har beslutat detta om desertörerna.
Vi är inte medansvariga.

Om du nyss i valet röstade på regeringen så gjorde du det
för att du trodde Wedén skulle vara sämre. Du röstade inte på
regeringen för att den skulle släppa loss polisen mot politiska
flycktingar.

Men hör vad de säger om detta:

– Det finns ju något som heter realpolitik också. Det låter
illa men är bara så.

– Vi måste ju in i EEC.

– Hur man än vänder sig har man ändan bak. Visst är det
synd om de tyska desertörerna, men vi måste tänka på vår

exportmarknad. Vet du hur stor vår handel på Västtyskland var år
1966? Vi importerade för 4 775 000 000 kronor och exporterade
för 2 859 000 000 kronor. Västtyskland är vår största
handelspartner. Vi är ett litet land. Vi måste vara realister. Vi kan inte
vara samveten åt världen.

– Och du är ju med att dela på kakan. Det skulle gå illa för
dig om Västtyskland blev fientligt stämt mot oss för att vi gav
asyl åt flyktingar därifrån. En utvisad västtysk flykting är så
gott som en ny TV-apparat åt dig, en färg-TV!

Också det bör du ha hört. Det sägs speciellt om ”Tredje
världen”. Du lever i den rike mannens överflöd, brukar man
säga. Begriper du det inte så är du dum.

Du begriper det inte. Men du är inte dum. Du har rätt. Ty du
och Wallenberg delar inte på kakan. Du säljer din arbetskraft.
Det vet du. Ingen ”ger” dig arbete. De köper arbete. Och de
köper arbete och säljer produkter och gör vinst. Den vinsten har
du arbetat ihop. Men de tar den.

Visst plundrar de världen. Men det är alltid du och dina likar
som förlorar. Du förlorar på varje timme du arbetar. Andra tar
en del av ditt arbete. De äger det, säger de.

Visst tjänar exportindustrin på att staten Sverige lämnar ut
politiska flyktingar. Tjänade de inte så skulle det finnas asylrätt
i landet. Det vore ju bekvämast så. Men du tjänar inte.

Man tar ditt arbete från dig. Sedan söker man intala dig att
du har en del – din del – av skammen att bära. Du skall skämmas
samman med ”oss alla” över ”Tredje världens” nöd och över
kriget i Vietnam och över flyktingar som utvisas.

Men skammen är deras. När du och du och du själva tar
makten och själva beslutar över arbetet då är det slut på såväl
skam som utsugning, på såväl krig som flyktingförföljelser.

Om vi inte låter lura oss att åter lämna ägandet och makten
från oss.

Dock – innan dess – anger, gör vi inte.
</chapter>

<chapter name="Tid att minnas">
<h2>TID ATT MINNAS</h2>

De döda blir snabbt glömda. Man slår upp ett lägg, sidorna
redan gulnade, fram tittar ett ansikte. Man hör ett namn, man
letar i minnet, man säger:

– Ja, jovisst, jag minns.

Med det menar man att man minns namnet, man minns
gestalten, den skymtade förbi i regnvädret nere på Tegelbacken
en höst i ens tidigaste ungdom. Man minns alltså inte.

Men de dödas gärningar lever längre. Deras grepp släpper
inte. Deras handlingar har bestämt det liv vi har att arbeta i.
Plötsligt när man viker om ett hörn och vinden står våt mot
ansiktet kan man känna deras händer hålla fast i axlarna och
deras fingrar är kalla under kragen. Det är de dödas gärningar
som håller oss fast, som drar oss tillbaka. Och vi förbannar då
de döda.

Det gäller inte de dödas moral, deras person, deras rykte.
Det gäller deras gärningar. Vi måste lära oss känna de dödas
gärningar på det att våra egna händer inte skall hålla samma
förlamande grepp om våra efterlevande långt efter det att vi är
borta och förintade.

Man studerar det förflutna för att befria framtiden. Man har
inte bara rätt att döma de döda; man har skyldighet att väga
deras handlingar, noga pröva deras gärningar. Endast då kan man
lära sig handla så att man kan se på sina händer och säga:

– Mina händer kan bli skitiga; men de stryper inte de
efterlevande.

Det var Allan Vougt jag såg i lägget. Han har varit död
länge nu. Snart sjutton år. Många talar väl om honom. Jag kände
honom inte och vet ingenting om honom som människa. Andra
minns honom från kriget. Tågen som rullade om nättema. Men
han var väl inte stort värre än de andra. Anpasslingar. Det fanns
många höga herrar här i landet som gjorde betydligt mer. Som
gick betydligt längre. Som inte bara anpassade sig utan verkligen
sökte nyordna. De steg i graderna efter kriget. Varför skulle då
den anpasslige politikern Vougt inte ha fått sin belöning? Alla

de andra blev ju belönade.

Vad man bör minnas Vougt för är något annat. De hans
gärningar som fortfarande håller oss om strupen begicks i Paris för
trettiosex år sedan. Paris, augusti 1933. Det var på Socialistiska
Arbetarinternationalens konferens.

I april år 1932 hade de tyska socialdemokraterna varit med
om att välja Hindenburg till president. Parollen löd: ”Den som
väljer Hindenburg slår Hitler.” Den 30 januari 1933 hade
Hindenburg utnämt Hitler till Rikskansler, upplöst riksdagen (med
motiveringen att den nya regeringen inte hade en arbetsduglig
majoritet) och utlyst nyval. Den 27 februari brändes riksdagshuset.
Därefter vidtog den öppna terrorn mot arbetarklassens
organisationer.

Hitler var inte alls oundviklig. En enhetsfront hade kunnat
hindra fascismens seger. Det vet vi nu. Det visste man redan
1933.

Det rådde strid om enheten på konferensen i Paris. (I
Frankrike höll folkfronten på att värka fram.) Resolutionen på
Pariskonferensen sade i tre sammanhängande meningar tre olika saker:
”Utgående från historiens erfarenheter kan man inte försvara
en fortsatt splittring av arbetarklassen. SAI avvisar därför alla
enhetsfrontsmanövrer; de tjänar icke arbetarklassens enhet men bara
fortsatt kamp innom arbetarklassen. Men SAI förklarar än en gång
att det är dess fasta vilja att göra allt som står i dess makt för
att samla arbetarmassornas splittrade krafter.”

Denna sista mening blev for mycket för Vougt. Han
reserverade sig i Danmarks och Sveriges namn:

”De två delegaterna uppfattar därför resolutionen så att den
icke ger exekutiven fullmakt att inleda förhandlingar med den
Tredje Internationalen.”

Så lyckades en man från Sverige försena och försvaga den
nödvändiga folkfront som höll på att tränga igenom bland både
socialdemokratiska och kommunistiska arbetare. När man frågar
efter vilka som bär ansvaret för Andra Världskriget träder Vougt
fram ur skuggorna.

Men jag är helt övertygad om att de som ingenting lärt av

historien blir upprörda över att man säger så om en hedersman,
chefredaktör för Arbetet 1922–1953, andrakammarledamot
1928–1948, ledamot av första kammaren 1950–1952, försvarsminister
1945–1951, landshövding från 1952 till sin död. Han handlade
rätt. Det gick så bra för Sverige och tågen rullade bara om
nätterna och hans händer var rena.

Men när man skall kalla de politiker och ledare inom olika
partier och regeringar som bar ansvaret för andra världskriget,
då får också den döde Allan Vougt anmäla sig närvarande.
</chapter>

<chapter name="Berättelsen om den tyska hunden">
<h2>BERÄTTELSEN OM DEN TYSKA HUNDEN</h2>

På tal om EEC träffade jag en gång en tysk hund i Lübeck. Det
var i december år 1970. Gun och jag var på väg hem från Indien.
Vi hade nu kört upp genom Europa och var i norra Tyskland.
Vi skulle vara hemma till julafton.

Allt hade gått bra. Vår lilla Renault var lastad upp till
sidofönstren och knäade sig fram genom kurvorna. Den var fylld med
böcker och material. Men det enda spännande som hänt oss
detta halvår var att en fläktrem gått av utanför Herat och att ett
däck fått bytas i Shiraz. Och det var inte mycket på 3000 mil.

Det var tidig eftermiddag och vi närmade oss Lübeck. Från
Istanbul hade vi beställt plats på tågfärjan till Sverige. Sedan
dess hade vi kört in en dag. Nu skulle vi ta en vilodag innan vi
körde hem genom Sverige. Bada, sova, gå på krog kanske, titta
på Lübeck.

– Du kan väl fråga efter ett bra hotell mitt i stan. Men det
skall ha låst garage så vi slipper packa ur bilen, sade Gun.

Vi var alldeles vid infarten. Det låg en stor bensinstation här
vid motorvägen. Där fanns turistinformation. Vi var välkomna
besökare. Alltså körde vi in till bensinstationen. Jag klev ur bilen
och gick in för att fråga efter hotell. Det var tre man och en
schäfer inne på stationen. Männen spelade skat. En av männen
höll schäfern kopplad. De hade en kvinna också. Hon stod

fnittrande i ett hörn med händerna på magen. Jag öppnade dörren,
alla ser på mig, jag kliver in, jag säger:

– Ursäkta mig, känner ni till något hotell med...

Längre hann jag inte. Den närmaste av skatspelarna, den som
höll schäfern kopplad, släppte hunden. Det var en stor best. En
tysk polishund. Jag försökte hinna ut genom dörren. Men jag
hann inte, den högg mig i baken. Alla skrattade. Mannen med
hunden kallade på sin schäfer och strök den över ryggen.

Jag stod där och höll vänster hand om skinkan och blodet
rann mellan fingrarna och jag såg naturligtvis löjlig ut och
utmanade det nordtyska sinnet för humor och alla skrattade de.

– Sätter ni hundar på folk? sade jag.

Sedan talade jag om för dem vad jag tyckte om sådana som
satte hundar på folk. Utanför Förbundsrepubliken Tysklands
gränser var det ovanligt att man för ro skull hetsade hundar på
resenärer som frågade efter vägen. Jag pekade på hunden och
sade vad jag menade om inavlade och bitskt nervösa tyska
schäfrar som fått lika felaktig dressyr som tandställning. Blodet rann
utefter benet och de satt där flinande med korten i hand och jag
sade vad jag tänkte om deras flin; endast i en av undersåtlighet
präglad korpralskultur är det skrattretande att se en annan
människa blöda, sade jag. Då slängde skatspelama korten i bordet.
De reste sig upp. Hunden morrade. Kvinnan slog händerna för
ögonen. Men jag hann ut genom dörren och in i bilen och kom
iväg innan skatspelarna fått tag i mig.

Vi kör in i Lübeck. Så småningom hittar vi en polisstation.
Därifrån tar man kontakt med sjukhuset. På sjukhuset blir jag
omplåstrad och får en spruta. Efteråt säger läkaren:

– Kände ni hunden?

– Nej, säger jag.

– Då måste ni låta polisen ta reda på hunden. Det går rabies
här. Vi måste veta om hunden är frisk.

Jag tar mig tillbaka till poliskontoret. Egentligen hade jag
velat åka till hotellet, men jag ville klara ut den här
rabieshistorien. När jag kommer in på polisstationen reser sig den gråhårige
polisofficem. Jag säger:


– Det var om det där hundbettet...

Men jag hinner inte säga mer innan polisofficern avbryter
mig. Han är upprörd.

– Ni har förolämpat den tyska nationen! Det föreligger en
anklagelse mot er.

Jag försöker tala om hundbett och rabies men ingen lyssnar.
Jag förs in i ett inre rum. En polisman skall förhöra mig.
Hundbettet intresserar honom inte. Däremot undrar han om det är
sant att jag sagt att Förbundsrepubliken är en korpralsnation där
man hetsar hundar på folk.

– Man hetsade hunden på mig, säger jag.

Men ingen intresserar sig för att jag blivit hundbiten. En stor
motorcykelpolis i läderjacka säger:

– Ostraffat talar man inte så om den tyska nationen.

Hela den eftermiddagen och kvällen försöker polisen i Lübeck
få mig att erkänna att jag förolämpat den tyska nationen. Men
jag har varit med förr och vet hur polisprotokoll skrivs och
vidhåller envist att huvudfrågan är om den tyska schäferhund som
bitit mig är rabiessmittad eller inte.

– Han är inte rabiessmittad, säger polisen.

– Han bet mig.

– Alla hundar biter. Det är därför man har hund.

– Inte i Sverige.

– Våra tyska hundar är skarpa. Scharf! En riktig hund skall
bita!

– Jag vill bara ha ett veterinärintyg på att hunden inte är
rabiessmittad.

– Ni har förolämpat den tyska nationen.

Timmarna går. Man börjar tala om domstol och process.

– Jag är fullt beredd att ta en process.

– Då får ni stanna i Lübeck.

– Jag är beredd att stanna i Lübeck. Jag tar gärna en process.
Här kommer jag som resande till Lübeck och frågar efter vägen.
Genast blir jag hundbiten. När jag klagar, då ställs jag inför
rätta för att ha förolämpat hunden. Det är Förbundsrepubliken
Tyskland i ett nötskal.

Polisofficeren tittar på mig. Sedan säger han:

– Skall vi göra en kompromiss? Vi kommer inte att åtala er
om ni lovar att inte åtala hundägaren.

– Jag har aldrig velat åtala hundägaren. Jag springer inte
omkring och åtalar folk. Jag vill bara veta om hunden har rabies
eller inte.

Vid det löftet släpps jag. Några veckor senare skaffar svenska
beskickningen i Bonn fram papper på att hunden inte hade rabies.
Men när jag går ut ur polisstationen denna kulna decemberkväll
år 1970 kommer den store motorcykelpolisen i lädeijacka fram
till mig och säger:

– Om jag fick min vilja fram skulle vi göra processen kort
med såna som säger sånt som ni!

– Just det, säger Gun, det vet vi sedan förr. Det är därför vi
inte vill att Sverige skall in i EEC och komma under Tyskland.
Vi vill varken ha tyska seder eller tyska hundar i vårt land.

Ett ögonblick tror jag att polisen i lädeijacka skall arrestera
Gun på fläcken. Men polisofficern kommer fram.

– Låt dem gå, säger han.

Vi går till bilen. Benet värker men jag har sluppit bestraffas
för att jag förolämpade den hund som bet mig.
</chapter>

<chapter name="Fyrtio år senare">
<h2>FYRTIO ÅR SENARE</h2>

Nu är snart fyrtioårsminne. Det var den 30 januari som den
fascistiska samlingsregeringen Hitler-Hugenberg-von Papen på
laglig väg och under iakttagande av de parlamentariska
spelreglerna gavs makten i Berlin.

Den natten demonstrerade trasproletärerna i SA inför sin
ledare. Facklorna brann. Sångerna dånade. Det trampade av stövlar
när dessa stackars arbetslösa manschettproletärer och
deklasserade småhandlare och förtvivlade utstämplade arbetare hyllade
denna storfinansens samlingsregering som de trodde skulle ge dem
bröd och arbete och ett värdigare liv. De var fotfolket. Snart

nog skulle de få lära sig veta hut i julimorden år 1934. Nu
ligger de flesta bland dem sönderruttnade i massgravarna österut.
De fick plikta med sina liv for sin dumhet att välja
Hitler-Hugenberg-von Papen.

Den var monopolkapitalets regering. Öppet och skamlöst och
utan mask. Det var till en böljan de gamla monopolen; järn-
och stålindustrin och kolgruvorna som behärskade den fascistiska
samlingsregeringen och tog kontroll över statskassan och de feta
rustningskontrakten.

Men de unga och mer rovlystna monopolen inom den
kemiska industrin och elektroindustrin lyckades snart få sitt eget
tjänstehjon, representanten för försäkringsbolaget Allianz, Kurt
Schmitt, placerad som ekonomiminister. Dock gav sig inte järn-
och stålindustrin eller kolgruvorna.

Hitler hade kommit till makten genom att sprida löften om
social rättvisa. De som hade valt honom hade trott på honom.
Detta var nu besvärande för honom själv och för de generaler
och monopolherrar som handhade statens affärer. Det blev därför
nödvändigt för dem att slå ihjäl ledningen inom SA. På så sätt
kunde också olika betydelsefulla personer belönas genom att
Hitlers hejdukar fick ta livet av deras rivaler.

Julimorden år 1934 utnyttjades av järn & stål och kol för att
återvinna kontrollen över statskassan. Den 30 juli år 1934
lyckades de placera sin man, riksbankspresidenten Hjalmar Schacht,
som ekonomiminister. Han fixade rustningskontrakten åt sina
uppdragsrådgivare och satte den ekonomiska svindeln i system.

Men de yngre monopolkrafterna kring kemi- och elindustri
svarade med att sluta upp kring Heinrich Himmler. De bildade
”Freundeskreis des Reichsführers SS”. Där samlade de sina
vänner. Där var sådana som Otto Steinbrinck från Flick-koncernen
(Vereinigte Stahlwerke), Heinrich Bütefisch från IG-Farben,
August Rosterg från Wintershall, Rudolf Bingel från Siemens,
Hellmuth Röhnert från Rheinmetall-Borsig, Hans Walz från
Bosch, Richard Kaselowsky från Oetker, Emil Meyer och Karl
Rasche från Dresdener Bank, Karl Ritter von Halt från Deutsche
Bank och alla de andra monopolherrarna.


Detta sällskap var inte en vänskapskrets vilken som helst.
Detta var Tysklands herrar. Det var sådana herrar – och inte de
visserligen ondsinta men dock löjeväckande maskeradfigurerna
kring Streicher och Hess – som representerade den verkliga
makten och härligheten. De gör så fortfarande. Men på den tiden
talade de inte om EEC. På den tiden avlade herrarna vänskapliga
besök i högkvarteret på Prinz-Albert-Strasse där GEheime
STAatsPOlizei hade sin Zentrale. Och herrarna gjorde
gemensamma utflykter till Dachau och Sachsenhausen för att iaktta hur
man kunde handskas med marxister och fackföreningsfolk och
andra störande element.

SS och GEheime STAatsPOlizei höll ordning på
arbetsmarknaden. Ekonomin blomstrade för herrarna. Som ett ringa tack –
och ett bidrag till sådan verksamhet som inte borde förekomma
ens i den fascistiska statsbudgeten (”für gewisse ausserhalb der
etatmässigen Finanzierung liegenden Aufgaben”) upprättade
vänskapskretsen i januari 1936 ett specialkonto.

Pengarna betalades in över bankhuset J. M. Stein i Köln
(Reichsbankgirokonto der Postscheckkonto nr 1329) på
”Sonder-Konto S”. Medlen användes till personliga belöningar åt höga
SS-officerare och för speciella ändamål.

Från koncentrationslägren erhöll så herrarna i denna
vänskapskrets försökspersoner för sina medicinska experiment.

Värdet av herrarnas medicinska experiment på
koncentrationslägerfångar låg dock mer inom det psykopatologiska än inom
det ekonomiska fältet De roade sig undersåtligt med fångarna
men vad jag vet förde denna tortyr inte till en enda ny medicinsk
eller vetenskaplig landvinning.

Verklig nytta hade herrarna i stället av fångarna som
arbetskraft. SS samlade upp arbetskraften och tillhandahöll den åt
monopolen. Det var en arbetskraft som var billig i inköp. Den
var också helt rättslös, om arbetskraften blev uppstudsig kunde
den saklöst avlivas. När den inte gav tillräckligt utbyte längre
kunde den föras tillbaka till lägren för gasning och kremering.
Officerarna i SS och den tyska hären stod villigt till tjänst.

I och för sig gjorde de tyska herrarna i Europa bara vad

britterna gjort i Indien; men de gjorde det med mer tysk
grundlighet. Britterna behövde inte upprätta gaskamrar för att bli av
med det onödiga folket; de lät den vanliga svälten sköta saken.

När Hitler sedan inte längre verkade segerrik, då började de
tyska herrarna tala med sina vänner generalerna och biskoparna
om att livet var ont och demokratin nog nödvändig. När så Hitler
var borta tog sig herrarna nya politiker. Än bolmar röken i Ruhr
och vi går från Wunder till Wirtschaftswunder.

<i>Räntabilitetsberäkning för SS rörande koncentrationslägerfångar</i>
<table>
<td>Daglig inkomst för uthyrd arbetskraft <td>Reichsmark <td r>6:00
<td>Avgår utgifter för födoämnen          <td>Reichsmark <td r>0:60
<td>Avgår kläder och amorteringskostnader <td>Reichsmark <td r>0:10
<td 2>                                                   <td>――――
<td>                                      <td r>=        <td r>5,30
<td 2> Genomsnittlig livslängd per fånge 9 månader       <td>
<td>=270 x 5,30 =                         <td>Reichsmark <td r>1 431:00
</table>

Tillkommer intäkter från rationell behandling av lik:
<table>
<td>1 tandguld                           <td 2>
<td>3 värdeföremål                       <td 2>
<td>2 kläder                             <td 2>
<td>4 pengar                             <td 2>
<td>(Genomsnitt)                         <td>Reichsmark <td r>202:00
<td>Avdrag för förbränningskostnader     <td>Reichsmark <td r>  2:00
<td>                                     <td>           <td r>―――――
<td>                                     <td>Reichsmark <td r>200:00
<td 3>
<td>Genomsnittlig nettovinst SS tillgodo <td>Reichsmark <td r>1 631:00
</table>

(Tillkommer intäkter från utnyttjande av ben och aska)

Avlidna i ordinarie koncentrationsläger 1933–1945 1 180 650
Tillkommer judar, slaver och zigenare avlivade i förintelseläger
ca 10 000 000.
</chapter>

<chapter name="Berliner luft">
<h2>BERLINER LUFT</h2>

Det går mot vår i Berlin. Men än är himlen tung. Luften är
tjock och smetigt kall. När man tar i den silar den genom
fingrarna som en mycket tunn och kylig deg och den har en gråbrun
koldammsfärg. I tidningarna varnar man åter för inversionsväder
ty högt däruppe i det osynliga över oss är varm och klar luft
och en oändligt blå himmel. Nu lägger sig gammalt folk ned
och dör undan. Små barn hostar och kiknar och kippar efter
andan. Men himlen är odelad. Berlinerluften är varken öst eller
väst. Den är helt normalt blandekonomisk och samstatlig och
tyder på framsteg och härliga tider. För somliga

Jag ligger sjuk jag med. Inte så farligt. Bara lite feber och
allmänt fanstyg. Det går över. Ligger på en madrass på golvet
ty vi hyr möblerat men hyr av en arkitekt som bor modernt
utan möbler.

Stirrar i taket. Där är stuckornament från stuckatörernas stora
tid. Detta har en gång varit en paradvåning. Eller – för att vara
sanningsenligare – detta har en gång varit en del av en
paradvåning. Nu är våningen sedan länge delad i lägenheter. Men
utsikten är stor ty bomberna sopade rent runtom. Jag ser upp i
taket och i hörnen stirrar fauner mot mig. På sjuttiotalet byggdes
detta rum till sovrum. Men det var förra sjuttiotalet. Gründertiden
då kejsardömet just upprättats och Tyskland äntligen fått sin
nationella enhet. Fast på fel sätt och av fel klass och långt efter
det att alla andra i norr och väster kunnat bilda nation.

Så gick det som det gick också.

I detta rum skulle makten fortplanta sig. Men den som blev
fortplantad fick dö vid Verdun eller vara med om att lyfta Hitler
till makten om han inte kom bort redan i unga år.

Jag tycker inte om faunernas ansikten.

I Tyskland förmådde aldrig någon Henrik IV av Navarra och
Frankrike ena landet och upprätta nationen. Berlin blev aldrig
värt en mässa. De som försökte blev slagna. Bönderna steglades
och det larmades och hojtades om Gud på det att misären skulle
bestå. Också svenska politiker och härförare och hjältekungar

bidrog så gott de kunde till eländet. Mot kontant betalning och
löfte om plunder naturligtvis. Gustav II Adolf var ju bara ett
vanligt kungligt småstatsfnask som tillhandahöll sina
underlydandes liv mot pengar. Kardinalen betalade. Bönderna dog.
Kungen hyllas fortfarande på sina håll (i Skåne och Göteborg
tror jag) som troshjälte eller så.

Historien är gammal men vi lider av den än. Aldrig fick
folket ena Tyskland. Det blev Bismarck som fixade ett kejserligt
preussiskt lill-Tyskland. Det blev Hitler som försökte sig på ett
stor-Tyskland. Än är den tyska frågan inte löst. Nu låtsas
Honecker som om det funnes inte bara flera stater i Tyskland utan
även fler nationer. I DDR ändras och stryks (med preussisk
tjänstemannaiver som alltid) de olämpliga raderna i Bechers dikter.
De som talar om att det finns en tysk nation.

Detta arma Tyskland vars folk aldrig förmått själva ena sig
till nation. Och som fått sin borgerliga demokrati av främmande
ockupationsarméer och fått det som kallas socialism på ryska
bajonetter. Tänk att aldrig i hela sin historia ha annat än nederlag
och misär! Det är farligt det.

Också nästa krig i Europa kommer att börja som ett tyskt
krig. Ty den tyska frågan är inte löst och supermakterna spelar
sitt schack med varandra på tysk mark och i öst som väst ropar
trogna tyska politiker till dess de blir blå i ansiktet och de älskar
sin egen supermakt. Älskar, älskar nu och alltid. Men det tror
vi inte på. Methinks she doth protest too much. Och bakom de
officiella fraserna och de rituella politiska manifestationerna i
utrikesdepartement och parlament förbereder sig Tysklands
grannar på det kommande kriget. Inte därför att de önskar det. Heller
inte därför att de söker åstadkomma det. Men i Paris som i
Stockholm (och till och med i London trots den säregna brittiska
traditionen) kan man faktiskt sin historia och vet vad som måste
hända.

Diplomaterna från Warszawa och Budapest säger så mycket
de kan och bra mycket mer än vad man officiellt tror vore
möjligt. Mer kan de inte. Det finns ju sådana styrkor som med en
viss omskrivning kallas ”politikens realiteter” som är stationerade

i förläggningar och som vi alla av erfarenhet vet kan få
marschorder om man i Budapest eller Prag eller Warszawa säger för
mycket eller säger det alltför högt eller säger det officiellt.

Det kan aldrig bli fred i Europa förrän det tyska folket av
egen kraft förmår uppnå en nationell enhet och upprätta en tysk
nation. Nu fortsätter spelet om Tyskland även om det inte längre
är spelare som Richelieu eller Alexander I som spelar över
Tyskland och även om det inte längre är politiker som de preussiska
furstarna av huset Hohenzollern som spelar rollen av de ömsevis
krypande och ömsevis förrädiska inomtyska vasallerna.

Det skulle vara omöjligt att förstå fransk eller svensk
utrikespolitik om man inte insåg att de höga utrikestjänstemännen –
vad utrikesministrarna än av diplomatisk anständighet har att
säga och förklara – är väl medvetna om detta och på sitt sätt
gör vad de kan för att skydda det egna landet mot den nya
storm som oundvikligen växer upp ur den månghundraåriga tyska
misären. Ty nu spelar inte Frankrike längre Richelieus spel; det
gör i stället Kissinger och Sverige spelar sedan länge inte Gustav
II Adolfs spel. (Men om Honeckers spel som
Preussisk-Brandenbugsk statsman skulle Karl Marx haft en del att säga.
Han har redan sagt det i sitt stora manuskript om den polska
frågan. Men den boken har man undertryckt i DDR. Det är
fängelse på att söka smuggla in den. Av förklarliga skäl.)

Vi som gick i skolan under kriget hade tyska som första
främmande språk och allt var länge tyskt runt oss. Med Tyskland
reste vi efter kriget. Om jag sätter mig upp ser jag S-Bahn dra
förbi i en vid båge mot Friedrichstrasse i öst. För elva år sedan
låg jag sjuk på andra sidan muren och såg samma S-Bahn dra
förbi i en vid båge mot väst under samma tunga, gråbruna
himmel.

De stora herrarna spelar åter sitt spel om världsherravälde.
Runtom i små länder med lång historisk erfarenhet som Sverige
och Frankrike revar man seglen i utrikesdepartementen. Man
vet vad som kommer och man vet att det med säkerhet kommer
i Tyskland.

Vi däremot tror att det finns en väg. Men den är svår. Den

är att det tyska folket äntligen av egen kraft skall förmå lösa
sina nationella problem. Det mesta talar däremot. DDR och BRD
tillhör de ekonomiskt och militärt mäktiga länderna i Europa.
På båda sidor muren är de officiella medierna och tidningarna
lika lögnaktiga och det är lika förtvivlat på bägge sidor även
om det är bättre barnkrubbor på ena sidan och större konstnärlig
frihet på andra. De preussiska poliserna är också desamma fast
uniformerna skiftar. Och folk har lika lite att säga till om och är
lika försiktigt disciplinerade här som där. Och dock...

I snart fem sekel har de höga herrarnas spel mot Tysklands
nödvändiga nationella enhet utlöst krig efter krig. Det ena mer
förödande än det förra. Om inte folket förmår ena sig och slå
brädet överända är det vår tur att offras nästa gång.

Jag ser på faunerna från förra sjuttiotalet. Falskt leende
gubbansikten från en falsk nationsbildning. Undrar om detta hus står
kvar om tjugo år. Undrar vad som då finns av Berlin och av oss
och Europa.
</chapter>

<chapter name="Om individuell terror">
<h2>OM INDIVIDUELL TERROR</h2>

Det har sprängts regeringsbyggnader förr och det kommer att
sprängas fler ambassader än den som just sprängts i
Stockholm. Det kommer också att skjutas domare och strypas bankirer
och skäras halsen av politiker länge än. Och detta kommer att
genomföras under stort hallå från såväl terroristernas som polisers
sida (och ofta blir gränsen skäligen oklar) om att sådan är
vänsterns väg. Men det är den inte. Den har aldrig varit det under
de mer än hundra år detta har hållit på.

Här i Förbundsrepubliken Tyskland där många städer ännu
är urblåsta efter den öppna massterrorns tid skrivs det att vänstern
är terroristisk. Därför kan den som blir känd för att ha
vänstersympatier inte ens bli portvakt och polisen lägger ner stort arbete
på att pussla fram vem som läser vilka tidningar och har många
angivare anställda som rapporterar om vem som talar väl om

Albanien eller vem som menar att barn tar skada av stryk.

I Sverige där man ännu inte hunnit städa upp kring den
sprängda ambassaden talar Palme om Våldet och Svenska Dagbladet
om Vänstern. Det kan därför vara nyttigt att reda ut detta med
vänstern, våldet, den individuella terrorn.

Det finns flera tveksamheter i de västtyska processerna mot
den s k Baader-Mainhofgruppen. De västtyska poliserna
uppträder med påtaglig och mot normala regler klart stridande brutalitet
och tillstånden i de västtyska fängelserna står inte i
överensstämmelse med t ex FN:s deklaration om mänskliga rättigheter. För
detta kritiserar jag och andra de västtyska myndigheterna. I den
meningen försvarar vi den s k Baader-Meinhofgruppen. Det är
fel att fångar behandlas omänskligt och ovärdigt; det är fel att
det fifflas med lagarna.

Däremot är det rätt och riktigt att brottslingar grips. Brottet
är reaktionärt. Personer som är ansvariga för mord och
mordbrand och bankrån bör gripas och dömas.
Baader-Meinhofgruppen är ingen ”vänsterorganisation”. Salaligan var ingen
”meditationsgrupp”.

Också i ett socialistiskt Sverige skulle de gripits och dömts.
De hade inte kunnat få asyl som politiska flyktingar. När grupper
sådana som dessa uppträder i folkrevolutioner eller en nationell
befrielsekamp ställs de mot en vägg. Så är det.

Det är nämligen fel att tro att den som är mot tortyr av
brottslingar därmed är för brottet brottslingen begår.

Det är nu mer än hundra år sedan Marx gjorde rent hus. Han
tog till hårda metoder och skarpa ord för att kasta ut
rövarromantiker och småmordsteoretiker ur Internationalen. Det har sedan
dess inte funnits någon vänster som är gemensam mellan å ena
sidan arbetarklassen och dess förbundnas representanter och
organisationer och å andra sidan den individuella terrorns
förespråkare.

Inom vissa isolerade intellektuella miljöer har en viss
rövarromantik kunnat leva kvar. Den isolerade och anständige Wolf
Biemnann i DDR har sagt några förstående ord om
Baader-Meinhof; en och annan författare har kunnat finna något spännande

och revolterande i brottet så som den unge Sven Lidman innan
sin omvändelse skrev hyllningstelegram till en bondfångerska.
En stackars fängelsekund som han sökte heroisera. Men han
var inte ”vänster”. Sedan omvände han sig och blev sin tids
Sven Stolpe.

Jag tycker inte om våld. Jag roas inte av filmer där folk slår
ihjäl varandra. Men om Palme menar att det är för våldets skull
i sig som man bör vara mot den individuella terrorns folk då
hycklar han.

Indokinas folk befriar sig. De använder våld. Deras är ett
rättfärdigt krig men det är krig. Befrielsefrontens kulor dödar.
Dock stöder vi Indokinas folk. Vi anser också att vårt folk har
samma rätt till nationellt självförsvar. Också då skulle det vara
rätt att döda. De revolutioner vi hyllar har inte varit tebjudningar.
1793, 1830, 1848, 1871, 1917, 1949. Nej, inte utan våld.

Det är alltså hyckleri att säga att det är för våldets skull i sig
som vi fördömer den individuella terrorismen. Det är lätt att
hyckla på det sättet. Men det är fel. Ty våld och våld är inte
samma sak.

Det är inte ”hjältar” och ”genier” som formar historien. Det
är folket som är den drivande kraften. Den som – i någon
”vänsters” namn eller i någon ”revolutions” namn – menar att den
individuella terrorn i vissa extrema fall kan vara nyttig därför
att den fungerar som en tändande gnista har fel. Den individuella
terrorn kallas individuell terror inte för att den riktar sig mot en
individ (också i stora nationella befrielsekrig och folkliga
revolutioner blir det ju individer som dör) utan därför att den utförs
individuellt.

Grupperna kring Baader-Meinhof har alltså inte fel bara därför
att Västtyskland inte befinner sig i en sådan situation att där
råder och kan råda väpnad kamp utan även därför att även om
så vore skulle deras handlingar vara reaktionära och enbart tjäna
motståndaren. Ty även i en situation om totalt förtryck innebär
individuella aktioner mot förtryckare (och isynnerhet om
förtryckarna faktiskt är förtryckare och deras död av massorna
upplevs som befrielse) att det politiska motståndet dämpas; att

föreställningar om ”hjältar” och ”eliter” griper kring sig. Också i
den mest extrema situation bli den individuella terrorn negativ
därför att den passiviserar massorna. Det finns en mycket djup
sanning i Internationalens ord om att räddarn inte kan sökas i
höjden bland gudar, furstar, folktribuner utan att vi själva måste
befria oss.

Det är i synen på folket och hjältarna som den djupa olikheten
mellan vänster och höger visar sig. Den individuella terrorns
män och kvinnor står till höger bland andra hjältedyrkare och
övermänniskodrömmare hur revolutionärt de än talar.

Detta förklarar också varför de grupper som hyllar den
individuella terrorn så lätt blir reaktionens direkta redskap. Eller
rent av skapas av den politiska polisen. Varje gång det blivit
möjligt att undersöka de hemliga polisarkiven har det visat sig
att den individuella terrorns grupper inte bara varit infiltrerade
med angivare och provokatörer utan vanligtvis också ledda av
dem.

Det kan tyckas märkligt att just de statliga säkerhetsorganen
låter mörda och kidnappa statens representanter men så har det
varit. Så arbetade Ochranan i Tsarryssland. Så har reaktionen
fortsatt att arbeta. Också bland den s k Baader-Meinhofgruppen
finns personer som är mer än ”infiltratörer”. Det är därför
västtyska staten nu skapar en särskild lag, kronvittneslagen, för att
skydda och hjälpa dem.

Den individuella terrorn kan låta en eller annan ämbetsman
mördas vilket inte förändrar den sociala strukturen även om det
skulle råda fascistisk diktatur och den mördade var fascistisk
diktator. Detta ger reaktionen en förevändning att trappa upp
angreppen mot det som verkligen är vänster och som verkligen
hotar dem – inte hotar deras individuella liv utan deras kollektiva
klassförtryck. I ett land som Västtyskland som inte är någon
fascistisk diktatur men där klasstriderna tilltar och reaktionen är
stark ger den individuella terrorn reaktionen den välkomna
förevändningen att angripa individer och organisationer på
vänsterkanten.
</chapter>

<chapter name="Fred i vår tid">
<h2>FRED I VÅR TID</h2>

När Chamberlain och Daladier år 1938 offrade Tjeckoslovakien
åt Hitler och förmådde de borgerliga tjeckoslovakiska politikerna
och deras generaler att inte ta upp det nationella frihetskriget
mot de angripande tyska fascisterna då skulle det bli fred i vår
tid. Det blev det inte. Det blev blott ett större, långvarigare och
blodigare europeiskt krig.

Trettio år senare var det Husak och inte Henlein, Hacha och
Tiso som sattes till lydpolitiker åt utländska ockupationstrupper.
Åter var Tjeckoslovakien ockuperat. Brottet var lika stort 1968
som 1938/39. Men denna gång satt förbrytarna i Kreml och inte
i Führerns Reichskanzlei. Dock åter samlade sig statsmännen
och skakade lilla darren ur fingrarna åt varandra och lovade
runt och dyrt att nu skulle det råda avspänning i vår tid.

Den enda som sitter kvar sedan det förra fredsinbrottet är
Spaniens caudillo Francisco Franco vilken började som politisk
stjärtgosse åt Mussolini och som sedan villigt hållit fram sin
bas åt Förenta Staternas generaler. Mot kontant betalning
naturligtvis. Han är ett anständigt och katolskt fnask som inte gör
det för lustans skull utan blott för pengarnas.

På Europas motorvägar rullar de långa pansarkolonnerna.
Landskapen spärras av väldiga taggtrådsstängsel. De
atomvapenbärande raketerna vilar stridsberedda i sina betongvalv och det
rustas som aldrig förr. Under tiden fifflar statsmännen runt de
gröna borden och politikerna söker hålla folken i okunnighet på
det att staberna i lugn och ro kan lägga sina planer för det nya,
det än större och än långvarigare och blodiga kriget i Europa.

Den som inte tror mig behöver ju bara börja resa Europa
runt och titta på uppmarschen och besöka de kommande
slagfälten. Men det vill inte de personer som ger sitt stöd åt de
sovjetiska ledarnas brottsliga (enligt prejudikatet från Nürnberg!)
anfall på, och fortsatta ockupation av, Tjeckoslovakien. De söker
intala sig själva och andra att endast kineser kan lägga märke
till sådant som ockupationen av Tjeckoslovakien eller
upprustningen i Europa. I den mån de har något inflytande söker de också

tjänstvilligt få tyst på sådan debatt som inte passar herrarna i
Kreml.

Detta reser frågan om huruvida det kommer att bli möjligt
att mobilisera folket mot det kommande kriget.

De Kreml-trogna grupperingarna i svensk politik som för tio
år sedan sopats bort från nästan alla positioner har de senaste
åren planmässigt sökt borra sig in i vänstern igen. De har försökt
nå inflytande inom SAP:s vänster liksom inom VPK och även SKP
samt andra organisationer. Deras linje är för närvarande att söka
få tyst på all debatt om Tjeckoslovakien – under parollen ”rädda
enheten”. De har haft en viss framgång vilket redan kunnat
avläsas i det vikande politiska stödet för vänstern i Sverige.

Om de verkligen lyckas kommer de organisationer de får
kontroll över att isoleras och bli politiskt verkningslösa då de
kommer att överges av sina sympatisörer och väljare vilka –
med all rätt – vägrar ge sitt stöd åt organisationer vilkas tigande
om – eller till och med försvar för – den brottsliga ockupationen
av Tjeckoslovakien måste anses innebära ett accepterande av en
ockupation av vårt eget land i ett motsvarande läge.

En sådan ”enhet” under ledning av de Kremltrogna skulle
medföra att högerkrafter och ”gråsossar” – med ett massivt
folkligt stöd – kunde genomföra en total utrensning av allt som
kunde kallas ”vänster” ur folkrörelser, organisationer och
förvaltning

Redan har detta genomförts i Tyskland. Men därmed ges
också gatan fri för den svenska reaktionen nu i den ekonomiska
krisen. Det folkliga motståndet har försvagats och splittrats.
Kriget har ryckt närmare. För att värna freden måste vi göra upp
med ockupanternas vänner ty endast folken i Europa kan
förhindra detta kommande krig!

Torbjörn Tännsjö skriver att han ”blygs över att vara så
insinuant” som han är och det förstår jag ty det kan inte vara roligt
att behöva vara intellektuellt ohederlig. Talet om ”nationella
socialister” t ex för att insinuera en förbindelse till
nationalsocialismen! Det räcker med att jämföra Tännsjös text med vad jag
skrev i ”Berliner Luft” FiB/K nr 7/75 för att se att han verkligen

har skäl att blygas!

Men frågan om Tyskland är viktig. Brännpunkten i Europa,
den omedelbara krigsrisken, befinner sig i Balkan. Ett sovjetiskt
ingrepp i Jugoslavien efter Titos död och en snabb framryckning
över Rumänien och Jugoslavien mot Dardanellerna och
Adriatiska havet kan bli det utlösande momentet i ett tredje
världskrig i Europa. Det är kring den möjligheten folken måste
öka sin vaksamhet just nu! Men också Tyskland bulnar mot
krig.

De demokratiska och folkliga krafterna i Tyskland har tre
gånger under senare tid misslyckats med att skapa ett nationellt
enat Tyskland: 1848, 1918, 1948. Bismarcks lilltyska lösning
innebar ett Tyskland som enades uppifrån på Preussens villkor.
Det har förblivit modellen och denna reaktionära politik utlöste
två världskrig.

Bismarcks modell innebar dock delvis den klassiska
preussiska politiken; Preussen och Kreml i förbund. Det var
därför Marx påpekade att förutsättningen för Polens nationella
frihet och Tysklands nationella enhet var krossandet av Preussen
och Kreml. Situationen i dag är inte stort annorlunda. Det finns
ett flertal reaktionära svar på frågan om Tysklands enhet. Med
militär ockupation håller Sovjet DDR kvar inom östblocket. De
fruktar att denna, den mest industrialiserade staten inom
Comecon kan bryta sig ut för att gå samman med de mäktiga
västtyska monopolens stat. Det är en Bismarckmöjlighet.

Frankrikes politik i Europa blir helt begriplig först när man
inser att där fruktar diplomater och generaler en annan möjlighet;
att Kreml i sin kamp om världsherraväldet mot Pentagon spelar
ut det tyska kortet och låter teknokrater i öst få sin vilja igenom
att gå samman med koncernerna i väst till i Europas i särklass
mäktigaste industristat – men som i klassisk preussisk anda
arbetar i förbund med Kremls väldiga, folkrika och råmaterialrika
imperium.

De reaktionära lösningarna är flera! BRD behöver inget
privatkrig för att ena sig mot DDR. I det ögonblick
ockupationstrupperna dras bort går de två automatiskt samman. Men det

blir en Bismarck-enhet.

För oss alla är dock ett demokratiskt och fredsälskande enat
Tyskland på folklig grund en nödvändighet om vi skall överleva
de kommande decenierna. Det ohyggliga är att den tyska vänstern
låtit sig manövreras ut i sterilitet och lämnat nationen åt
reaktionen.
</chapter>

<chapter name="Vad är vänstern? Allt! Vad vill ”vänstern” bli? Intet!”">
<h2>VAD ÄR VÄNSTERN? ALLT!
VAD VILL”VÄNSTERN” BLI? INTET!</h2>

Nu gäller det vänstern. Jag kommer att begagna ordet i två
betydelser. Det gör jag för att komma åt det politiska innehållet.
Dels är vänstern beteckning på den stora folkliga front av
demokrater och progressiva som alltsedan franska revolutionen i
Europa drivit historien framåt. I takt med arbetarklassens
framväxt har dess organisationer blivit alltmer ledande i denna front.
Marx var dess förste store politiskt och teoretiskt ledande
personlighet. Dels är vänstern den beteckning vissa intellektuella
och allmänt radikala grupper använder om sig själva.

Jag menar att begreppen under diskussionens gång sorterar
ut sig och vi kan veta var vi (och Marx) hör hemma.

Här i Berlin märks det kanske bäst. Ty här syns det tydligast
då situationen här är typisk. Berlin är Europa i renkultur. Tag
till exempel folket och nationen och familjen och moralen och
lägg därtill socialismen.

Då det var Marx och arbetarrörelsen som stod för folkets
krav övertog fascisterna ordet folk för att bedra massorna. Av
detta har vänstern dragit slutsatsen att folklighet är fascistiskt.

Då det var det arbetande folket och arbetarklassen som hela
tiden kämpat för tysk nationell enighet på demokratisk grund
gentemot Bismarcks lilltyska och reaktionära överhetsstat övertog
fascisterna ordet nationell för att bedra massorna. Av detta drog
vänstern slutsatsen att nationell var något fascistiskt.

Då kapitalismen upplöste alla mänskliga band och förvandlade

kärleken till en vara och föromänskligade människan var det
arbetarklassen (och dess teoretiker som Marx och Engels) som
stod för kärleksäktenskapets och parfamiljens förverkligande. För
att bedra massorna övertog fascisterna kravet på skydd för
familjen. Av detta drog vänstern slutsatsen att skydd för familjen var
ett fascistiskt krav.

Då arbetarklassen gentemot imperialismens omänsklighet och
kapitalismens allmänna upplösning stod för kamratlighet och en
ny och högre moral övertog fascisterna såväl ordet kamrat som
orden om en ny och högre moral för att bedra massorna. Av
detta drog vänstern slutsatsen att moral var något fascistiskt.

Då arbetarklassen ställt kravet på konsten åt folket övertog
fascisterna också detta uttryck för att bedra massorna och
vänstern skyndade sig att förklara parollen reaktionär och anslöt
sig i stället till de verkliga fascistiska futuristernas och
avantgardisternas formexperiment.

(Ja, denna vänster spekulerade till och med om att allsång
och folkmusik – för att inte tala om kroppkakor – vore
reaktionärt.)

Nu när krisen blir allt djupare och arbetarklassen befinner
sig i verklig daglig kamp för sina direka livsintressen kommer
denna vänster fram och förklarar för arbetarklassen och det
arbetande folket att en verkligt radikal politik måste vara ofolklig,
antinationell, familjefientlig och därtill allmänt omoralisk och
gärna formellt avantgardistisk.

En sekt inom denna berlinska vänster förklarar därtill att den
eftersträvansvärda socialismen befinner sig på andra sidan muren
och att arbetarklassen där kan se framtiden.

Arbetarklassen här i Berlin tar sig över till andra sidan muren
och ser hur den socialismen där fungerar nu. Den lyssnar sedan
till vänsterns olika krav för att därefter med enorm och
förkrossande och nästan total enstämmighet förklara att om socialismen
ser sådan ut då vill klassen inte ha med den att göra och om det
är detta som är vänster då står klassen till höger. Samtidigt
fortsätter den en verklig och bitter och daglig kamp för sina
intressen.


Men om motståndarna, förtryckarna, de härskande klasserna,
kan överta och förvränga alla de stora kraven då hjälper det
inte med den vanliga bittra och dagliga kampen för
arbetarklassens direkta intressen. Då kommer den stora vänstern, den
verkliga, åter att lida nederlag.

Därför är det nödvändigt att skilja ut ”vänstern” från vänstern.
Den processen genomförs nu också här i Berlin. Men vi har
inte hur mycket tid som helst på oss. Och om vi lider nederlag
då bör vi inse att detta nederlag kan bli långt och djupt som det
förra. Då kommer också de nya krigen i Europa säkert som
amen i kyrkan.

Runt om i den socialdemokratiska pressen går ett klipp. Jag
tar det från psykförsvarschefen Olle Svenssons Folket: (16-4-75):

”Dålig Myrdal

’Det kan aldrig bli fred i Europa förrän det tyska folket av
egen kraft förmår uppnå en nationell enighet och upprätta en
tysk nation.’

Nej, citatet är inte ur Mein Kampf. Det är Jan Myrdal som
löser den europeiska frågan i Franz Josef Strauss anda i en artikel
i FiB/Kulturfront. Den är författad på sjukbädden i Berlin där
Myrdal ligger och väntar på att kriget ska bryta ut.

Ny Dag (vpk)”

I och för sig är det naturligtvis Marx jag bygger på. Men det
verkligt intressanta är att såväl VPK:s Ny Dag som
psykförsvarets Folket anser att det tyska folkets rätt till nationell
enighet är en klart fascistisk paroll och att hävdandet att det
tyska folket – i likhet med alla folk – har rätt till
självbestämmande är ett reaktionärt krav och att freden egentligen blott
säkras genom att Tyskland hålls ockuperat och delat. Ty det är
det de säger. Jag däremot säger vad demokrater och socialister
påpekat flera gånger: frågan om den tyska nationalstaten är en
kärnfråga för Europa. Endast det tyska folket självt kan med
egen kraft skapa ett demokratiskt och enat Tyskland. Om denna
livsfråga för det tyska folket lämnas åt reaktionen så blir kriget
oundvikligt. Som 1870. Som 1914. Som 1939. Vi bör inte ha

några illusioner.

Hos oss har det inte lyckats reaktionen att någon gång segra
så som den segrade i Tyskland 1933. Vi har därför på ett sätt
en bättre utgångsläge. Men sämre på det sättet att vi inte kanske
helt klart förstår varför vi – och med vi menar jag oss inom den
verkliga och stora vänstern – måste ta tillbaka nationen från
Bohman och Wallenberg och de fifflande överstarna och
generalerna i försvarsstaben. Det är vi som är nationen. Det gäller
också det blågula. De färgerna är våra.

Men därför får vi också ordentligt se till att den ”vänster”
som hävdar att endast det antinationella, det ofolkliga och det
avantgardistiska är radikalt skiljs ut ur vänstern.
</chapter>

<chapter name="Att byta åsikter">
<h2>ATT BYTA ÅSIKTER</h2>

Det är ju inte konstigt att folk byter åsikter, menade Eric
Linklater. De byter ju underkläder så varför skulle de inte byta åsikter.
Gamla begagnade åsikter gulnar och börjar lukta surt.

Han var konservativ men visst hade han rätt i detta. Det är
nödvändigt att ständigt förändra åsikt om verkligheten då
verkligheten ju ständigt förändras. Alltså: Man förändrar åsikt för
att bevara ståndpunkt! (Man måste springa fort för att kunna stå
kvar på samma ställe!)

Detta förklarar någonting som många grubblar över. Det som
är sant ett år blir lögn nästa år. Samma ord som nyss var radikala
har nu blivit reaktionära. Lenin påpekade en gång att det inte
fanns något slagord eller något krav som inte i ett givet läge
kunde ställas och utnyttjas av reaktionen.

Men detta innebär inte att alla katter är grå eller att alla är
lika goda kålsupare eller att man kan nöja sig med ett litet lagom
småcyniskt avståndstagande i väntan på att skeendet åter vänder.
Det är vi som vänder skeendet!

De som nyss ropade: ”USA UT UR INDOKINA!” kan inte längre
ropa detta då USA tvungits lämna Indokina. De vet att detta

innebär att USA:s makt avtagit. Nu diskuterar de huruvida båda
supermakterna är lika goda kålsupare eller om USA:s makt relativt
sett minskat så mycket att den andra supermakten, Sovjetunionen,
nu är den mest rovgiriga. Men om nu dessa som diskuterar aldrig
ropat: ”USA UT UR INDOKINA” och om den front av världens folk
som drev USA ut ur Indokina suttit och småcyniskt iakttagit
skeendet och väntat på hur det skulle utveckla sig... då hade USA
aldrig drivits ut ur Indokina. Det är vi som vänder det skeende
vi ständigt på nytt måste undersöka och så bilda oss åsikt om!

Men om det är nödvändigt att ändra åsikt om en verklighet
som ständigt befinner sig i omvandling är det också nödvändigt
att ändra åsikt därför att man ofta har fel. Man är okunnig; man
behöver lära sig bättre. Dessa två nödvändigheter vävs in i
varandra och kan i praktiken inte skiljas från varandra.

Jag kan ta mina egna åsiktsbyten till exempel. Det gör jag
inte för att jag är speciellt självupptagen utan för att mina
åsiktsbyten sker inför öppen ridå då jag är yrkesskriftställare.

Läs vad jag skrev i ”Att vägra döda, att vägra värnplikt”!
Då argumenterade jag för värnpliktsvägran som politisk
kampform; nu argumenterar jag för nödvändigheten att kämpa för en
utbyggd värnplikt och ett folk i vapen. Jag har bytt åsikt. Det är
lätt att se.

Radikalpacifist var jag inte; jag har inte ändrat min
grundläggande ståndpunkt. Men jag hade låtit mig följa med strömmen
och misstrodde de små folkens möjligheter mot supermakternas
övervåld. I likhet med de flesta av oss har jag fått lära bättre.
Jag hade börjat lära om just som boken kom ut. Sedan blev det
på något år helt tydligt för mig liksom för de flesta andra att
det jag skrivit var felaktigt därför att synpunkterna visserligen
var intressanta men slutsatserna oriktiga.

Men i stort hade jag ju fel redan när jag skrev. Jag lärde om
under påverkan av de indokinesiska folkens kamp men jag borde
ha kunnat undvika mina felaktiga slutsatser om jag till exempel
analyserat det albanska folkets erfarenheter från befrielsekriget
mot de italienska och tyska fascisterna. Men jag gjorde ett gängse
fel; ett typiskt fel. Jag skulle ha övervunnit det om jag då

undersökt förhållandena bättre.

Ett fel som just nu är gängse – och i verklig mening typiskt
– är ”det tyska felet”. Uppfattningen att den nationella frågan i
Tyskland är en sidoordnad eller enbart historisk fråga har lett
till att många inom ”vänstern” tror att den bara är aktuell för
sådana som Franz Josef Strauss och konstiga bayerska
stambordspolitiker. Supermakterna har ju gjort upp om Tysklands
bestående delning och de officiella tyska politikerna såväl i
Östtyskland som i Västtyskland tycks ha blivit överens. Den tyska frågan
är avförd från dagordningen och kan läggas till handlingarna.

I den frågan har jag också förändrat åsikt. Att de östtyska
politikerna tvungits förklara sin del av Tyskland som egen nation
vilken nu oupplösligt ingår i ”den socialistiska statsgemenskap”
som leds från Kreml och att ”vänstern” i Västtyskland i det
stora hela visat sig oförmögen att formulera den tyska nationella
frågan kan komma att få katastrofala följder för oss alla. Att jag
förändrat åsikter beror inte på att jag fått några uppenbarelser
utan på att jag ju bor här i Berlin sedan ett år och hela tiden
studerar och diskuterar just detta. Och om ”vänstern” som helhet
just nu är oförmögen att tala om nationen i Tyskland finns det
naturligtvis ständigt fler och fler inom vänstern som inser
nationens betydelse. Dem umgås jag med. Frågan – som de
själva brottas med – är om de hinner bygga upp en bred folklig
front för ett enat, demokratiskt och fredsälskande Tyskland i tid.

Som skriftställare är – anser jag – en av mina huvuduppgifter
att åskådliggöra såväl förändringen som nödvändigheten att ta
klar ställing. Dessa två krav utesluter ju inte varandra; de
möjliggör varandra.

Det är viktigt att visa att det som var rätt kan bli fel. Tag
min bok om Sovjetunionen till detta exempel. 1960 var jag i
Turkmenistan i sovjetiska Centralasien. Huvudintrycket var starkt
positivt. De negativa fenomenen verkade vara restfenomen. 1965
var jag tillbaka i Turkmenistan. Då hade de negativa fenomenen
tagit överhand och blivit dominerande.

Jag valde då att redovisa detta i en bok: ”Turkmenistan. En
revolutions övergångsår”. Jag gav där först 1960 års bild och

sedan 1965 års förändrade bild och därefter den officiella
sovjetiska reaktionen på mina ord och slutligen mitt ställningstagande
till deras argument. Genom att göra på detta sätt blev det möjligt
att lyfta fram själva förändringen som det väsentliga och göra
den synlig. Hur pågick omvandlingen av Turkmenistan från en
självständigt styrd socialistisk rådsrepublik där det fanns en hel
del negativa fenomen tillbaka till en rysk lydstat där till och
med husfasaderna bestämdes av byråkrater i Moskva? Hur hade
detta förebådats?

(Att jag skrev om denna förändring fick en del personliga
konsekvenser för både mig och andra. Den ryska byråkratin
visade sig – precis som jag skrivit – åter besjälad av samma
tsaristiska lakejmentalitet som förr. Men den berättelsen är rolig nog
att vara värd ett eget kapitel.)

Frågan hur åsikter om Sovjetunionen förändrats är inte en
abstrakt fråga. Jag förändrade åsikt om Sovjetunionen då jag
inte ville överge mitt grundläggande ställningstagande. De tyska
kommunister som år 1935 principfast höll kvar åsikten att
Versaillesfreden var en våldsfred som det tyska folket nu måste
bryta och principfast höll kvar åsikten att socialdemokratin var
huvudfienden hade visserligen behållit sina åsikter men de hade
förändrat sitt grundläggande ställningstagande och gått samman
med Goebbels och de andra ”vänstermännen” inom NSDAP
(Nationalsocialistiska Tyska Arbetarpartiet).

Under de tio år som gått sedan jag skrev ”Turkmenistan. En
revolutions övergångsår”, hade det med varje år blivit allt
tydligare att Sovjetunionen i dag är en fascistisk stat som behärskas
av en liten klass av ny typ. De följer fascismens traditionella
politik att skaffa kanoner i stället för smör och de utgör en
ständigt ökande fara mot sina grannar. Jag vill inte att Sverige
först skall finlandiseras och sedan bli lydstat. Därför argumenterar
jag nu också för nödvändigheten av en utbyggd värnplikt och
ett folk i vapen.
</chapter>

<chapter name="Att förklara världen">
<h2>ATT FÖRKLARA VÄRLDEN</h2>

Synnöve Clasons avhandling om Lion Feuchtwangers roman
”Framgång” har skrivits på tyska språket. Det är rimligt då det
gäller en tyskspråkig författare. Men avhandlingen rör såpass
väsentliga frågor att den på ett eller annat sätt borde göras
tillgänglig för svenska läsare.

Dess titel ”Die Welt erklären” – Att förklara världen, återgår
på ett textställe i romanen där Feuchtwanger låter skriftställaren
Tüverlin uttrycka sin tilltro till det förnuftiga förklarandet om
ett medel att förändra världen och sin misstro mot våldet: ”Stora
riken går under; en god bok förblir.” Detta kan också ses som
den intellektuelle humanisten Feuchtwangers svar på Marx’ tes
om Feuerbach; att det gäller att förändra världen; inte blott
förklara den. Feuchtwangers bok ingår i den stora europeiska dialogen.

Den är från 1930. Då djupnade världskrisen. I Tyskland gick
två miljoner arbetslösa. Ytterligare tre miljoner arbetade blott
på deltid. Man kunde tro att den verkliga revolutionen stod för
dörren. Många tyska intellektuella trodde det. Några bland dem
tog tillfället i akt att rensa i leden som Wittfogel och Lukács.
Andra var hurtiga och skrev hymner till den nya tid som väntade
bakom hörnet eller beskrev den säkra sanningen att den tyska
arbetarklassen aldrig skulle låta sina organisationer förbjudas utan
skulle fortsätta demonstrera på gatorna vad regeringarna än sade.
Takt tu! sjöng de och var revolutionära år 1930. De mindre
revolutionärt inriktade sysslade med konstnärliga uppståndelser;
eviga freden, Nationernas Förbund, psykoanalys, nakenkultur
eller naturupplevelser. För övrigt sköttes de kulturella affärerna
som vanligt även under krisen.

Men vid valen den fjortonde september det året fick det
”Nationalsocialistiska tyska arbetarpartiet” sex miljoner
fyrahundratusen röster. Med ettundrasju ledamöter blev brunskjortorna
den näst starkaste partifraktionen i den tyska riksdagen. Lord
Rothermere själv begav sig från London till München för att
intervjua den nye store tyske rikspolitikem. ”Adolf Hitler,
småborgaren från Braunau am Inn, blev plötsligt en världshistorisk

gestalt” kommenterade Ernst Ottwald. (Som blev syndabock i
en av Lukács utrensningar och senare fick sona detta genom att
dö i läger i Sibirien 1943.)

Den som 1930 undrade hur det kunde komma sig att detta
patrask från Bruna Huset vunnit sådan framgång och hur denna
ständigt bankrutta organisation haft råd att hålla trettiofyratusen
valmöten kunde sedan finna svaret i en omfångsrik roman. Lion
Feuchtwangers ”Erfolg. Drei Jahre Geschichte einer Provinz.”
Det var en roman som gjorde samtiden begriplig. Den var skriven
som en historisk roman om ett längesedan förflutet men
behandlade Bayern under Weimar-republikens första år och
Hitler-rörelsens framväxt.

Den som läste denna roman behövde sedan inte känna någon
särskild undran över att patrasket nu år 1930 vann framgång
eller grubbla över hur det fick råd att hålla sig med
trettiofyratusen valmöten. Minst av allt fick den uppmärksamme läsaren
anledning att tro att det rörde sig om någon den tyska ungdomens
revolt mot systemet.

Kritiken var måttligt förtjust. Nazisternas och den reaktionära
pressens upprördhet är inte förvånansvärd eller ens intressant.
Men intressant är att den liberala pressens kritiker då år 1930
inte längre förmådde läsa uppmärksamt. Dessa kritiker hade
redan blivit oförmögna att läsa en roman som på ett gripbart
sätt skildrade tysk samhällelig verklighet.

I ”Weltbühne” som var organ för den kritiska intelligensen
och alltså hade låg upplaga och hölls i ett undanskymt hörn av
den allmänna kulturscenen analyserades dock omedelbart denna
liberala oförmåga inför Feuchtwangers roman. Ännu för några
månader sedan skulle en sådan roman hyllats i den stora liberala
pressen. Men nu var det den politiska reaktionens tid och den
estetiska reaktionen följde tätt i spåren. Det var romantik, det
var drömmeri, man var trött på social kritik. Det var själ och
längtan.

Ett par år därefter när Weimar-republikens politiska
institutioner avskaffat sig själva genom olika nödförordningar fick
patrasket makten utan att den stora tyska arbetarrörelsen förmådde

göra någonting. Och de liberala pressmän och kritiker som inte
fått fly eller tystna för att de stämplats som judar eller varit så
samhälleligt aktiva att de tvangs i emigration de likriktade sig
själva. Den tyska pressen likriktade sig själv med en sådan
fruktansvärd effektivitet att Hitler-regimen inte någon gång under
hela sin tid behövde använda sig av den lag den stiftat om
utgivarens och redaktörens ansvar den 4 oktober 1935. Lion
Feuchtwangers roman förklarar också sin tid så omsorgsfullt att den
nutida läsaren begriper såväl kritikens oförmåga 1930 som den
tyska intellektuella borgerlighetens och den tyska arbetarrörelsens
kollaps 1933. Lion Feuchtwangers roman har förblivit en av de
stora skildringarna från vår tid.

Feuchtwangers författarskap tillhör de förbisedda. Inte av
publiken men av det som kallas – eller kallar sig – den
kvalificerade kritiken. Ett av skälen är att Feuchtwanger är en läsbar
författare med publik. Då han är lätt att läsa men samtidigt en
intellektuell som tror på förnuftet och på resonemangets makt
ställer han stora intellektuella krav på sina kritiker. Krav som
dessa inte förmådde uppfylla 1930 och vilka de under
restliberalismens fortgående förfall ut i romantik och drömmeri och
konstnärlighet alltmer sällan förmår ens uppfatta som krav.

Ett annat skäl är att hans intellektuella och politiska hållning
stämmer illa överens med de officiella ideologierna i Europa,
öst som väst. Saken är inte så enkel som att han är för litet
marxist för att accepteras helt och fullt i Östtyskland och för
mycket marxist i sin samhällssyn för att accepteras helt och
fullt i Västtyskland; den kritiskt förnuftiga distans han håller till
sitt material fortfar att svära mot de myter som är officiella.
Feuchtwanger var påverkad av såväl Marx som Freud. Det är
fullt möjligt att från marxsk ståndpunkt belysa det förnuftiga
feuchtwangerska bygget så att sprickorna i strukturen blir tydligt
synliga. Men att göra så blir inte bara att avslöja de officiella
akademiska ideologierna i Västtyskland utan även att synliggöra
den officiella östtyska ideologien som en ideologi; en till
marxism förklädd rysk-preussisk statsfilosofi.

Det är alltså mycket som talar för att den lättläste och

intellektuellt arbetande författaren Lion Feuchtwanger med sin
miljonpublik skjuts åt sidan i gängse akademiska och litterära debatter.

För att visa mekanismen bakom detta åt-sidan-skjutande kan
jag ta ett exempel:

I romanen ”Erfolg” som handlar om Bayern efter
revolutionens misslyckande och rådsrepublikens fall förekommer knappast
arbetarklassen. Det måste naturligtvis en marxist påpeka. Och
vad sedan? Ty påpekandet måste ju leda rakt in i frågan om
vart denna arbetarklass och dess organisationer tog vägen inför
Hitler. Det är en av dessa naiva frågor vi alla ställer oss men
som i de officiella ideologierna inte ens kan formuleras.
Feuchtwanger ger i sin roman ett svar. Det är ett radikalt borgerligt
svar, det är inte folket som är den drivande kraften. Ytterst gäller
det makternas kamp i en nödvändig historisk process.

Det räcker ju inte att säga att man inte är överens. Det räcker
inte med att hänvisa till klasskampen; ty vart tog den tyska
arbetarklassen vägen som klass? Ett marxistiskt svar måste gå in
i den konkreta tyska situationen och föra tillbaka till Marx. Men
i den ideologiserande östtyska marxismen är den vägen spärrad.
De centrala verk av Marx som då måste diskuteras finns inte i
bokhandeln, finns inte tillgängliga för läsning, diskuteras ej. De
finns inte i Marx-Engels Werke. Såvitt jag vet har de inte
publicerats i Östeuropa sedan år 1947 då brottstycken av dessa
Marx-manuskript trycktes i ”Marx und Engels über das reaktionäre
Preussentum” (Moskva 1947). Lion Feuchtwanger blir sidoställd
då en allvarlig debatt i Tyskland kring hans verk för rakt in i
centrala historiska frågeställningar kring den tyska misären. Dessa
frågeställningar är nu lika otillåtna i väst som i öst.

Förutsättningarna för att en sådan diskussion skall kunna bli
möjlig; att man utifrån kan bryta sig in i de officiella tyska
ideologierna och ställa frågor, blir att Feuchtwanger återges sin
rättmätiga plats som betydelsefull intellektuellt arbetande
författare med miljonpublik. Det har Synnöve Clason gjort. Hennes
avhandling, ”Die Welt erklären. Geschichte und Fiktion in Lion
Feuchtwangers Roman Erfolg” (Almqvist & Wiksell), reder ut
en serie frågor kring Feuchtwangers roman.


Vad hon har att säga om stilfrågor och om porträtten av
Brecht – Pröckl – är naturligtvis intressant men verkligt viktiga är
såvitt jag ser två andra diskussioner. Den ena rör romanens
historiska bakgrund. Hennes skildring av de bajerska tillstånden
under åren fram mot Hitlers ölhallskupp år 1923 visar varför
det blev nödvändigt för Lion Feuchtwanger att lägga flera års
arbete på att noga beskriva de politiska skeendena och den
andliga atmosfären i vad som då var en lantlig avkrok av Tyskland
de år då Hitler i världspressen ännu framstod som rent komisk
figur.

Därmed visar hon också sitt eget arbetes nödvändighet. Dessa
skeenden i Bayern för femtio år sedan är så otäckt närvarande
här och nu i Tyskland. Det fiktiva rättsfall Feuchtwanger
konstruerar av den tidens verkliga rättsfall är så typiskt ett av dessa
nu idag så till likgiltighet normala rättsfall i Förbundsrepubliken
att de knappt ens refereras i den anständiga pressen. En främling
finner dem groteskt komiska innan deras otäcka innebörd börjar
isa i ryggen. För att ta ett exempel jag inte sett omskrivet i
svensk press:

För sin verksamhet som strejkledare vid Ford år 1973 dömer
domaren Somoskeoy Baha Targün till sex års fängelse.
Sommaren 1975 skriver professor Bauer i ett privatbrev att Baha Targün
drabbats av terrordom. Brevet öppnas. Fängelsemyndigheterna
låter meddela domare Somoskeoy att professor Bauer kallat
domen en ”terrordom”. Domaren Somoskeoy anser att detta
privatbrev kränker honom och så böijar den förbundstyska rättvisans
kvarnar mala. Professor Bauer skall betala DM 2 400! Sådant
händer var dag i Tyskland. Nu som 1923!

Den andra väsentliga frågan rör den intellektuellt arbetande
författarens möjlighet att ta ett känt samtida stoff och med den
historiska romanens distansverkan förklara och tydliggöra
skeendet genom fiktion. Det centrala rättsfallet i boken har
säkerligen aldrig ägt rum och Hitler heter i romanen inte Hitler utan
”Kutzner” och är en annan och det som händer i boken och det
som en gång hände i München är två olika skeenden och dock
är Feuchtwangers fiktion så exakt att ingen som läst den behöver

tvivla ett ögonblick vilka som finansierade de 34 000 valmötena
år 1930 eller varför de gjorde så.

På svenska utgavs romanen ”Framgång” på Skoglunds förlag
år 1930 i Karl Fägerstens översättning. Skoglunds rättigheter
tillhör nu Gebers inom ESSELTE-koncernen. Jag förutsätter att
man vänder sig till Synnöve Clason och ber henne skriva ett
ordentligt efterord om romanens verklighetsbakgrund och
författarens arbetsmetod till en nyutgåva av Lion Feuchtwangers
”Framgång”.

PS:

Professor Bauer blev i sin process frikänd från anklagelsen att
ha smädat domaren Somoskeoy. I sitt försvar hade professor
Bauer framhållit att konsekvensen av åtal mot honom måste bli
att varje privat kommunikation vore straffbar då medborgare
med förgripliga åsikter ju kunde utgå från att deras post
öppnades och därmed borde inse att varje deras skrivna ord vore att
betrakta som riktat till offentligheten.

PPS:

Denna recension var beställd av Dagens Nyheters
kulturredaktion. När de väl mottagit den kom de med en serie skruvade
hyllningsrop om dess höga kvalitet och dunkla krav på grundlig
omarbetning. Tillslut betalade Dagens Nyheter 1 000:- för att
slippa trycka den. Den uppmärksamme läsaren bör själv kunna
förstå varför.
</chapter>

<chapter name="Mot politiskt förtryck i BRD och DDR">
<h2>MOT POLITISKT FÖRTRYCK I BRD OCH DDR</h2>

Detta är ett forum mot politiskt förtryck i kulturinstitutioner och
massmedier i Tyska Förbundsrepubliken och Tyska
Demokratiska Republiken. Jag är svensk. Man kan dock inte säga att jag
som utlänning lägger mig i tyska frågor. Ty dessa frågor rör
inte enbart Tyska Förbundsrepubliken och de är inte enbart en
fråga för tyskar.

Den tyska frågan är ett sår i Europa. Det tyska folket har
ännu icke med egen kraft förmått genomföra den nationsbildning
som övriga folk i Europa sedan länge genomfört. Det finns
historiska skäl. De går långt tillbaka. Nu befinner sig hela Tyskland
i kris. Den är såväl ekonomisk som nationell. Den är också
mycket komplicerad. Om det tyska folket självt icke lyckas
uppnå eller bevara de borgerliga demokratiska fri- och rättigheter
och därmed den ”civism”, det civilkurage hos medborgarna som
i Europa är en följd av folkens kamp från elvahundratalet fram
genom de stora borgerliga revolutionerna, då lyckas det heller
inte att lösa sina sociala och nationella problem. Då blir det åter
en tysk överhetslösning. Och detta är icke – det lär historien –
en tysk fråga enbart.

Vi som lever i Tysklands grannländer har inte bara allmän
medborgerlig rätt att intressera oss för tyska frågor; vi har en
plikt mot våra egna folk att så göra. Endast den som är blind
eller naiv kan underlåta att se hur supermakterna spelar sitt spel
i Europa. Och det är på tysk mark kring tyska frågor som fronten
mellan supermakterna går skarpast.

Vi kommer icke att kunna bevara freden i Europa om det
tyska folket icke lyckas uppnå och bevara resultaten av de stora
borgerliga revolutionerna och på folklig demokratisk – inte
Brandenburg-preussisk – väg söker lösningar på Tysklands sociala
och nationella problem.

Det finns i Tyskland intellektuella som har svårt att förstå
nödvändigheten av att försvara och utvidga den borgerliga
demokratin. De talar ibland som om det inte vore skillnad på borgerlig
demokrati och öppen reaktion. Sådana tankegångar kan bara

förklaras genom att vi tar hänsyn till det säregna tyska historiska
förloppet där de folkliga demokratiska rörelserna ständigt krossats
och utvecklingen formats av deras nederlag. Nederlaget i
bondekriget; den nationella och ekonomiska förödelsen under
trettioåriga kriget; den tyska misär som möjliggjorde
Brandenburg-Preussens makttillväxt som en principlöst kryssande lakej; det
nationella missfallet efter frigörelsekriget mot Napoleon;
nederlaget 1848; socialdemokratins sammanbrott inför krigsutbrottet
1914; den tyska revolutionens nederlag efter 1918; oförmågan
att hejda Hitler 1933; de tolv årens fascistiska herravälde;
Tysklands delning efter kriget och nu försöken att inlemma
Östtyskland direkt under Kreml – en sorts andra upplaga av det
traditionellt Brandenburg-preussiska eländet.

Hela denna tid har det tyska folket kämpat. Det är inte någon
speciell tysk arvsmassa som lett till nederlag. Men de
intellektuella på vänsterkanten som föraktar folkets kamp för demokratiska
rättigheter måste inse att de kämpar på den yttersta reaktionens
sida hur revolutionära deras ord än klingar. Försvaret för
demokratin i Tyska Förbundsrepubliken angår dock inte bara tyskar.
Den angår oss alla.

I november år 1975 överlämnades till exempel ett budskap
från Danska Arkitekters Landsforbund/Akademisk
Arkitektforening till Tyska Förbundsrepublikens sändebud i Danmark, Dr
Werner Ahrens. Det är ett av många liknande budskap han och
hans kolleger fått vidarebefodra till det tyska
utrikesdepartementet. Jag citerar ur det då det motsvarar vad den allmänna
opinionen i Tyska Förbundsrepublikens grannländer anser. Jag vill
understryka att det inte är långhåriga kanaljer eller politiska
extremister (för att använda det språkbruk som åter blivit gängse hos
er) utan breda skikt – även tekniker och lärare, ämbetsmän,
jurister, fackföreningsledare och andra som normalt röstar
socialdemokratiskt eller liberalt eller till och med konservativt i våra
länder som nu börjar reagera:

”Ifölge Danmarks grundlov er det grundlovsstridigt at
diskriminere en person på grund af vedkommendes politiske
overbevisning. Det er efter dansk opfattelse en af de centrale

forudsaetninger for exsistensen af et demokrati, at borgernes politiske
overbevisning er deres private anliggende, som de selv kan og skal
adskille fra deres eventuelle beskaeftigelse i offentlig tjeneste,
og som det offentlige omvendt er uberettiget til at anvende til
diskriminering i förbindelse med borgernes beskaeftigelse i
offentlig tjenste.

Det er vor upfattelse, att dette også må vara forholdet ifölge
den Tyske Förbundsrepubliks forfatning. Det må påkalde den
störste opmaerksomhed og aengstelse, hvis der inden for den
bryte eller aendre på en så central, demokratisk grundregel.
Uhyggelige, og desvaerre ikke ukendte, perspektiver for
forfölgelse af anderledes taenkende og troende åbner sig, hvis noget
sådant finder sted.

Danske Arkitekters Landsforbunds bestyrelse må derfor
indtraengende opfordre den Tyske Förbundsrepublik til, som
nabostat til Danmark, som medlem af EF og medunderskriver af
menneskerettigheds-konventionen at vaere på vagt på at diskriminere
medborgere på grund af deres politiske overbevisning eller
lignende.” (Arkitekten. Jan. 1976)

Efter Förbundsdagens beslut av den 16 januari år 1976 kan
man klart säga att Tyska Förbundsrepubliken icke längre med
liberala borgerliga mått mätt fyller minimumfodringarna på en
rättsstat på frihetlig demokratisk grund. Tyska
Förbundsrepubliken är icke längre en borgerlig demokrati i samma mening som
länder som Danmark, Norge, Sverige, Holland och så vidare.
Tyska Förbundsrepubliken utvecklar sig åter till en historiskt
vanlig tysk stat av överhet- och ämbetsmannatyp. En sådan som
Friedrich Engels beskrev med orden:

”Polizei beim Denken, Polizei beim Sprechen, Polizei beim
gehen, reiten und fahren.”

Detta är ingen moralisk skönhetsfläck på er stat. Det är ett
hot. Men det är inte bara ett hot mot tysk vetenskap och konst
– redan så allvarligt skadade av fascistemas förföljelser: det är
framförallt ett hot mot tyska folkets möjligheter att lösa de
allvarliga politiska problem som det nu står inför. Därmed blir
denna utveckling också ett hot mot oss andra folk i Europa.


Det är ett hot dels för att reaktionära och antidemokratiska
lagar i Tyska Förbundsrepubliken får spridningseffekt. Också
våra politiker och ämbetsmän brottas med ekonomiska
svårigheter och vill gärna ta efter det tyska exemplet för att kväsa
opposition och få bukt med vad de anser vara för dem skadlig
politisk och facklig agitation. Det tyska exemplet gör dem mer
beredda att själva överge den borgerliga demokratins tradition
till förmån för polisstatens metoder. Det krävs solidaritet och
sammanhållning över gränserna för att slå tillbaka reaktionen.

Men det är ett hot också för att denna tyska utveckling ökar
risken för krig i Europa. Kampen för att säkra freden i Europa
kräver en bred enhetsfront mot supermakternas
krigsansträngningar och mot den alltmer öppet rovgiriga ryska imperialismen i
Europa. Men en sådan förutsätter fri och öppen diskussion om
politiska frågor. Skeendet i Europa har gått så snabbt att många
människor överrumplats av händelserna. De försök som nu
genomförs från Tyska Förbundsrepublikens regerings sida att kväva
den öppna politiska debatten i Tyska Förbundsrepubliken banar
vägen för uppgivelse inför ryska påtryckningar och rysk militär
styrka. Det är inte möjligt för det tyska folket att slå vakt om
sin nationella existens utan möjlighet till öppen debatt i politiska
frågor. De nuvarande lagarna hotar därför direkt de europeiska
folkens fred och säkerhet. Därför måste vi bekämpa dem.

Jag vill ta upp fyra konkreta frågor som jag anser man bör
diskutera i kampen mot de nu pågående angreppen mot
grundläggande demokratiska fri- och rättigheter i Tyska
Förbundsrepubliken.

1) Sväva inte på målet när det gäller det tyska folkets rätt att
tala högt. Den som inte nämner situationen i Östtyskland framstår
med all rätt som en hycklare både inför folket i Västtyskland
och i utlandet. Ty förtrycket i Östtyskland är nu hårdare och det
nationella förtrycket är där för alla helt uppenbart.

Myndigheterna i Östtyskland och Västtyskland legitimerar
sina anti-demokratiska åtgärder med varandra. I Sverige får vi
alltid höra att den som kritiserar Östtyskland går revanschisternas

ärende och att den som kritiserar Västtyskland går Moskvas
ärende. Så har de båda tyska staterna på ett perverst sätt genom ett
tyst men skamligt fördrag lyckats dämpa och delvis oskadliggöra
kritisk belysning av sina handlingar. Man måste säga som det
är: det gäller att slå vakt om det tyska folkets yttrandefrihet.
Det är en principfråga och inte en taktisk fråga.

2) Både inom och utom Västtyskland används Strauss som
förevändning för myndigheternas antidemokratiska åtgärder. Den
som kritiserar regeringen går Strauss ärende. Strauss är mer
reaktionär. Man måste minska demokratin så inte Strauss får
möjlighet att minska den ännu mer. Det är möjligt att Strauss är så
nattsvart som han utmålas. Men man skyddar inte demokratin
genom att avskaffa den. Minns Brünings Notverordnungen!

3) Frågorna om de demokratiska rättigheterna är inte
”Konstnärsfrågor”, ”studentfrågor”, frågor ”för intellektuella”.
De rör folkets rättigheter. Så måste de presenteras. Reaktionen
talar om ”långhåriga studenter och skäggiga intellektuella”. Se
till att de inte lyckas med detta! Tag inte strid på skenfrågor!

4) Skilj mellan vän och fiende. Det hänger inte på etiketten.
Det avgörs i handlingen. Den som säger att han är ”vänster”
men som inte vill tala om hela det tyska folkets yttrandefrihet,
den som säger att han är så revolutionär så att han inte vill ta
strid för något så borgerligt som den borgerliga pressfriheten i
Tyska Förbundsrepubliken – den tjänar inte det tyska folket.

Men en katolsk präst som faktiskt står upp för
yttrandefriheten; en protestantisk lärare som säger att han måste ta ställning
mot de statliga påbuden om inskränkningar i folkets frihet då
man är skyldig att lyda samvetets bud; en konservativ ämbetsman
och jurist som hävdar att dessa lagar svär mot rättsstaten...de är
alla på sina olika sätt i denna situation vänner.

Jag tar extrema exempel. Men om ni inte förmår skilja mellan
vän och fiende i kampen för det tyska folkets rätt att yttra sig
då kommer ni att förlora och då går det oss alla illa.
</chapter>

<chapter name="Ack, Sverige, Sverige roddarland! eller med våta fingret i vädret">
<h2>ACK, SVERIGE, SVERIGE RODDARLAND!
ELLER
MED VÅTA FINGRET I VÄDRET</h2>

Vi känner alla till historien om mannen som lät sig falla ut från
Empire State Buildings observationsplattform. När han passerade
femtionde våningen sade han:

– Hitills har det gått bra.

Man kan säga att han var strängt logisk och grundade sitt
resonemang enbart på erfarenheten. Han kunde alltså vid
passerandet av tjugonde våningen konstatera att snabba växlingar av
våningsplan under fritt fall inte var förenat med större obehag.
Den tanken bör ha varit färdigtänkt när han passerade tredje
våningen och var på väg ned.

Jag är en svensk som snart skall fylla femtio. Och nu märker
jag att vi är där igen. Svenska överheten flyttar tyngdpunkten
och vänder vackra sidan åt nytt håll. Ty makterna har balanserat
om i kraftspelet och man tyr sig till den som för ögonblicket är
farligast. Den här gången är det Kremls storryska Sovjetunion
som visar tänderna och ministrarna håller tal om vänskap och
långfristig samverkan och Svenska Dagbladet upptäcker nya
värden bakom vargtänderna och statsministern hävdar att det är
eländigt av oss att kritisera Kreml; snart blir vi lymlar igen förstår
jag. Och det är fjärde gången jag fått vara med om växlingen.
Jag delar inte åsikten att erfarenheten hitills bevisar att
växlingarna säkrar oss fred och välstånd och trygghet.

Första gången upplevde jag det 1938. Runtom hade det varit
demokrati och ambulanser till Etiopien och Nationernas Förbund
och så började plötsligt allting därute i Brommas villastäder tonas
om i brunt. Här och där kom det upp bilder av Hitler på
väggarna. Kamrater vars föräldrar varit i Tyskland började leka med
SA-män i papier-maché. En ingenjör som nyss talat om blågul
frihet i Norden under det vi som ungar byggde med Meccano
han började nu tala som tekniker och att säga att som tekniker
kunde han inte annat säga än att Hitler varit bra för sitt land
och efter det att han sedan varit i Tyskland för firman fick hans

barn inte bygga Meccano mer med mig ty jag hade fått dem att
skymfa det tyska folkets store ledare och det var inte bra för
affärerna ens och än mindre för fosterlandet. Så upplevde jag
den växlingen när Sverige flyttade tyngdpunkten och inte längre
var av Nationernas Förbund, utan vände vackra sidan mot Hitler
och förklarade att Tyskland inte alls hotade oss.

Fem år senare visste jag mer om politik. Då växlade Sverige
än en gång beskyddare. Vi kallade herrarna roddare det året.
Nyss hade de varit tyska av sig och hetat nationella; nu hade de
börjat ty sig till de allierade och kallade sig demokrater. De
gick gärna med de norska färgerna i knapphålet och fick de
säga det själva så var de jössingar ända in i hjärterötterna.

Det var intressanta år att vuxna i. Det var då det bruna började
tona i skärt. Krueger hämtade upp Allan Fagerström från Lund
för att ge Aftonbladet demokratisk ansiktslyftning och bland de
femton familjerna gjordes snabba rockader. De som satsat på
Schacht flyttades ut i kulisserna och fram kom de som trofast
gått på brittiska ambassadens mottagningar även det mörka året
1940. Så undveks svartlistningen. Nästan.

De politiker som 1938 till 1940 gjort sig beredda på en tysk
seger och velat finna åt Sverige även en plats i det Nya Europa
utförde sin omvandling mitt på scenen och visade sig åter vara
desamma som de varit innan det förra rollbytet under växlingen
1938 till 1940; under mellantiden hade de dock innerst inne
hunnit omvandlas till sanna frihetshjältar och på fredsdagen och
månaderna därefter brast de ut i frihetsbindlar och frihetskors
och flammade stolt av hänförelse i ögonen när de talade om
folkens nya vår i ett fritt Europa.

Visst fanns det skurkar också i Sverige. Sådana som till
exempel de tobakshandlare som haft löpsedel för Dagsposten uppe
alltför långt in över 1943. Men sådana som Allan Vougt var
ärans män och kom upp i regeringen och talade för
arbetarrörelsens efterkrigsprogram och vart stor demokrat och socialist närapå.

En och annan bland fotfolket i den hemliga polisen som gått
Gestapos ärenden i Sverige blev så småningom illa åtgångna i
pressen och till och med straffade eller i alla fall närapå straffade.

De som upprättat samarbetet med Gestapo och sett till att
informationsflödet till Berlin fungerat ända in i det sista var däremot
äkta svenska högre ämbetsmän som inte kunde annat än fortsätta
stiga i graderna även under den nya och demokratiska och
frihetliga efterkrigstiden. Vi lever ju i en rättsstat.

Och om man under efterkrigstiden ville peka på några riktigt
klart skinande demokratiska ljus finge man peka fingret mot
Möller och Erlander. Finare fanns inte. Folkliga. Demokratiska.
Värnade om de små i samhället. Socialister därtill. Men vad
hemliga polisen och allt det beträffar under de år då landet
tonades i brunt var det ju Möller som burit det politiska ansvaret...
och det var Erlander som...

Dock sådant talades det inte om i den nya tiden efter kriget.
Och sådant räknas inte i Sverige. Inte officiellt och i tryck förrän
de inblandade alla dött och det kan bli vetenskap. Historisk
vetenskap.

Men det räknas i makt. Erlander hade apparaten och därför
kunde han också ta över partiet och statsministerposten när Per
Albin avled. Det är som det står skrivet: Takt, takt! Hållen takten,
den är mer än halva makten. Det tillhör det som alla visste men
som ingen skrev i tidningen ty pressen i Sverige är en anständig
press. Elander dök upp ur maskineriet och Wigforss fick hålla
god min i elakt spel.

Så kom 1948. Huj så det smällde och brakade när de nya
kulisserna slängdes upp. Nu var det inte längre folkens nya
Europa och hur ny skall den bättre världen bli och allt vad det
hetat under åren efter 1944 då tyskan just plockats bort som första
språk men myndigheterna ännu inte kunnat bestämma sig om
det skulle bli engelska eller ryska barnen skulle lära sig. Nu var
var frågan avgjord. Det skulle bli engelska. Förenta Staterna
var först, störst och bäst och det var ju inte konstigt eftersom
det dött så många i öster. Nu skulle det bli handelskrig och
kanske krig och Förenta Staterna var inte att leka med. Det blev
nya ord i ledarspalterna och i Prag visade studentpolitiker Palme
fram sina fötter och satte dem målmedvetet på den stege som
till makten bär och kämpade för demokratin. Det blev åter en

stor tid. Vi som var med glömmer det inte. Den var inte brun.
Den var stjärnspräcklig. Om vi nyss skulle känt frihetens
berusning och viftat med norska flaggor och dessförinnan fått höra
att vi var blonda och långskalliga i alla fall skulle vi nu uppleva
att vi hade kusiner i Förenta Staterna. Och det hade vi ju.

Hammarskjöld ordnade in Sverige i Förenta Staternas
handelskrig och Erlander såg till att det inte blev riksdagsdebatt. Det
var mot grundlagen men sådant spelar mindre roll när det gäller
att skydda en Hammarskjöld. Dessutom ville Washington inte
att man skulle tala om saken så mycket och Erlander stod ju på
demokratins sida.

Då det var processer i öst och processer i väst och processer
var ett populärt sätt att driva politik på femtiotalet fick också vi
våra processer. Man hittade Lodin och Enbom. Vi var ju många
som kände Lodin och Enbom och det kunde tyckas farligt att
plocka fram dem. Men jag och andra som rest upp till Stockholm
för att varna fredsrörelsen för den galne Lodin långt innan han
blev riksbekant vi tillhörde ju inte det poetiska folk som fick
skriva offentligt på det fria femtiotalet. Så det var ingen risk att
släppa fram Lodin. Dessutom hade det ju inte spelat någon roll
vad vi sade om vi fått skriva offentligt. Svenska domare vet sin
plikt som känt är.

Men inga träd växer upp i himlen. Förenta Staterna började
tappa struptaget om världen. Här i Sverige var sådana som vi
ännu lymlar men när vi blev många nog fann regeringen det
klokt att byta fot. Det var ju förnuftigt 1968 liksom det var
förnuftigt 1944. Erlander ställdes undan i garderoben där han fick
skriva memoarer med lämplig minnesförlust och Olof Palme
som ju var en av gossarna från femtiotalet och gått
privatsekreterarvägen upp genom karriären tog skuttet och blev med ens både
landsfader och nästan folk.

Så gick det några år då det talades om sådant som
förändringens vind och annat vackert. Men i Sovjetunionen hade nya
härskare vuxit sig starkare. De blev ett militärekonomiskt
komplex som kunde duga. När de slog till mot Tjeckoslovakien gick
hela överheten med facklor längs Stockholms gator och lät

lågorna brinna för friheten. Men det var som trettio år tidigare
när de också brunnit för friheten. De sneglade där de gick för att se
om det kanske var så att det höll på att komma en ny makt.

Det gjorde det ju. Mot mitten av sjuttiotalet hade härskarna
i Kreml den starkaste militärmaskinen i Europa. De hade tummen
i ögat på sina lydstater och hade faktiskt blivit just det hot som
Stalins Sovjetunion skällts för att vara men bevisligen inte var.
Alltså började de svenska herrarna smila alltmer inställsamt mot
öster där de gick trampande för friheten och sneglade sig kring.
När de sneglat länge nog för att se att faran var verklig då fann
de åter tiden vara inne att som 1938 eller 1948 låta politiken
växla.

Nu kan man säga att min upprördhet är barnslig. Sådan är
världen och sådan har Sveriges politik varit sedan
Hjältekonungen Gustav II Adolf genom fördraget i Bärwalde den 13 januari
1631 lyckats sälja sig till Richelieu. Sverige skulle få 400 000
Rdr om året mot att det höll 26 000 man i fält för att genomföra
Frankrikes politik i Tyskland.

Det var med fransk hjälp och på franska pengar som Gustav
III genomförde sin kungliga revolution år 1772. Katharina i
Ryssland upprördes i sina demokratiska hjärterötter och krävde
återställande av folkmakten men hennes mutor var alltför små
och den franska statstanken segrade och Gustav III plockade in
extra subsidier på 800 000 livres om året.

Den statsmannagärning som framstår som den svenskaste blir
då Gustav III på besök i Frankrike 1784. Med politiskt väderkorn
känner han vad hela Europa anar, att Frankrike går emot
ekonomisk ruin och politisk upplösning. I nöden prövas vännen och
Gustav III skyndar sig att få ön Saint Barthélemy i Västindien
som gåva. Därpå begär han 20 000 000 livres i present. Frankrike
var dock så barskrapat att dess regering inte orkade med summan.
Gustav III fick nöja sig med fördraget av den 19 juli 1784 vars
artikel 11 löd:

”Oberoende av de vanliga subsidierna utbetalar konungen av
Frankrike till konungen av Sverige 6 000 000 livres tournois,
vilka skola betalas med 100 000 livres i månaden börjande från

1 juli innevarande år till dess denna summa är erlagd.”

I den därpå följande artikeln fick Gustav III inskrivet att han
hade rätt att börja underhandla om att få mer stöd när han fann
skäl därtill.

Gustav III blev genom att få ut så mycket pengar ur Frankrike
helt övertygad om att dess tid var ute och så fort han kom åter
till Sverige skyndade han sig att börja lägga om politik. (Fast
han klagade om subsidierna från det bankrutta Frankrike dröjde.)

Man kan säga att den svenska överheten för en traditionell
politik och kan – som mannen i fritt fall från
observationsplattformen på Empire State Building – hävda att erfarenheten visar att
denna politik varit lyckobringande då landet förskonats från såväl
första som det andra världskriget och det kalla kriget inte blev
hett i Europa och att vi därför tryggt kan se framtiden an om vi
bara nu också möter Kreml med förtroende och öppenhet.

Men den logiken håller inte. Det fanns ett svenskt folk som
dyrt fick betala kungarnas sluga politik. Och det som höll oss
utanför såväl första som andra världskriget var dels
utrikespolitiska skeenden över vilka svenska staten inte hade kontroll men
dels också det svenska folkets kamp mot aktivisterna av år 1914
och anpasslingarna av år 1940. Det som höll undan kriget från
Europa på femtiotalet var den stora fredsrörelsen som direkt
bidrog till att hålla tillbaka krigsivrarna den gången.

Om vi denna gång skulle kunna hålla freden i Europa så är
det varken genom manövrer som Gustav III:s eller genom
anpasslingsskap. Nu, liksom 1938 och liksom på femtiotalet, gäller
det att isolera och driva tillbaka krigshetsarna. Misslyckas vi
med att enas och hålla Kreml tillbaka – då blir det som när vi
misslyckades att bygga upp en verklig internationell enhetsfront
mot Hitler. Då blir det krig. Lyckas vi – då blir det som när
folkens kamp för fred så småningom tvang tillbaka Förenta
Staternas imperialister.

Till skillnad från mannen som faller från Empire State
Building befinner vi oss inte i fritt fall. Det beror på oss själva om vi
nu skall fortsätta ner förbi tredje våningen.
</chapter>

<chapter name="Mot politisk förföljelse i BRD och DDR">
<h2>MOT POLITISK FÖRFÖLJELSE I BDR OCH DDR</h2>

Nu genomförs en allmän åtstramning i Förbundsrepubliken
Tyskland. Mitt i den svåraste ekonomiska krisen under efterkrigstiden
likriktas alltmer den politiska och intellektuella debatten. Som
instrument för detta begagnas personalkontroll, utspärrningar,
yrkesförbud och olika former av censur.

Dessa är ännu inte alls så systematiskt genomförda som i
den andra delen av Tyskland – Tyska demokratiska republiken.
Men de ledande socialdemokratiska, liberala och
kristdemokratiska politikerna i Förbundsrepubliken Tyskland strävar ihärdigt
efter att skapa enhetliga normer för hur intellektuella och
politiska frågor skall lösas med hjälp av angivare, poliser,
dataregistrering av medborgare enligt politiskt beteende, och
åklagarövervakning.

Detta är alltså inte bara en västtysk angelägenhet. Det är
framförallt en tysk fråga; dock utgör denna utveckling i de två tyska
staterna ett hot mot oss alla i Europa.

Dels därför att de åtgärder som de västtyska
socialdemokratiska, liberala och kristdemokratiska politikerna nu vidtar för att
få bukt med för dem olämplig politisk diskussion och opposition
utövar en så påtaglig lockelse på våra egna politiker.

Vi behöver bara tänka på statsråden Geijer, Leijon, Lidbom
och Palme och deras agerande i olika märkliga svenska politiska
skandaler. Om vi inte lyckas upprätta effektiv solidaritet med
den demokratiska oppositionen i Västtyskland kommer rötan med
säkerhet att sprida sig än mer även i vårt land.

Dels utgör denna utveckling i Västtyskland ett hot mot freden
i Europa. Den tyska frågan är inflammerad. Det tyska folket har
icke lyckats uppnå nationell enhet. Den enhet som upprättades
av Bismarck var en preussisk överhetslösning. Nu är nationen
delad i två stater.

I den ena staten – Östtyskland – är varje diskussion om dessa
frågor nu sedan ett par år straffbelagd. I den andra staten –
Västtyskland – börjar man nu med hjälp av polisen omöjliggöra
folkligt demokratiska och socialistiska diskussioner om det tyska

folkets verkliga nationella och sociala problem.

Man bör inse vad detta innebär. Det är inte förbjudet att tala
om nationen i Västtyskland. En gammal medlem av Hitlers
nazistparti kan mycket väl tala om ”den tyska nationen” och dock
vara lärare. En ung reaktionär student som talar på traditionellt
sätt om ”det tyska folket” får inte yrkesförbud. Den sortens tyska
nationalism som monopolkapitalet och Springerpressen begagnar
sig av, den är helt tillåten.

Men den student som tar ställning för den demokratiska
traditionen och börjar tala om nödvändigheten av ett enat, fredligt
och demokratiskt Tyskland blir omedelbart registrerad av den
politiska polisen, och den som aktivt arbetar för ett enat
demokratiskt Tyskland – den drabbas av yrkesförbud och polisövervakning.

Just när supermakterna driver rustningsspiralen i höjden och
de sovjetiska ledarna skärper greppet om Östeuropa och ökar
krigsberedskapen, då förhindras den demokratiska diskussionen
kring det tyska folkets nationella och sociala problem. Det bådar
inte gott för framtiden.

Ett ställningstagande för demokratiska rättigheter och folkets
rätt till fri och öppen politisk diskussion i hela Tyskland, och
en tydlig solidaritet med alla dem som drabbas av yrkesförbud
och politisk förföljelse i Tyskland – öst som väst – är ett
nödvändigt led i arbetet på att upprätta en bred front mot ett tredje
världskrig.

Nu är det inte alla som insett detta. De menar att det för
ögonblicket räcker med att tala om situationen i
Förbundsrepubliken Tyskland. De anser inte detta för att de är anhängare av
politiskt förtryck i andra länder, och de vill sannerligen inte att
folk hålls i fängelse för sina åsikters skull i Östtyskland. Men
de tror att det blir lättare att vinna enighet om man tar en sak i
sänder.

Den som menar så bör läsa Arbetets ledarartikel av den 31
mars detta år.

I den ledarartikeln anklagas vi som tar ställning mot
yrkesförbud och politisk förföljelse i Västtyskland för att stå i tjänst
hos DDR:


”Det bör emellertid noteras, att denna kampanj ursprungligen
inspirerats och iscensatts från kommunistiskt håll... För DDR är
det alltså välkommet om förbundsrepubliken kan framstå som
ett land på väg mot fascism och diktatur. Detta är en mycket
väsentlig del av den kampanj, som bedrivs bland annat i
Sverige.”

Ledarskribenten i Arbetet ljuger om oss. Det vet han. Ty
han ljög också den 9 februari i år när han på tal om vad jag
sagt i OBS hävdade att:

”...det är precis så den östtyska pressen brukar uttrycka sig,
när den skall beskriva hur de västtyska arbetarna suckar under
socialdemokratins ok. Den beskrivningen må vara legitim från
östtysk synpunkt...”

Denna Arbetets ledarskribent visar sig därmed utan
yrkesheder och ära, och han skriver alltså som en typisk västtysk
propagandist. Det är nämligen denna metod som Springer-pressen
och de västtyska politikerna använder sig av: vi som protesterar
mot utvecklingen i Västtyskland skulle stå i tjänst hos Kreml.

Att det är en effektiv metod vet man i Östtyskland, ty där
har man spegelvänt den. Den östtyska propagandan och dess
eftersägare här i landet utmålar oss som protesterar mot politisk
förföljelse i den tyska demokratiska republiken som revanschister
och reaktionärer och näst intill nazister eller i varje fall lierade
med CSU och Franz Josef Strauss i Bayern.

De två propagandamaskinerna legitimerar och skyddar på
detta sätt varandra. Ty i verkligheten är det ju så att den lag i
Västtyskland vi protesterar mot – paragraf 88 a – har sin direkta
motsvarighet i Östtyskland, i paragraf 106. De båda återgår till
samma preussiska modell.

Vi får inte låta oss luras att göra livet lätt för propagandister
som Arbetets ledarskribent i tyska frågor. Vi tar ställning för
yttrandefrihet och politiska rättigheter i hela Tyskland, men just
i dag gäller saken konkreta fall i Västtyskland.

Det är valår i år. Men Olof Palme svarar inte när man frågar
honom om yttrandefriheten och demokratin när det gäller
Tyskland. Hittills har han tigit lika hårt om paragraf 88 a som han

tigit om smuggelpengarnas tyska ursprung. Det är som om
Arbetets konstige ledarskribent höll sin hand hårt över
statsministerns mun.

Jag vill därför än en gång offentligt upppmana Olof Palme
att klart säga att han kräver respekt för grundläggande
demokratiska och frihetliga värden även i Tyskland.
</chapter>

<chapter name="Till den tyska frågan">
<h2>TILL DEN TYSKA FRÅGAN</h2>

Anders Mellbourn ställde en fråga i Dagens Nyheter den 15
april 1976:

”Vi som vill protestera mot politiskt förtryck i både väst ovh
öst, som i all vår skepsis ändå välkomnar avspänningen och
som snarare fruktar ett enat än ett delat Tyskland – vart skall vi
ta vägen?”

Rakt in i solidaritetsarbetet för de politiskt förtryckta
naturligtvis! Vi behöver ju inte ha samma åsikter om Tysklands historia
för att visa solidaritet med dem som drabbas av yrkesförbud
och censur och politisk kriminalisering i väst som öst.

Att jag – som Mellbourn skrev – ”i nästan varje mening han
yttrar i det här ämnet betonar hur förtrycket i DDR bara hunnit
längre” har en mycket enkel förklaring. Det är så. Det är värre
i DDR. Men reaktionärerna i DDR och BRD legitimerar sig med
varandra. Reaktionärerna i DDR är mot yrkesförbudet – i BRD.
Reaktionärerna i BRD är mot yrkesförbudet – i DDR.

Den enda grundval för solidaritetsarbetet såväl inom Tyskland
som här i Tysklands grannländer blir att alla som är mot
yrkesförbud i Tyskland öst som väst bör kunna sammarbeta; de som
däremot arbetar för yrkesförbud i endera delen av Tyskland, de
tillhör yrkesförbudets vänner och inte dess motståndare. (§88a i
BRD motsvaras av §106 – ”Statsfientlig hets” i DDR.)

Att vi har olika uppfattning om tysk historia är bra. Då kan
vi resonera och därmed handla förnuftigare. Ty om Anders
Mellbourn visar att jag har fel, då byter jag naturligtvis åsikt. Men

såvitt jag förstår är det nu jag som har rätt och han som har fel
när det gäller Tysklands delning. Den är att frukta som Vietnams
delning eller Koreas.

Vi har levt länge med det tyska problemet i Europa. Det
finns omständigheter som förde fram till den tyska misären under
1800-talet och Bismarcks överhetsstat. De folkliga demokratiska
krafternas svaghet i Tysklan har dock inte varit blott en inom tysk
olycka utan har senast i två världskrig varit en europeisk tragedi.
Att den radikala delen av den tyska arbetarrörelsen efter 1918
endast sent – och då halvgånget – förmådde formulera det tyska
folkets nationella och sociala krav gjorde det möjligt för en Hitler
att få stöd bland stora grupper.

Anders Mellbourn säger sig frukta ett enat Tyskland. Det
var en sådan fruktan som Ehrenburg i Sovjetunionen gav uttryck
för i krigets slutskede. Också på västmaktshåll fanns sådana
strömningar. Tyskland borde krossas. Det tillhör Stalins historiska
förtjänster att han inte lät sig ryckas med av dessa utbredda
stämningar utan genom hela kriget höll fast vid medvetandet
om Tysklands existens och enhet. Han drev också den linjen i
Potsdam. Det berodde inte på någon speciell kärlek till tyskar
utan på insikt i historiens realiteter.

Gränsfrågorna kan diskuteras. Jag hyser fruktan för detta sätt
att med våldsamma folkomflyttningar skapa etniskt skarpa
gränser för Tyskland i öster. Jag förstod denna Stalins politik som
jag förstår Bismarcks politik. Men det var en okänslig politik.
Jag är rädd för att vi inte sett slutet på stycket.

Ty förutsättningen för att den operationen skulle ha lyckats
var att de allierade kunnat hålla sig överens om att Tyskland
förblev och samtidigt omvandlades till ett enhetligt, demokratiskt
och fredsälskande Tyskland.

Men så gick det inte. Statsbildningarna: först
Förbundsrepubliken i väst och sedan Tyska Demokratiska Republiken i öst och
den följande upprustningen av Tyskland med en snabbt rustande
del inom vartdera blocket blev till en allt farligare delning mitt
i Europa.

Dock fanns den tyska nationen. Johannes R Becher skrev

inte några tyska fraser i den dikt som blev östtysk nationalsång
1949:

<poem>
”Auferstanden aus Ruinen
und der Zukunft zugewandt,
lass uns dir zum Guten dienen,
Deutschland einig Vaterland.”
</poem>

BRD och DDR är stater. Tyskland är ett fosterland. Det alldeles
oavsett vilken inställning man har till den tyska historien. Den
tyska nationen existerar.

Det som nu gjort den nationella frågan i Tyskland särskilt
inflammerad är att Brezjnev – efter invasionen i Tjeckoslovakien
och den fortsatta ockupationen – använt teorin om den
begränsade suveräniteten till att tvinga sina lydpolitiker i DDR att förklara
den tyska nationen upphävd. De har nu fått hävda att DDR inte
är en stat av tysk nation utan oupplösligen förenad med
Sovjetunionen.

Det är en orimlig politik som står i strid med det tyska folkets
intressen. För denna lakejpolitik finns det ett mycket begränsat
stöd till och med inom det härskande skiktet i DDR. Det har bland
dem utlöst en intensiv ryssfientlighet. Det finns alltså en nationell
opposition också bland ledande kretsar i DDR. Den hålls i schack
av polisterror. Det är dock tveksamt vilken politisk färg den
egentligen har.

I BRD har den nationella frågan – särskilt efter Helsingfors –
fått bli ett reservat för reaktionen. De traditionella
vänsterpolitikerna är oförmögna att formulera nationella frågor på ett
demokratiskt sätt. Det blir alltså än en gång nationella frågor som
hjälper reaktionära politiker att få starkt folkligt stöd. Mönstret
känns igen.

Från Kreml, där man nu driver krigsrustningarna i höjden,
anklagas följdriktigt var och en som talar om det nationella
förtrycket i DDR för att vara fascist och revanschist.

Det är i detta läge jag hävdar att begränsningen av
yttrandefriheten i DDR och den förlamade politiska debatten i BRD och de

polisiära ingreppen mot dem som diskuterar den nationella och
sociala frågan i sammanhang (samtidigt som gamla nazister får
utnyttja sitt monopol på ”nationen”) är direkt farligt för Europas
säkerhet.

Men innan Anders Mellbourn och jag blir överens om detta
bör vi i varje fall kunna ena oss om att kräva yttrandefrihet i
båda tyska staterna.
</chapter>

<chapter name="En svensk kulturafton i Berlin">
<h2>EN SVENSK KULTURAFTON I BERLIN</h2>

Fredagen den 12 mars år 1976 var det svensk kulturafton i Berlin
under rubriken ”För en folkets kultur!” Lokalen var fullsatt,
diskussionerna intensiva men utan fientlighet och mötet var lyckat.

Alltså har det ”Nya sällskapet för litteratur” som stod för det
utåtriktade arrangemanget förlorat rätten att i framtiden hyra lokal
i Charlottenburg och Ingeborg Drewitz som satt ordförande under
kvällen förföljs nu av byråkrater och angivare för svenskarnas
skull och har tvungits försvara sig inför senatens företrädare.
Först ett personligt ingripande från senatorn för vetenskap och
konst har räddat henne.

Från början var mötet ett privat initiativ från mig. Jag ville
bredda kännedomen om yngre svensk litteratur i Tyskland och
få igång en ordentlig diskussion om parollen ”För en folkets
kultur” i Berlin.

Inför mötet hade skandinavister och fibbare i Berlin och
Hamburg som frivilligt arbete översatt litterära texter av Lars Åke
Augustsson, Ulf Oldberg, Bunny Ragnerstam och Jan Stolpe.
Dessa förelåg till aftonen. Det arbetet har medfört att tidskriften
”Littfass” nu till sensommaren presenterar dessa yngre författare
inom en radikal folklig svensk tradition.

Mötet började med att sex av svenskarna läste upp sina
diskussionsinledningar. Dessa hade översatts till tyska av fibbarna
i Berlin och Hamburg. Jag introducerade deltagarna och deltog
i den följande diskussionen; höll dock inget eget anförande.


Inledningarna tog ungefär 100 minuter. De gav en konkret –
men mångskiftande – bild av vad parollen ”För en folkets
kultur!” står för i Sverige i dag:

Jan Stolpe: ”Den svenska proletärlitteraturen – vår tradition.”

Lars Åke Augustsson: ”För en folkets kultur! – Skiljelinjen i
den svenska kulturkampen.”

Ulf Oldberg: ”Skrivandets nödvändighet och uppgiftens
svårighet.”

Bunny Ragnerstam (sjuk i influensa; JM läste texten): ”Om
historisk roman och kollektivroman och varför den folkliga
författaren bör vara underhållande.”

Per Sandborgh: ”Hur en socialistisk teatergrupp samman med
sin publik arbetar fram ett spel om supermakternas kommande
krig-för-freden”

Peter Larsson: ”Erfarenheter från diskussioner och
motsättningar under uppbygget av populärtidning för en bred
kulturfront.”

Diskussionen efter inledningarna blev livlig: Publiken bestod
av författare, bokhandelsfolk, litteraturvetare, skandinavister
(lärare och studenter) och allmänt kulturintresserade. Mot slutet av
kvällen talade författare från Berlin och Hamburg om behovet
av att i Tyskland frigöra sig från vänstersekterismen; att skapa
en bred och mångfalldig kulturfront och ta ställning för och lita
på det tyska folket. I den delen av diskussionen deltog svenskarna
inte.

Vi var nöjda. Det var ett utmärkt möte.

Vad vi inte visste när vi gick därifrån den kvällen var att en
polisinformatör från Kunstamt Charlottenburg så upprörts av vad
som sagts att han angivit oss. Två gånger hade poliskommandon
ryckt ut. Fem bilar i varje. Med batonger skulle lokalen rensas.

Men en ämbetsman i den lokala förvaltningen hade lyckats
avstyra aktionen. Det satt också folk från konsulat och
beskickningar i publiken. En våldsam utrymning av lokalen hade kunnat
leda till diplomatiska förvecklingar för senaten i Västberlin.

Nu skulle en representant för den politiska polisen i Berlin
kunna säga att vi inte alls var så oskyldiga. Den svenska gruppen

på tolv personer hade inte bara framträtt på detta möte; under
tre dagar hade den suttit i min lägenhet samman med tolv tyskar
och resonerat om litteratur och litteraturkritik, teater och musik
i Sverige och Tyskland från tjugotal till nu.

Men av de tolv tyska deltagarna var nästan alla antingen
redan drabbade av yrkesförbud eller stod under direkt hot om
yrkesförbud eller avsättning. Den som samtalar länge med sådana
som professor Gerhard Bauer eller dr Friedrich Rothe eller
filmhistorikern Klaus Kreimeier eller musikteoretikem Reininghaus
får i det McCarthyistiska Västberlin finna sig i att bli misstänkt.

Vidare: då varken det ”Nya sällskapet för litteratur” eller
den svenska gruppen hade någon reklambudget hade jag bett
dels ”Sammanslutningen av vänsterboklådor” dels ”Föreningen
socialistiska kulturarbetare” hjälpa till. De spred var sitt
informativt flygblad till mötet.

Inledningsvis hade vi på mötet sagt att vi inte tänkte ta upp
tyska frågor men att vi var representativa för snart sagt samtliga
svenska kulturarbetare (utom kanske ”de aderton” och andra
liknande grupperingar) när vi uttryckte vår solidaritet med tyska
kulturarbetare i öst som väst i deras kamp mot yrkesförbud och
censur.

När sedan Jan Stolpe började tala om Ivar Lo-Johansson, då
reste sig den kultiverade angivaren och gick för att kalla på
polis.
</chapter>

<chapter name="Kan man ta emot tyska stipendier?">
<h2>KAN MAN TA EMOT TYSKA STIPENDIER?</h2>

I samband med debatten i Sverige om yrkesförbud och politiskt
förtryck i de två tyska staterna har jag personligen råkat ut för
någonting som reser vissa principiella frågor.

Det finns ett uppenbart skäl till att jag blev så starkt och
direkt engagerad i protesterna mot yrkesförbud och
frihetsinskränkningar i Förbundsrepubliken. Jag bodde ett år i Väst-Berlin. Just
under detta år skärptes den politiska situationen. Det var mina
vänner som fick yrkesförbud eller som förnedrades av
myndigheterna eller som släpades inför domstol på uppenbart skruvade
anklagelser. Det var också från Berlin jag började skriva om
yrkesförbud och §88 a.

Men jag bodde i Berlin för att jag fått ett stipendium. Det
var samma stipendium som det P. O. Enquist och Lars Gustafsson
tidigare haft. Det delades ut av ”Deutscher Akademischer
Austauschdienst” som sorterar under Förbundsrepublikens
utrikesdepartement. Valet av stipendiater görs av en fristående
internationell jury.

Syftet med stipendiet är att ge författare, konstnärer och
filmskapare från olika länder möjlighet att delta i Väst-Berlins
intellektuella och konstnärliga liv. Ursprungligen instiftades stipendiet
av Ford Foundation. Det finns alltså ett visst syfte med detta
stipendium liksom med Svenska Institutets olika arrangemang.

Men stipendiet är inte bundet till några villkor; den som får
det behöver inte utföra någon motprestation; avkrävs ingen
åsiktsredovisning; behöver varken i ord eller handling tjäna det
förbundstyska utrikesdepartementet.

Detta är också förutsättningen för att stipendiaterna skall
kunna ta emot stipendiet. Det beror inte så mycket på att det annars
skulle bli skattepliktigt (som ett SIDA-stipendium där
stipendiaten är ”uppdragstagare”) som på att ett beroendeförhållande
till den västtyska staten vore oförenligt med konstnärlig frihet
och litterär moral. Denna princip anses självklar och gäller
allmänt i internationellt kulturutbyte.

Det var ett bra arbetsår i Berlin. Jag fick mycket läst och

kunde skriva mycket och deltog i en lång rad möten och
diskussioner. Under vintern 1975/76 kom dessa av naturliga skäl mer
och mer att röra sig om just yrkesförbud och §88 a.

Genom att delta i dessa (lagliga) möten och genom att
informera till Sverige om kampen mot yrkesförbud och §88 a har
jag tydligen brutit mot en oskriven regel om stipendiaters i Berlin
uppträdande.

Dagen innan min avresa från Berlin fick jag ett tjänstebrev
från ”Deutscher Akademischer Austauschdienst. Berliner
Künstlerprogramm.” Dateringen måste vara oriktig – eller också har
det legat länge innan det sändes i väg – ”Berlin den 18 Februar
1976. Ru/Hu.” Brevet hade dikterats av chefen för ”Berliner
Künstlerprogramm” dr Karl Ruhrberg. Det hade dock i hans
frånvaro (enligt uppdrag, ”i. V”) undertecknats av hans
ställföreträdare dr. Thomas Deecke.

Detta brev hänvisar till en artikel som alltså publicerats i
Arbetet 15-2, alltså egentligen texten till mitt tal i Hamburg 7/2.
(Se sid 88–92.) Artikeln betecknades som ”blindwütigen
Hassgesänge” (blindgalna hatsånger) som därtill ”die Demokratie
gefährdet” (hotade demokratien).

Därefter fortsatte brevet och nu översätter jag ordrätt:

”Ni kan tolka det hur ni vill men jag måste personligen säga
er att jag skulle vara alltför stolt för att låta inbjuda mig till ett
land som jag hölle för en icke-rättsstat. Också det kan vara en
smaksak. Jag anser det i varje fall vara en fråga om självaktning.”

Jag ser mycket allvarligt på detta brev. Det var ju inget
privatbrev skrivet i hast. Det var ett brev i ämbetet. Chefen för
”Berliner Künstlerprogramm” är den för Berlin-stipendierna ansvarige
tjänstemannen. Några av mina tyska författarvänner har efter
det att de läst brevet sagt att det verkar som om han vill ha
ryggen fri. Det har ju stått i västtysk press att jag varit stipendiat i
Berlin och att jag samtidigt kritiserat förbundsdagens beslut att
anta §88a. De menar att han behövde ett brev att visa upp om
han skulle anklagas för att hjälpa ”de röda”. Det kan förklara
hans handlande; men detta gör inte situationen bättre.

Det är tydligen så att man på officiellt västtyskt håll anser

att om den västtyska staten betalar goda stipendier till utländska
författare då har den också rätt att kräva att de skall tiga eller
skriva hovsamt om vad de anser vara missförhållanden i
Förbundsrepubliken. Om de trots sitt stipendium protesterar, då
saknar de stolthet och är inte värda aktning.

”Deutscher Akademischer Austauschdienst” har inte dragit
mig inför rätta för att få stipendiepengarna åter; blott påpekat
att den som tar mot pengar och kritiserar givaren är skamlig
och har därefter lagt till en mening om att man också i framtiden
kan fylla en förmedlande uppgift. Men hur skulle jag kunna
anta det erbjudandet?

Blir kulturutbyte med Förbundsrepubliken överhuvudtaget
möjligt om dessa myndigheter utgår från att kulturarbetare är
och skall behandlas som fnask?
</chapter>

<chapter name="Ur brev till Lars Gustafsson">
<h2>UR BREV TILL LARS GUSTAFSSON</h2>

När Franz Mehring år 1918 – ett nytt revolutionernas år efter
arbetarrörelsens fruktansvärda sammanbrott inför världskriget år
1914 – skrev förordet till sin stora biografi över Marx anmärkte
han apropå Karl Kautsky:

”Och hur rätt de (Marx, Engels och Lassalle J. M.) därvid
tänkte, har vi med en rysning erfarit i vår tid, när allvarliga
forskare som ruvat tre eller t. o. m. fyra decennier över varje komma
i Marx’ verk, i en historisk stund, då de äntligen en gång kunnat
och bort handla som Marx, inte förmådde annat än vrida sig
runt sig själva som gnällande väderflöjlar.”<footnote>Franz Mehring, Karl Marx, hans livs historia, s. 14, Frams förlag, Stockholm
1921.</footnote>

Det teoretiska studiet av Kapitalet kunde förenas såväl med
det ohyggliga sveket år 1914 som det inte mindre ohyggliga
sveket mot det tyska folkets andra verkliga försök till befrielse

i modern tid; revolutionen 1918. För den som anser att detta
vittne inte räcker kan jag påpeka att jag citerat tredje bandet av
Kapitalet i Sandlers översättning.

I arton år arbetade Rickard Sandler med sin översättning av
Kapitalets tre tunga band. Han arbetade med Marx text mening
för mening. I sitt förord skriver han:

”Det kan ej hjälpas, att läsningen av Kapitalet ställer anspråk
på läsaren. På hans tankeenergi och tålamod att läsa det
svårbegripliga så uppmärksamt, att han förstår, att han icke förstår,
men ändå fortsätta och – börja om igen /.../ Ja, hur skall Kapitalet
studeras av en genomsnittsläsare? Det skulle vara mig kärt att
någon gång vara i stånd att ge en utförlig vägledning i studiet
av Kapitalet.”<footnote>Karl Marx, Kapitalet I, s. XX, Tidens förlag, Stockholm 1930.</footnote>

År 1931 kom den tredje volymen. År 1932 blev Rickard
Sandler utrikesminister i Per Albin Hanssons ministär. Han fick aldrig
tid att ge ”genomsnittsläsaren” sin ”utförliga vägledning” till
Kapitalet. År 1939 tvangs han avgå från utrikesministerposten
efter att han genom sitt aktivistiska handlande fört landet till
krigsutbrottets rand. Ingenting i hans offentliga gärning tyder
på att studiet av Marx varit av någon betydelse för hans politiska
handlande.

Det har varit viktigt att visa karaktären av den upprördhet
som driver dina texter; att klarlägga dess verkliga sociala historia
och därmed också förklara hur denna goda upprördhet samtidigt
driver dig bort från förståelse av Marx texter. Detta är viktigt
också då just denna din upprördhets tvetydighet gör att den både
bidrar till att vidmakthålla denna tids onödiga elände och är en
helt nödvändig kraft för att spränga detta elände. För att klargöra
detta har det varit nödvändigt att styra långt ut i det teoretiska.
Medvetet har jag styrt så långt ut att jag närmat mig den punkt
i teorien som verkligen är ”the point of no return”, den där
haven störtar ut i rymden. Marx texter kan ideologiseras och så
slå över i sin motsats.


Du minns att vi besökte bokhandeln vid Savigny-Platz i
Berlin i våras? Det var en radikal bokhandel. Sprängfylld av
revolutionär teori. Den tyska revolution som aldrig blivit av har ju
förverkligat sig i en förfärande mängd tryck och omtryck. Du
klättrade kring högt uppe på stegarna. Samlade böcker i stora
plastpåsar. När jag såg att du till och med lade dig till med
Wittfogels bok om Kina i ny piratupplaga då sade jag att det
inte var så nyttigt för dig att läsa Wittfogel. Då blev du helt
envist beslutsam. Köpte Wittfogel.

Efteråt skrattade Madeleine och menade att jag förhöll mig
lite som hennes katolska lärare gjort. Teologi var alltför viktigt
för alt lekmän skulle få läsa själva.

Naturligtvis hade hon rätt. Wittfogel är teologi; ideologiserad
marxism. Han är farlig. Till och med farligare än dem som blott
ruvat över kommatecknen hos Marx under fyrtio år. Ty han är
en så driven skolastiker att det krävs mycket läsning och ett
stort bibliotek för att hålla honom stången. Därför bör man inte
i onödan släppa honom över tröskeln. Nu vet jag inte om du
börjat läsa honom. Jag har inte sett spår av det i dina texter.
Det kan dock vara förnuftigt av dig att ta fram honom och slå
upp bonom. Det kan bli lärorikt.

”Men kanske kan vi här komma vidare med hjälp av den
marxistiska insikt, som ser ett folks väsen i helheten av dess
fysiologiskt (inte nödvändigt anatomiskt) grundande <i>anlag</i> och
dess <i>temperament...</i>”<footnote>K. A. Wittfogel, Wirtschaft und gesellschaft Chinas, s. 15, Leipzig 1931.</footnote>

Detta är ju en märklig ”marxistisk instinkt”. Den blev inte
mindre märkvärdig när man kommer ihåg att Wittfogel var en
framträdande marxistisk teoretiker i Tysklands Kommunistiska
Parti och Komintern åren före Hitlers makttillträde.

Men hela inledningen till första kapitlet handlar om ras. Det
innehåller en hel underavdelning:

”1. Das Rassemoment im Lichte marxistischer Betrachtung”.<footnote>Wittfogel, Wirtschaft..., sid 8.</footnote>


Wittfogel har den tvivelaktiga äran av att ha formulerat den
marxistiska rasismens teori i Tyskland år 1931. Så här ser den
ut:

”Till skillnad från andra, statiska, isolerande uppfattningar är
marxismens rasbegrepp dialektiskt och materialistiskt. <i>Dialektiskt:</i>
det ser inga oföränderligt eviga antropologiska kategorier, utan
räknar också med rasfaktorernas historiska flöde. <i>Materialistiskt:</i>
det betonar, att också förändringarna av rasmomentens gestalt
bestäms av den materiella produktionens utvecklingsbetingelser.”<footnote>Wittfogel, Wirtschaft..., sid 11.</footnote>

Kapitlet är så uppbyggt att Wittfogel samlat ihop citat där
Marx och Engels använt ordet ”ras”. Med en rätt finslipad
skolastisk metod har han så kunnat konstruera marxismens
rasbegrepp.

Själv noterar Wittfogel dock en säregenhet med detta
”marxistiska rasbegepp”:

”Snarare dryftar vi raselementets betydelse för den kinesiska
samhällshistorien i förväg av det skälet, att mycket litet ljus, ja
kanske nästan inget ljus alls faller härifrån på den
utvecklingsprocess som skall analyseras. Därmed inte sagt att inte den
antropologiska och prehistoriska forskningen i sitt framtida stadium
också kan ge material som ur samhällshistorisk synpunkt är av
ännu större intresse.”<footnote>Wittfogel, Wirtschaft..., sid 8.</footnote>

Wittfogels skolastiska marxism kan beskrivas med två
brevcitat från Engels:

”Vad gäller ert försök att behandla saken materialistiskt måste
jag först och främst säga att den materialistiska metoden slår
över i sin motsats när den icke behandlas som ledtråd vid ett
historiskt studium, utan nyttjas som färdig schablon efter vilken
man yxar till de historiska fakta.”<footnote>Brev till Paul Ernst, 5 juni 1880, Marx-Engels Werke (MEW) 37, s. 411,
Dietz Verlag, Berlin 1956–89.</footnote> ”Det finns också en mängd
människor som använder den materialistiska

historieuppfattningen som förevändning för att <i>inte</i> studera historia. Jag säger som
Marx sade om de franska ’marxisterna’ i slutet av sjuttiotalet:
’Tout ce que je sais, c’est que je ne suis pas Marxiste’ (allt jag
vet är att jag inte är marxist).”<footnote>Brev till Conrad Schmidt, 5 augusti 1890, MEW 37, s. 436.</footnote>

De ord Marx använde hade bestämts av hans tids vetande;
det är helt orimligt och totalt stridande mot Marx metod att år
1931 i Tyskland konstruera ett ”marxistiskt rasbegrepp” och
därvid stödja sig på att Marx den 29 augusti 1857 i ett utkast till
en av honom själv aldrig färdigskriven och aldrig publicerad
inledning till ”Kritiken av den politiska ekonomin” skrev:

”<i>8. Utgångspunkten naturligt från den ursprungliga
bestämdheten:</i> subjektiv och objektiv. Stammar, raser etc.”<footnote>Karl Marx, Till kritiken av den politiska ekonomin, s. 269, Arbetarkultur,
Stockholm 1943.</footnote>

Wittfogels metod var orimlig. Den var historielös och
abstrakt. Ur lösbrutna citat plockade han ordelement som sedan
sammanfogades till en ideologisk konstruktion; ett ”marxistiskt
rasbegrepp”. Att en sådan metod är orimlig och att den står i
strid med Marx’ hela gärning innebär inte att den är ovanlig.
Den är tvärtom så vanlig att den kan betraktas som typiskt
”marxistisk” under den period då marxismen omvandlats till
ideologi och falskt medvetande. En revolutionär teori som
förvandlas till en statisk ideologi legitimerar reaktionär praktik och
nytt klassherravälde.

Jag vill ta ett belysande exempel. I samma aldrig färdigskrivna
inledning finns några uttalanden om konst och
samhällsutveckling som kommit att bilda själva kärnan i den ideologiserade
marxistiska konstsynen i Sovjetunionen och Östeuropa. De
återkommer i alla debatter. De står i alla handböcker. De används
som byggklotsar i varje försök att skapa en marxologisk
verbalkonkordans.

”Men svårigheten är inte att förstå, att grekisk konst och
epos är bundna vid vissa former av samhällsutveckling.
Svårigheten är att förstå detta att de ännu fortsätter att ge oss konstnärlig

njutning och i vissa avseenden gäller som norm och ouppnåeligt
mönster.”<footnote>Marx, Till kritiken..., s. 270.</footnote>

Denna svårighet blir genast mindre svår när vi upphör att
behandla denna text som en uppenbarelse; när vi alltså går från
teologi till kritik. Marx återgår här till sin konsthistoriska läsning
våren 1842. I marginalen till C. F. von Rumohrs ”Italienische
Forschungen” antecknade han då:

”Om vi betraktar den grekiska konstens gudar och heroer
<i>utan religiösa eller estetiska fördomar,</i> finner vi ingenting i dem
som inte kunde existera i naturens pulsslag. Dessa bilder är i
själva verket konstnärliga endast när de porträtterar <i>sköna
mänskliga mores</i> (seder) i en lysande, integrerad form.”<footnote>Mikhail Lifschitz, The philosophy of the art of Karl Marx, översatt av
Ralph B. Winn, från 1933 års ryska utgåva, s. 35, Pluto Press, London 1973.</footnote>

och

”Marx antecknade följande passage om gotisk skulptur av
Grund (Johann Jakob Grund, Die Maleri der Griechen, Vol I, s.
15): ’Skulpturen levde mest på arkitektens allmosor.
Helgonskulpturer fyllde de inre och yttre väggarna av byggnaderna; i
sin mångfald uttryckte de övermåttet av dyrkan: små till
gestalten, magra och kantiga till formen, eländiga och onaturliga i
ställningarna stod de under allt riktigt konstnärskap, precis som
människan, deras skapare, stod under sig själv.’”<footnote>Lifschitz, The philosophy..., s. 36–37.</footnote>

Marx fortsatte inte med sina estetiska studier och sysslade
endast flyktigt med konsthistoriska frågor. Det blev den politiska
ekonomien och – senare – etnologien som upptog hans tid och
fyllde hans anteckningsböcker. Vi berörde denna fråga på hotellet
i Chauvigny när vi varit uppe på kullen och besökt S:t Pierre
och du diskuterade William Morris och Viollet-le-Duc. Ty vid
samma tid som Marx arbetar på denna inledning till kritiken av
den politiska ekonomien polemiserar Viollet-le-Duc mot den
uppfattning Marx uttrycker:

”Det är nyttigt att studera den grekiska skulpturen och

samtidigt undersöka det sociala tillståndet i den miljö där den
utvecklades, ty denna konst står i harmoni med detta sociala tillstånd
och dess form är fullkomligt vacker; men eftersom vårt moderna
sociala tillstånd är annorlunda än grekernas, är det nyttigt att
veta hur konstnärer under andra epoker, under nya betingelser,
annorlunda än det grekiska samhällets, också har förmått att
utveckla en konst utan att imitera grekerna och genom att bevara
sin egen karaktär... Alla de grekiska statyerna blickar mot
sin samtid – och det är därför det är så löjligt att kopiera dem
idag, när detta förflutna är långt avlägset – medan medeltidens
statyer uttrycker en tanke som är hela mänsklighetens och tycks
vilja ana det okända. Det är detta som föranledde oss att nyss
säga, att många av dem uttrycker tvivlet, inte det melankoliska
och modlösa tvivlet utan det modiga, utforskande tvivlet; det
tvivel som har format en Bacon, en Galilei, en Pascal, Newton,
Descartes.”<footnote>Viollet-Le-Duc, Dictionnaire raisonné de l’architecture française du XIe
au XVIe siècle. Paris 1854–1868, band VIII, artikeln ”Sculpture”, s.
147–148.</footnote>

Den diskussion Viollet-le-Duc här tar upp är betydligt
fruktbarare – och om du så vill mer ”marxistisk” – än den Marx
efter Grund och Rumohr antyder i utkastet till sin inledning.
Det är ju inte märkvärdigt. Viollet-le-Duc (som för övrigt också
tog klar politisk ställning för demokratien så som man förstod
detta uttryck i mitten av adertonhundratalet) var ju verkligt
kunnig och hade praktisk erfarenhet av de gotiska skulpturerna.
Marxismen erkänner ju inte några uppenbarelser.

Alltså; att ta Marx på orden enbart utan vidare undersökning
blir att svika Marx. Men en sådan ideologisering av Marx är
också den historiskt bestämd. Den kan alltså undersökas.

Att Wittfogel år 1931 i Tyskland ideologiserade Marx och
skapade ett ”marxistiskt rasbegrepp” var inget teoretiskt misstag
av blott akademiskt intresse. Wittfogel ansågs vara en ledande
marxistisk teoretiker. Men han teoretiserade inte i ett socialt
vakuum. Det var världskris. Under denna kris utnyttjades rasdogmer

och rasföreställningar på ett hänsynslöst sätt av reaktionen. Den
öppna rasismen var reaktionens ideologi. År 1935 beskrev Ebbe
Linde och Karl Evang situationen:

”Marxismen inser sannerligen allt för väl att också
vetenskapen tas i förtryckets tjänst när så passar, och både genom
problemställning och resultat anpassas till att bli vapen i
klasskampen... De kapitalistiska staternas kolonialimperialism har alltid
vadat i blod och berusat sig med rashat. Exempelvis Englands
hänsynslösa underkuvning av Indiens miljoner genom en liten
kolonialarmé, Amerikas utsugning och misshandel av negrerna,
Belgiens förtryck av Kongos infödda befolkning, Hollands
exploatering av Java osv. skulle knappast vara möjliga utan en
kraftig psykologsk självsuggestion genom rasteorien, som
stämplar de förtryckta folken som mindervärdiga människor av
särskilt slag, födda till att behärskas... Utvecklingen i Tyskland
visar hur brukbart detta ’rashat’, eller rättare dessa rasdogmer
är för reaktionen. Där tjänar rasdogmerna som ideologisk
rationalisering..”<footnote>Karl Evang, Ebbe Linde, Raslära, raspolitik, reaktion, s. 165–166, Clartés
förlag, Stockholm 1935.</footnote>

Att rasdogmerna, rashatet och den vita chauvinismen var till
skada för arbetarklassens kamp och utgjorde ett fiendens vapen
var inte något som blev uppenbart först efter Hitlers makttillträde.
Marx hade skrivit om det upprepade gånger. (Förhållandet mellan
”fattiga vita” och svarta i Förenta Staterna till exempel.) Lenin
hade skrivit många inlägg om rasism och chauvinism. År 1914
skrev han:

”Medan arbetarklassen behöver <i>inte splittringen, utan
enigheten.</i> För arbetarklassen finns ingen värre fiende än de
barbariska fördomarna och vidskepelsen, som arbetarklassens fiender
för ut till den oupplysta massan.”<footnote>V. I. Lenin, Die nationale Gleichberechtigung, Werke 20, s. 235, Berlin
1968.</footnote>

Kännetecknande för progressiva intellektuella och för
demokratiska och socialistiska rörelser världen över var det öppna

och medvetna ställningstagandet mot varje form av rasism. På
tjugotalet skapades i Förenta Staterna ”John Reed-klubbar”. Där
samlades de författare som sedan skulle genomföra det stora
genombrottet i Förenta Staternas litteratur under slutet av
tjugotalet och början av trettiotalet. Det klara ställningstagandet mot
vit chauvinism och rasism var ett av de få oeftergivliga krav
som ställdes på medlemmarna.

Men i Tyskland – som tycktes ha ett av världens starkaste
kommunistiska partier utanför Sovjetunionen och där
socialdemokratin hade de djupaste rötterna – där präglade rasistiska
företällningar den andliga miljön långt utanför den öppna reaktionens
led och Carl von Ossietzky skrev med bitterhet i ”Die Weltbühne”
den 19 juli år 1932, ett halvår innan nazisterna tog över makten att:

”Till de saker som den republikanska vänstern knappast mer
tycks tala om hör också antisemitismen. /.../ Åter har det lyckats
kontrarevolutionen att tvinga fram ämnet; den har initiativet, och
genom att inte delta försöker demokratin ge intryck av att
diskussionen inte finns.”<footnote>Carl von Ossietzky, Rechenschaft, s. 207, Fischer Taschenbuch Verlag,
1972.</footnote>

Att den officiella marxisten Wittfogel i denna situation i
Tyskland skapade ett "marxistiskt rasbegrepp” var inte bara ett
metodologiskt fel; det var ett uttryck för den ohyggliga tyska misären
och bidrog genom att intellektuellt avväpna arbetarklassen till
att fördjupa denna misär inför fascismens maktövertagande.

Det ”marxistiska rasbegrepp” Wittfogel konstruerat kunde inte
användas till någonting; det påpekade ju Wittfogel själv. Men
det hade formulerats med element tagna ur citat från Marx. Att
denna metod är oriktig och att hans resultat är politiskt farliga
hindrar inte att det är nödvändigt att ställa – och besvara – frågan
om det finns en verklig tvetydighet hos Marx. Döljs bakom orden
och handlingarna hos Marx något slags biologisk determinism?
Tankegångar som på ett eller annat sätt kan föra fram mot
rasimen?

Wittfogel har ett kärncitat – ett som han stolt menar aldrig

har citerats – det är från Marx anteckningar kring Richard Jones’
”Fem orsaker som bestämmer böjelsen att ackumulera”. Det är
ett långt och ganska svårtolkat citat från de anteckningar av år
1862 som sedan gavs ut av Kautsky i ”Theorien über den
Mehrwert” i seklets början. Såvitt jag kan förstå ger det ingen grund
för Wittfogels konstruktion. Marx fortsätter blott det resonemang
han förde i inledningen till ”Louis Bonapartes adertonde
Brumaire” om de ideologiska faktorernas betydelse. Du kan själv se
efter genom att jämföra Wittfogel s. 10–11 med Marx text i MEW
26:3 s. 441–442.

Marx var aldrig determinist. Det var varken ”naturen” eller
”föremålen” som bestämde människan. Det finns i detta inga
gränser mellan den unge, den medelålders och den åldrande
Marx. Det han skriver 1857/1858 i förordet till ”Till kritiken av
den politiska ekonomin” knyter samman med hans
ungdomsmanuskript och syftar framåt mot hans allra sista anteckningar:

”Människan är i bokstavlig mening ett <i>zoon politikon</i> – inte
bara ett sällskapligt djur, utan också ett djur som kan isolera sig
enbart inom ett samhälle.”<footnote>Karl Marx, Till kritiken..., s. 237.</footnote>

När han läser Lewis H. Morgans ”Ancient Society” vintern
1880–1881 antecknar han (i de anteckningsböcker vilka Engels
senare skulle använda när han utarbetade sin skrift ”Statens,
familjens och privategendomens ursprung”):

”<i>The propencity to pair,</i> now so powerful in the civilized
races (driften att bilda par, nu så allsmäktig i de civiliserade
raserna), alltså <i>inte normal to mankind</i> (normal för mänskligheten),
but <i>a growth through experience</i> (utan en växt genom
erfarenhet), like all the great passions och powers of the mind (liksom
själens alla stora passioner och förmågor).”<footnote>The etnhological notebooks of Karl Marx, ed. L. Krader, s. 118, Assen
1972.</footnote>

Även de djupaste passioner är mänskliga – icke ”naturliga”.
(Marx övergav ju aldrig Hegel till förmån för någon platt
”naturlighet”.)


När Marx på våren 1881 läser Henry Sumner Maine,
”Lectures on the early history of institutions”, då antecknar han:
”Denna asinus (åsna) inbillar sig att ’modern research...
conveys a stronger impression than ever of a wide separation
between the Aryan race and races of other stocks (!)’ (den moderna
forskningen... ger ett starkare intryck än någonsin av stor
åtskillnad mellan den ariska rasen och raser av andra
stammar)...”<footnote>Krader, The etnhological notebooks..., s. 290.</footnote>

Rasismen är för honom jargong (cant) och i de nästan sista
anteckningar han gjorde, excerpter ur John Lubbocks ”The origin
of civilisation” gör den sjuke Marx en kort men mästerlig analys
av eurocentrismen i vetenskapen:

”..,’Among many of thé lower races <i>relationship through
females is the prevalent custom</i>’ (bland många av de lägre raserna
är släktskap genom kvinnor den förhärskande seden), därav ’the
curious (!) practice that a <i>man’s heirs</i> (den märkliga (!) seden
att en mans arvingar) /men då är de ju inte <i>man’s heirs</i> (en mans
arvingar); dessa civiliserade åsnor kan inte frigöra sig från sina
egna conventionalities (konventioner)/ are not his own, <i>but his
sisters children</i> (inte är hans egna, utan hans systers barn).’...”<footnote>Krader, The etnhological notebooks..., s. 340.</footnote>

Det ”marxistiska rasbegrepp” Wittfogel konstruerade kan inte
legitimeras hos Marx.

När greve Henri de Boulainvilliers formade det moderna
rasbegreppet då rationaliserade han gamla fördomar (blodet och
arvet) och gav dem en historisk utstyrsel och ansåg sig därmed
kunna visa att hans egen klass härskade över Frankrike med
erövrarnas rätt. Inför den franska revolutionen gav detta naturligtvis
också motståndarna till aristokratin en brukbar ideologi. Ty om
aristokratin var franker så var det tredje ståndet galler och
gallerna ville följdriktigt återta sitt hela arv och då de utgjorde
den överväldigande majoriteten och kunde överta makten hade
intränglingarna bara att fly ur landet som ertappade tjuvar. Greve
de Boulainvilliers raslära kom under den franska revolutionen

att vändas just mot de aristokrater vilkas herravälde den skulle
legitimerat.

När Napoleon på S:t Helena dikterade sin sammanfattning
av den franska historien från femtonhundratalet till sin egen
regeringstid och därmed också ställde sitt eget krav på legitimitet då
utgick han från motsättningen mellan galler och franker som en
självklar sanning:

”Den Franska revolutionen tillvägabragtes icke genom
sammanstötningen af tvänne, om thronen tvistande, familjers
intressen; hon föranleddes genom en allmän rörelse hos massan af
nationen mot de priviligerade. Den Franska adeln, lika med den
i hela Europa, ledde sitt ursprung från barbarernas fall, som
delade mellan sig det romerska riket. I Frankrike representerade
adeln Frankerna och Bourgognerna; den öfriga nationen
Gallerna...”<footnote>Las Cases’ Dagbok öfver Napoleons enskilda lefnad och samtal med sina
Generaler på S:t Helena, del VI, s. 108, Stockholm 1823.</footnote>

Augustin Thierry var klasskampens fader i den franska
historieskrivningen, men denna klasskamp tolkades av honom som
en kamp mellan två raser, två folk. År 1818 – i restaurationens
Frankrike – skriver han i Censeur Européen:

”Dessa som räddat våra konster, de var våra fäder: vi är söner
till dessa slavar, dessa skattskyldiga, dessa borgare som
skoningslöst skinnades av erövrare; allt vad vi är har vi dem att tacka
för. /.../ Vi är frigivna slavar från igår, men vårt minne har
länge blott erinrat oss om våra herrars familjer och handlingar;
det är inte mer än trettio år sedan som vi såg att våra fäder var
nationen. /.../ tidigare var gallerna Frankrike...”<footnote>Augustin Thierry, Dix ans d’etudes historiques, s. 6.</footnote>

Men just det skeende då gallerna blev nationen och då folket
som funnits före Frankrike kunde befria sig från herrarnas
medvetande och nå sin egen historia var det ögonblick då
motsättningen franker-galler sprängdes och visade sig vara en motsättning
mellan klasser och icke mellan ”folk” eller ”raser”. Ty vad som
skett då vid pass ”trettio år tidigare” det var den stora

revolutionen. Jag minns, det var i juni 1953 i Bukarest, när jag dansade
Carmagnolen en natt med franska vänner. Det var lärorikt. Vi
hade druckit det vita vinet och gatan låg helt tom och det var
sent på natten och Roger sjöng:

<poem>
”Que réclame un républicain?
Que réclame un républicain?
L’égalité du genre humain
L’égalité du genre humain”
</poem>

Och så föll vi in allihop under det vi dansade:

<poem>
”Plus de pauvre à genoux,
Plus de riche debout.
Dansons la Carmagnole
Vive le son, vive le son
Dansons la Carmagnole
Vive le son du canon.”
</poem>

Augustin Thierry såg gallerna som tredje ståndet, som folket.

Men Roger sjöng vidare:

<poem>
”Oui, nous nous souviendrons toujours!
Oui, nous nous souviendrons toujours!
Des sans-culottes des faubourgs
Des sans-culottes des faubourgs”
</poem>

Och vi föll in:

<poem>
”A leur santé, buvons
Vivent les francs lurons.”
</poem>

(Svensk prosaöversättning: ”Vad kräver en republikan? / Vad
kräver en republikan? / Människosläktets jämlikhet /
Människosläktets jämlikhet. // Inga fattiga på knä / Inga rika stående. /
Låt oss dansa Carmagnolen / Leve ljudet, leve ljudet / Låt oss

dansa Carmagnolen / Leve ljudet av kanonen. // Ja, vi skall
alltid minnas! / Ja, vi skall alltid minnas! / Sansculotter i förstäderna
/ Sansculotter i förstäderna. // Låt oss dricka till deras välgång /
Leve de raska frankerna.”)

Ty den andre juni 1793 gick den stora revolutionen förbi
den punkt då den kunde betraktas som en gallernas, vilka var
tredje ståndets, vilka var folkets, revolution. Då var det fråga
om en sansculotternas plebejiskt och bondskt revolutionära
demokratiska dikatatur. L’égalité du genre humain! Där kan Augustin
Thierry aldrig följa. Och Marx skriver till Engels 27 juli 1854:

”En bok som intresserat mig mycket är Thierrys ’Historie de
la formation et du progrés du Tiers État’. Märkligt hur denne
herre, ’klasskampens’ père (far) i den franska historieskrivningen,
i förordet ondgör sig över de ’nya’, som nu också ser en
antagonism mellan bourgeoisi och proletariat och vill spåra denna
motsats tillbaka till tredje ståndets historia så tidigt som 1789.
/.../ Hade herr Thierry läst våra arbeten hade han vetat att den
bestämmande motsatsen mellan bourgeoisin och le peuple
(folket) naturligtvis börjar först när bourgeoisin upphör att såsom
tiers-état (tredje stånd) stå mot clergé (prästerskap) och noblesse
(adel).”<footnote> MEW (Marx-Engels Werke, Dietz Verlag, Berlin 1956–89) 28, s. 
381–382.</footnote>

Men Augustin Thierry beskriver ännu klassens – tredje
ståndets – uppkomst som en politisk och social kamp även om han
ser kampen som en mellan galler och franker. Först hans bror,
Amédée Thierry tar det avgörande steget över till rasismen och
vänder Augustin Thierrys progressiva historiesyn över till
reaktion. Det är en avgörande vändpunkt:

”...Om de moraliska karaktärsdragen hos dessa raser, vilka
står emot de våldsammaste sociala revolutioner visserligen låter
sig förändras men aldrig låter sig utplånas, vare sig av
institutionernas makt eller av intelligensens fortskridande
utveckling /..../ vilken väldig väg den öppnar för historiens filosofi.”<footnote>Amédée Thierry, Historie des gaulois, vol. 1, 3 ed., s. CXLVII, Paris 1844.</footnote>


Och den liberala bourgeoisie som ännu år 1818 förmådde
erkänna varifrån den stammade (”dessa livegna”) talar nu ett
annat språk och beskriver sig som:

”Ättlingar till Brenns och Vercingetorix’ soldater, till borgare
i Camutum och Gerovia, till senatorer i Durocortorum och
Bibracte...”<footnote>Amédée Thierry, Historie des gaulois, vol. 3, s. 452.</footnote>

Wittfogel; denne officiellt kommunistiske och
Kominterntrogne ideolog står i Tyskland år 1931 som typisk representant
för dem som vrider marxismen till skolastik och ideologi och så
förvandlar ett arbetarklassens vapen till ett mäktigt vapen mot
arbetarklassen och demokratin.

Det finns ett icke-skolastiskt sätt att förhålla sig till Marx.
Se på Franz Mehring; Din kritik av Marx teorier ligger mycket
nära de lassalleanska föreställningar vilka Marx tog itu med i
”Kritik av Gotha-programmet”. Det är inte konstigt. De
föreställningar du uttrycker bärs ju av en mäktig tradition på gott och
ont. De verkar med stor styrka i Europa. De präglar ännu såväl
de intellektuella som befinner sig ”till vänster” som själva den
europeiska arbetarrörelsen.

Franz Mehring beskrev i ”Geschichte der deutschen
Sozialdemokratie” just denna situation – och han drog sig inte för att
påpeka att Marx tagit miste:

”Den (’Kritik av Gotha-programmet’ J. M.) är än idag högst
läsvärd på grund av sina principiella-positiva synpunkter; men
dess negativa uppfattning träffade kanske inte målet eftersom
den utgick från faktiskt oriktiga förutsättningar. Marx såg inte
att programutkastet troget återspeglade <i>båda</i> fraktionernas
teoretiska åskådningar; han trodde, att eisenacharna redan hade
uppfattat den vetenskapliga kommunismen i alla dess konsekvenser
medan lassalleanerna var en kvarblivande sekt som hade
strandsatts av den historiska utvecklingen och var tvungna att ge efter
för eisenacharna. Detta misstag förklarar helt den häftiga
vresighet som Marx skrev i.”<footnote>Franz Mehring, Geschichte der deutschen Sozialdemokratie. Text enligt
den av Mehring 1903/04 omarbetade och godkända upplagan. Band II, s.
499. Dietz Verlag, Berlin 1960.</footnote>


I sin biografi över Karl Marx från år 1918 skrev Mehring:
”... den vetenskapliga socialismen, sådan den grundats av Marx
och Engels, stod bägge sidorna ännu fjärran; om den historiska
materialismens tankesätt hade de knappast en aning, och även
det kapitalistiska produktionssättets hemlighet förblev dem ännu
sluten.”<footnote>Franz Mehring, Karl Marx..., s. 675–676.</footnote>

När det gällde Lassalles egen roll då gjorde Mehring vissa
felbedömningar. Det har kunnat beläggas med hela det material
rörande Lassalle och Bismarck som offentliggjordes först efter
Mehrings död. Men i sin beskrivning av Marx missuppfattning
av situationen inom den tyska arbetarrörelsen år 1875 har
Mehring såvitt jag förstår rätt. De skäl han redovisar för sin
uppfattning tycks mig hållbara. Lägg märke till att Mehring menar att
Marx kritik av programutkastet är helt riktig samtidigt som han
påpekar att Marx grovt överskattat skolningen och den teoretiska
nivån inom ”sin” del av den tyska arbetarrörelsen.

Marx hade alltså fel i sin bedömning av den tyska
arbetarrörelsens styrka; det är förklarligt. Han satt i London, långt
hemifrån. Mehring påpekade helt riktigt detta fel men drog en slutsats
som historien eftertryckligt har korrigerat:

”Hur rätt Marx än hade med sina positiva invändningar mot
Gotha-programmet så visade programbrevets öde klart att de
vägar, på vilka ett mäktigt och oövervinneligt arbetarparti kunde
utvecklas som bärare av den sociala revolutionen, hade uppfattats
riktigt av Lassalle.”<footnote>Mehring, Geschichte..., band II, s. 453.</footnote>

Marx hade överskattat den tyska arbetarrörelsens styrka. Men
han hade en klarare blick för de faror som hotade:

”Bortsett härifrån är det min plikt att inte genom diplomatiskt
stillatigande godkänna ett program, som enligt min övertygelse

är alltigenom förkastligt och för partiet demoraliserande.”<footnote>Marx, brev till Bracke 5 maj 1875, Kritik av Gotha-Programmet, s. 49,
Arbetarkulturs förlag, Stockholm 1945.</footnote>

Den ortodoxe Mehring som stred på partiets vänsterkant hade
inte kunnat se hela vidden av denna demoralisering förrän det
mäktigaste arbetarpartiet i världen rasade som ett korthus inför
vinden i augusti 1914 och dess parlamentariska förespråkare
sedan efter några år framstod som junkrarnas och generalernas
blodhundar gentemot det tyska folk som sökte genomföra sin
revolution. Den som en gång krossats 1848.

Men att skriva att de föreställningar du uttrycker också
präglade den tyska arbetarrörelsen år 1875 och att Marx visserligen
kritiserade dem men underskattade deras styrka; det kan ju i
nästa led bli att säga att du egentligen står ansvarig för
krigsutbrottet 1914 och var en av Noskes blodhundar efter den tyska
revolutionen 1918. Men det är ju i strid med ditt bevisade
handlande i praktiken. Det är ju faktiskt så att du deltagit i
solidaritetsrörelsen mot Förenta Staternas imperialism i Indokina och att
du arbetat och arbetar inom olika demokratiska och
anti-imperialistiska fronter. Häri ligger en motsättning. Den är viktig.

1875 bar dessa föreställningar fram en lasalleansk politik
inom den då förenade tyska arbetarrörelsen. Men det var ju inte
föreställningar som befann sig i strid och det var inte
föreställningar som demoraliserade partiet. Det fanns goda skäl för dessa
föreställningar – jag har när det gäller dig följt dem ända från
elvahundratalets Västergödand. Men den politik de kom att bära
upp var från början anfrätt och korrupt. Till Bismarck sände
Lassalle den 8 juni 1863 statuterna för sitt arbetarparti,
Allgemeinen Deutschen Arbeiterverein. Och han skrev i följebrevet:

”... av denna miniatyrmålning kommer Ni att klart bli
övertygad om hur sant det är att arbetarklassen instinktivt känner
sig böjd för diktaturen, om den först kan övertygas om att
diktaturen kommer att utövas i dess eget intresse; och i vilken
utsträckning den därför som jag nyligen sade till Er skulle vara

böjd att trots alla republikanska tänkesätt – eller snarast just på
grund av dessa – i kronan se den naturliga [i originalmanuskriptet
”ärftliga”] bäraren av den sociala diktaturen, i motsats till det
borgerliga samhällets egoism, om kronan å sin sida någonsin
kunde besluta sig för det – visserligen mycket osannolika – steget
att slå in på en sant revolutionär och nationell kurs och omvandla
sig från ett kungadöme för de priviligerade stånden till ett socialt
och revolutionärt folkungadöme”<footnote>Gustav Meyer, Bismarck und Lassalle. Ihr Briefwechsel und Ihre Gespräche,
s. 60, Dietz Verlag, Berlin 1928.</footnote>

Den politik Lassalle här redovisar inför Bismarck blev den
verkliga politik som kommit att prägla den europeiska
socialdemokratins handlande. Den förklarar också Palmes regering i dag.

Och denna politik bärs upp av en stark och mäktig apparat.
Max Weber sade om denna apparat år 1907:

”Socialdemokratin står idag uppenbart i begepp att förvandla
sig till en väldig byråkratisk maskin som sysselsätter en kolossal
armé av tjänstemän, till en stat i staten. /.../ Man undrar bara
vem som <i>i längden</i> har mer att frukta av detta, det borgerliga
samhället eller socialdemokratin. Personligen anser jag att det
är den senare (Rop från publiken: Mycket riktigt!), dvs. de
element i den som är bärare av <i>revolutionära ideologier.</i>

Redan idag är ju vissa motsättningar tydliga för envar inom
den socialdemokratiska byråkratin. Och när slutligen
motsättningarna mellan å ena sidan yrkespolitikernas materiella
försörjningsintressen och å andra sidan den revolutionära ideologin kan
utvecklas fritt, när man vidare inte längre kan kasta ut
socialdemokratin från soldatföreningarna som nu, när man släpper in
den i kyrkoförvaltningarna, från vilka man nu kastar ut den,
först då torde de allvarliga inre problemen börja för det partiet
(Mycket riktigt!).

Först då råkar den revolutionära virulensen verkligen i
allvarlig fara, och först då torde det visa sig, att socialdemokratin
på denna väg i längden inte erövrar städerna eller staten, utan

att det tvärtom är staten som erövrar partiet (Mycket riktigt!).
Och jag kan inte förstå hur det borgerliga samhället som sådant
kan se någon fara i detta.”<footnote>Schriften des Vereins für Sozialpolitik. Verhandlungen 1907, Band 125, s.
296 f. Leipzig 1908. Citerat efter Bo Gustafsson, Marxism och revisionism.
Eduard Bernsteins kritik av marxismen och dess förutsättningar, s. 25 f.
Uppsala 1969.</footnote>

Den politik denna apparat var beredd att verka för under det
att den lät sig erövras av staten och som den nu fortfarande
verkar för när denna sammansmältning längesedan blivit ett faktum
har varit en ohygglig realitet under de senaste årens sjuttio årens
världshistoria:

”Om vi räknar med att Tyskland nu årligen importerar en
ansenlig mängd kolonialvaror, så måste vi också säga oss att
den tid kan komma då det blir önskvärt att hämta åtminstone en
del av dessa produkter från våra egna kolonier. Hur snabb
socialisterna än kan tänka sig att utvecklingen i Tyskland blir mot
socialism, så kan vi ändå inte vara blinda för det faktum att det
behövs en ansenlig tid innan en hel rad andra länder omvänds
till socialismen. Men om det inte är klandervärt att åtnjuta
avkastningen från tropiska kolonier, så kan det heller inte vara att
odla upp sådana kolonier själva. Inte huruvida utan hur är här
den avgörande punkten. Det är inte nödvändigt att européers
besittning av tropiska länder skulle skada infödingarna i deras
livsglädje, inte heller har det hittills varit fallet. Dessutom kan
man bara erkänna en villkorlig rätt åt vildarna att bruka det
land de besitter. Ytterst kan den högre civilisationen kräva en
högre rätt. Inte erövringen utan odlingen av landet ger den
historiskt legala befogenheten att använda det. Enligt min åsikt är
detta de väsentliga synpunkter, som borde bestämma
socialdemokratins ställning i förhållande till frågan om kolonialpolitik.”<footnote>Eduard Bernstei , Die Voraussetzungen des Sozialismus und die Aufgaben
des Sozialdemokratie, Stuttgart 1899. Citerat efter Alley/Miller, Västerlandets
imperialism i Kina under 400 år, s. 192, Gidlunds förlag 1973.</footnote>

Det blir din praktik i de demokratiska fronterna, i

solidaritetsarbetet för Indokinas folk, i basarbetet för Folket i
Bild/Kulturfront som gör det möjligt för dig att medvetandegöra denna
motsättning mellan den folkligt demokratiska traditionens
föreställningar och den politik som dessa föreställningar kommit att
underbygga. I detta nödvändiga intellektuella arbete kan du ha
god hjälp av två centrala verk av Lenin: ”Imperialismen såsom
kapitalismens högsta stadium” och ”Staten och revolutionen”.

Din återerövring det genuint demokratiska i denna tradition:

– Vi är inte skit!

blir möjlig när du på detta sätt aktivt läser och tillägnar dig
Marx teoretiska arbete; mervärdeteorin.

Att vägen till mervärdeteorin går över basarbetet i Folket i
Bild/Kulturfronts arbetsgrupp i Fagersta bör inte teoretiskt
förvåna dig. Den Marx som tillbringade veckor och år vid sitt
läsbord på British Museum var också den Marx som tog sitt ansvar
i det praktiska arbetet. Detta ansvar var icke blott att leda
Internationalen. Sådant syns. Sådant koms ihåg. Det finns gott om
ledare. Det praktiska arbetet var också att på gatan, i
massdemonstrationerna, i vardagsagitationen, kämpa för londonborns rätt
att dricka öl på söndagarna. Där har du probemålen.

Men här vid denna punkt frigörs din kritik; slår över och
växlar kvalitet. Ty hur är praktiken? Vad är det för slags marxism
som fungerar som klädsam ideologi för ockupationen av
Tjeckoslovakien, som tycks legitimera väldiga privilegier för de få och
vidsträckt armod for de många, som delar på världen i en väpnad
avspännings heliga allians? Där, som Maurice Nadeau skrev i
”La Quinzaine littéraire” nr 172:

”Förenta Staterna lämnar Tjeckoslovakien till andra sidan och
den ger i sin tur Förenta Staterna Chile. Detta är priset för de
varaktiga samförstånden: när de beseglas i blod.”

I alla universitet i den rika världen blommar marxismerna.
Och man kan säga om dem som om de onda andarna:

– De äro många.

För att få perspektiv på dessa marxismer bör vi gå tillbaka
till Franz Mehring för åttio år sedan och se dem därifrån. Han
förhöll sig kritiskt prövande också inför Marx. Han nedvärderade

inte Marx genom att ställa honom över, utanför, vid sidan av
diskussionen. Franz Mehrings stora studie ”Die
Lessing-Legende” är ett grundläggande arbete inom den marxistiska
litteraturforskningen. Engels satt i London och läste kapitlen eftersom
de publicerades i ”Neuen Zeit” 1891/92. Den 16 mars år 1892
skrev Engels till Bebel:

”Nu har jag också läst Mehrings ’Lessing Legende’ i ’N[euen]
Z[eit]’ och haft stor glädje av det. Arbetet är verkligen utmärkt.
Mycket skulle jag själv ha motiverat och nyanserat annorlunda,
men i det stora hela har han träffat huvudet på spiken. Det är
verkligen glädjande när man får se hur den materialistiska
historieuppfattningen, efter att i tjugo år – i regel – ha stått ut med
att nyttjas till skrytsamma fraser i det yngre partifolkets arbeten,
äntligen börjar användas som det den egentligen var: en ledtråd
vid studiet av historien.”<footnote>MEW 38, s. 308.</footnote>

”Die Lessing-Legende” är en genomarbetad analys av en
central period i den tyska litteraturens historia. Den är också ett
medvetet återerövrande av den klassiska tyska litteraturen åt den
tyska arbetarklassen:

”I kampens hårda och tunga dagar tiger muserna, men deras
kransar är för den skull inte de arbetande klasserna förvägrade
för alltid. Den dag dessa härskar skall de vara deras morgongåva,
och då kan också Lessing få sonat det som samtid och eftervärld
har brutit mot denne ädle förkämpe för en fri mänsklighet.”<footnote>Franz Mehring, Die Lessing-Legende, s. 365. Dietz Verlag, Berlin 1963.</footnote>

Så slutar boken. Men detta återerövrande är samtidigt en
medveten uppgörelse med den preussiska legenden; den som håller
även arbetarklassen fängslad. Återerövrandet av Lessing är en
befrielse i dubbel mening. Denna befrielse är – det inser Mehring –
en nödvändig förutsättning för den tyska arbetarklassens
medvetande om att den har möjlighet att befria sig:

”Och det är absolut nödvändigt att krossa den preussiska
legenden innan Preussen kan försvinna och uppgå i Tyskland.”<footnote>Engels till Bebel, MEW 38, s. 308.</footnote>


Mehring politiserar inte estetiken; det skulle ju innebära att
det funnes en ”opolitisk estetik”; det funnes en skönhet som
hörde tiden och det särskilda till och en bortom som hörde
evigheten och det allmänna till:

”Men denna sats löses upp liksom det allmänt-mänskliga
upplöses om man försöker få grepp om det. Så länge det mänskliga
samhället är uppdelat i klasser (och innan det var uppdelat i
klasser fanns det över huvud taget ingen konst) har det alltid
bara funnits ett speciellt-mänskligt och aldrig något
allmänt-mänskligt.”<footnote>Ästhetische Streifzüge V, Franz Mehring, Aufsätze zur deutschen Literatur
von Hebbel bis Schweichel, s. 180. Dietz Verlag, Berlin 1961.</footnote>

Med insikt i den estetiska diskussionens sociala betydelse
klarlägger Mehring den officiella litteraturvetenskapens verkliga
funktion. Han gör det också med en lysande – en Lessingsk –
polemisk skicklighet:

”Naturligtivs skall Scherer och Erich Schmidt inte ha mer än
de förtjänar. Deras alexandrinska lärdom förblir obestridd. Har
de verkligen läst hela det berg av böcker som de anför i sina
’Anmärkningar’, kan man rentav med Lessing befara att redan
det de har läst är för mycket för deras sunda förnuft.”<footnote>Die Lessing-Legende, s. 195.</footnote>

Med de tio "Estetiska strövtåg” som Franz Mehring
publicerade i "Die Neue Zeit” 1898/99 inledde han medvetet det
nödvändiga förarbetet till en marxistisk estetik:

”Att skriva en vetenskaplig estetik med hjälp av den historiska
materialismen vore en lika tacksam som svår uppgift. Till en
sådan stor och omfattande byggnad syftar de följande artiklarna
inte ens att ge några byggstenar, på sin höjd vill de röja undan
litet buskar och ris från byggplatsen.”<footnote>Mehring, Aufsätze..., s. 141.</footnote>

Detta innebär att Mehring förde diskussionen vidare.
Marxismen var inte en samling svar, den var ingen schablon. Allvarliga
frågor måste tas på allvar och det finns ingen genväg förbi

svårigheterna. Mehring beskriver detta intellektuella sätt att förhålla
sig när han tar upp debatten med Kant och Schiller:

”För att använda ett ord som Marx en gång använde om
Hegels filosofi, så kan man inte bli färdig med Kant och Schillers
estetik genom att vända den ryggen och med bortvänt huvud
mumla några försmädliga och banala fraser. /.../ Hur kan det
finnas objektiva bestämningsgrunder för den estetiska smaken,
när denna smak blott är subjektiv, individuell, när var och en
har sin egen smak? Denna fråga är grundfrågan i all estetik och
man kan inte skriva någon vetenskaplig estetik innan man har
besvarat den. Har Kant besvarat den fel, övervinner man Kant
och passerar honom genom att besvara den rätt, men man går
tillbaka och hamnar bakom Kant om man låtsas som om denna
avgörande fråga ännu aldrig hade ställts.”<footnote>Mehring, Aufsätze..., s.
162–163.</footnote>

Mehring resonerade, diskuterade och prövade. Han drog
slutsatser. År 1898 skildrar han konstens betydelse för den tyska
arbetarklassens kamp:

”Medan den borgerliga frigörelsekampen, särskilt i Tyskland,
utkämpade en rad av sina avgörande slag på det konstnärliga
området, så genomfördes den proletära frigörelsekampen, och
detta var icke till dess skada, från första början på det
ekonomiska och politiska området.”

Och han drar slutsatsen:

”Konsten kan emotse sin återfödelse först när proletariatet
har segrat ekonomiskt-politiskt; i dess befrielsekamp förmådde
inte konsten gripa in på ett djupt och avgörande sätt.”<footnote>Franz Mehring, Geschichte der deutschen Sozialdemokratie, Zweiter Teil,
s. 542–546. Stuttgart 1898.</footnote>

Om denna slutsats kan föras stora teoretiska diskussioner och
har förts stora teoretiska diskussioner. Men dessa diskussioner
förblir ideologiska sålänge de inte accepterar att Mehring <i>hade</i>
rätt men <i>fick</i> fel. Gör de dock det; då har de upphävt sin –
teoretiska – diskussion.

Den som studerar konstens betydelse för den tyska

arbetarklassens kamp 1848–1898 kan icke dra någon annan slutsats än
den som Mehring drog. Den som studerar den svenska
litteraturen 1923–1973 (Ivar Lo-Johansson t. ex. eller Josef Kjellgren
eller Folke Fridell eller... namnen är hart när oräkneliga) måste
dra motsatt slutsats: I proletariatets befrielsekamp ”griper konsten
in på ett djupt och avgörande sätt.”

År 1903 kortade Mehring av hela detta långa stycke. Han
inledde sin beskrivning med den inskjutna satsen:

”Också på det litterära fältet skjuter det upp nya skott. Hade
den borgerliga frigörelsekampen...”<footnote>Geschichte der deutschen Sozialdemokratie II, s. 664, Berlin 1960.</footnote>

Ty de fem åren 1898–1903 hade redan förändrat bilden av
perioden 1848-1898. Han tog ur sammanhanget bort sin slutsats.

Denna beskrivning om hur Mehring förändrar sin text och
sitt tänkande är inte betydelselös. Den rör vid själva kärnan i
den ortodoxa marxism som Mehring representerade. Frågor – de må
gälla konstens betydelse för proletariatet eller Marx brev till
Bracke år 1875 eller hur en socialist har att uppträda i augusti
1914 – kan inte lösas abstrakt. Det finns ingen marxism i allmänhet:
”Marxister i den meningen som Marx själv inte ville vara
marxist, finns det inte i partiet och kan inte finnas; att svära på
mästarens ord är blott det dystra ödet för den skola som känner
en slutgiltig sanning i sista instans. Någon som helst sanning av
detta slag känner inte marxismen. Den är ingen ofelbar dogm
utan en vetenskaplig metod. Den är inte en individs teori, mot
vilken en annan individ kan ställa en annan och högre teori;
den är snarare den proletära klasskampen fattad i tankar; den
har framvuxit ur själva sakerna, ur den historiska utvecklingen
och förändrar sig med den; därför är den lika litet ett tomt sken
som någon evig sanning. Helt följdriktigt har det just varit de
’ortodoxa’ marxisterna som har förstått att revidera de
vetenskapliga resultat, som Marx och Engels en gång vann, med dessa
mäns vetenskapliga metod.”<footnote>Geschichte der deutschen Sozialdemokratie II, s. 700.</footnote>


Franz Mehring var inte oföränderlig. Tvärtom; hela hans liv
var ett de medvetet förändrade positionernas liv. Han vågade
dra slutsatser av det verkliga skeendet och förändrade sina åsikter
därefter.

Jag har hänvisat till hans ”Den tyska socialdemokratiens
historia”. Men han skrev två sådana verk. Ett år 1877 och ett år
1898. De är helt olika. Mehring föddes år 1846. Han studerade
filosofi och litteraturvetenskap och verkade från år 1870 som
liberal skriftställare på vänsterkanten. Lassalle gjorde ett mäktigt
intryck på honom och han närmade sig dennes rörelse. Men
sammanslagningen mellan lassalleaner och eisenachare i den
enade tyska socialdemokratin gjorde honom misstänksam och
år 1877 bröt han helt med arbetarrörelsen genom sin skarpa
uppgörelse i ”Die Geschichte der deutschen Sozialdemokratie.
Han gick så långt att när socialistlagen infördes och
socialdemokratin förbjöds så ansåg han detta vara riktigt.

Men som liberal redaktör för ”Berliner Volkzeitung” tvangs
han syssla med de konkreta problemen i det tyska samhället. I
fråga efter fråga kom han så att i praktisk politisk diskussion
stå samman med den förbjudna arbetarrörelsen. Steg för steg
gick han mot vänster. Mot slutet av 1880-talet skrev han bitande
angrepp på socialistlagen och den bismarckska politiken. Nu blev
hans egen tidning periodvis förbjuden av myndigheterna.
Samtidigt tog han itu med Marx’ teori; läste och diskuterade.
År 1891 anslöt han sig till det socialdemokratiska partiet. Han
var då 45 år.

Han var ingen Saulus som plötsligt fick en uppenbarelse och
blev omvänd. Han var en arbetande intellektuell som i den
praktiska kampen tvangs dra teoretiska slutsatser som sedan genom
förnuftig diskussion förde honom till nya ställningstaganden.
Dessa ställningstaganden var sådana att han ofta gick mot
strömmen. Han var under perioden före första världskriget en av de
”ortodoxa” marxisterna; han arbetade inom den tyska
socialdemokratins vänsterflygel. Han var samman med Karl Liebknecht,
Rosa Luxemburg och Clara Zetkin en av dess ledande gestalter.
Han uppträdde mot det imperialistiska världskriget. Han

motarbetade aktivt kriget. Arbetade i ”Internationale” och ”Spartakus”.
För detta sitt arbete fängslades han av de tyska myndigheterna
1916. Han var då sjuttio år. Han tog ställning för den ryska
revolutionen och i Tyskland verkade han för revolutionens seger.
Morden på hans vänner Karl Liebknecht och Rosa Luxemburg
tog honom djupt. Han dog blott en vecka därefter; den 28 januari
1919.

Från 1891 till sin död och ännu tio år därefter var han en av
den internationella arbetarrörelsens mest framträdande
marxistiska teoretiker och debattörer. Han gav ut Marx, Engels och
Lassalles efterlämnade skrifter och tog upp centrala frågeställningar
till diskussion. Hänvisningarna till Mehring går som en röd tråd
genom Lenins skrifter under decennierna före krigsutbrottet. Det
var i dessa av Mehring utgivna och kommenterade skrifter som
Lenin fann de marxismens verktyg som hjälpte honom formulera
sin teori om staten och revolutionen under imperialismen.

Mehring representerade en marxism som var ortodoxt
marxistisk genom att den förhöll sig kritiskt prövande inför Marx.
Han gjorde en allmän bedömning av Marx arbete och ställde
teori mot verklighet:

”Marx hade en riktig uppfattning av drivkrafterna i den
historiska utvecklingen, men dess tempo ansåg han var snabbare än
det i verkligheten har visat sig vara.”<footnote>Franz Mehring, Aus dem literarischen Nachlass von Karl Marx, Friedrich
Engels und Ferdinand Lasalle, Band III, s. 84. Stuttgart 1902.</footnote>

Men han gjorde inte bara allmänna bedömningar; han gick
rakt på centrala och känsliga frågor.

Nyss visade jag hur en ideologiserande ”marxist” av några
strödda – därtill delvis missuppfattade – citat från Marx byggde
upp ett ”marxistiskt rasbegrepp”. Mehring gjorde tvärtom. Han
tryckte Marx text och tog därefter upp debatten. Om Marx och
Engels artiklar i nationalitetsfrågorna år 1848 framhöll Mehring:
”I stort var Neue Rheinische Zeitung alltid för de stora
kulturfolken, vilkas intresse den bevakade mera sorgfälligt än de

små nationaliteternas intressen. Under revolutionsåren var också
denna uppfattning fullt berättigad; om tjeckerna, kroaterna och
andra sydslaviska folk lät sig missbrukas som redskap för den
habsburgska motrevolutionen, så fanns det ingen ursäkt för deras
förräderi mot revolutionen. Men ändå medförde denna subjektivt
berättigade lidelse en inskränkning av det objektivt riktiga i det
historiska omdömet; så summariskt som Neue Rheinische
Zeitung gjorde det bryter numera ingen staven över de sydslaviska
folkens framtid.”<footnote>Aus dem literarischen..., s. 77.</footnote>

För ett kommande argument är det viktigt att du lägger märke
till att Mehring här skriver om en subjektiv känslostorm hos
Marx som visserligen är begriplig men som står i strid med de
objektiva förållandena; han säger inte att Marx subjektivt sett
hade rätt men objektivt sett hade fel.

I förordet till ”Materialism och Empiriokriticism” hänvisade
Lenin till denna diskussion:

”Då de ortodoxa sett sig nödsakade att uppträda mot
föråldrade åsikter hos hos Marx (som exempelvis Mehring mot några
historiska teser), har detta alltid skett så bestämt och så utförligt,
att ingen kunnat finna något tvetydigt i sådana litterära
uttalanden.”<footnote>V. I. Lenin, Samlade skrifter i urval, band 18, s. 109. Stockholm 1942.</footnote>

Och längre fram i boken skriver Lenin med beundran:

”Jämför så till slut Franz Mehrings uttalande om Häckel,
uttalandet av en man, som inte endast vill, utan också förstår att
vara marxist.”<footnote>Lenin, Skrifter..., band 19, s. 515.</footnote>

Under fyrtio år var Franz Mehring en av den revolutionära
marxismens stora teoretiker, en förhandsfigur i den marxistiska
litteraturvetenskapen; en förebild och ett föredöme. Sedan
likviderades han. Det var när han legat död i tio år.

År 1928 skulle ingen som intresserade sig för Marx och
marxistisk teori och frågor rörande marxismen och 

litteraturvetenskapen kunnat föreställa sig att Mehrings arbete och betydelse skulle
kunna avskaffas. Dock skriver numera unga och begåvade
marxistiska litteraturforskare som Pierre Macherey utan att blinka:

”Marx och Engels /.../ har alltså visat ett konstant intresse
för detta ämne, men aldrig behandlat det fristående. I början av
nittonhundratalet fanns det alltså inte – om man undantar
Plechanovs arbeten och Lafargues essäer om ’Konsten och det sociala
livet’ – någon marxistisk estetik mer än själva föresatsen, tusen
gånger uttryckt men ännu aldrig förverkligad.”<footnote>Pierre Macherey, Pour une théorie de la production littéraire, s. 125. Paris
1971.</footnote>

Mehring har i detta stycke utplånats; har upphört att finnas
till. Men det gör det omöjligt att diskutera med Macherey. Det
finns ingen möjlighet till intellektuell diskussion om själva de
objektiva sakförhållandena ”reviderats”. Förutsättningen för att
jag skall kunna diskutera hans huvudtes (som jag ju anser oriktig)
är att han går med på att skriva:

”om man undantar Plechanovs och Mehrings arbeten och
Lafargues essäer om ’Konsten och det sociala livet’.”

Som du vet är min motvilja mot de akademiska marxisterna
stor. Macherey är inte den värste. Men de är teologer och
skolastiker och inte marxister. De har ett fritt förhållande till
historiska fakta och texters historia.

För att förstå hur unga marxistiska akademiker i dag i Europa
kunnat behandla Mehring som obefintlig är det nödvändigt att
beskriva skeendet kring hans likvidering. Denna beskrivning för
rakt in i kärnan av vår diskussion. Vi lever i det Europa som
formades av nederlaget 1848. En världsdel som därför blev den
moderna imperialismens kärnland och som i augusti år 1914
blev skådeplatsen för vår stora katastrof.

För dig liksom för mig – och för alla med vilka jag kan
tänka mig ingå i ett kollektiv – har uppfattningen av vad som är
mänskligt och vad som är omänskligt formats inom de traditioner
som led ett så förintande nederlag i augusti 1914.


I natt läste jag Romain Rolland. ”Ovan stridsvimlet”. Den
kom på P. A. Norstedts förlag i Stockholm år 1916. I förordet
anmärker Rolland att han det senaste året blivit mycket rik på
fiender. Och det är förståeligt. Ty han, samman med Heinrich
Mann och Hermann Hesse, tillhörde det lilla fåtal representanter
för den borgerliga humanismen som inte gav vika och stämde
in i den fäaktiga hatkören. Har du läst vad Bergson och Thomas
Mann och alla de andra hävde ur sig?

Gerhard Hauptmann beskrev folkmordets ära och förnuft:
”Våra vittnen äro vid gränserna socialisten och herremannen,
bonden och professorn, fursten och arbetaren sida om sida, och
alla strida fullt medvetet för en ädel och rik nationell skatt, för
inre och yttre värden, som tjäna mänsklighetens framåtskridande
och uppåtgång.”<footnote>Romain Rolland, Ovan stridsvimlet, s. 165. P. A. Norstedts förlag,
Stockholm 1916.</footnote>

Den internationella arbetarrörelsen hade brutit samman även
den. Dess medlemmar marscherade ut mot fronterna för att
ömsesidigt förgöra varandra. Detta krig hade i detalj analyserats i
förväg. De marscherande hade i tusentals och åter tusentals
studiecirklar och kurser analyserat mervärdeteorin och visat inför
varandra hur det nya kriget växte fram. Dock marscherade de.

Några tog upp kampen. Spridda fraktioner av den stora
Internationalen höll fast vid dess tidigare analyser och krav. Lenins
bolsjeviker i Ryssland, Blagoevs ”trånga” socialdemokrater i
Bulgarien; en handfull här och där var allt som återstod av den
nyss mäktiga världsrörelsen. I Tyskland började den
socialdemokratiska oppositionen samla sig kring Karl Liebknecht, Rosa
Luxemburg och Franz Mehring.

Mot slutet av det andra krigsåret hade oppositionen nått så
långt att en ledande kärna för kampen mot kriget kunde bildas.
Från olika delar av Tyskland samlades partifunktionärer till en
hemlig konferens på Karl Liebknechs advokatkontor i
Chausseestrasse i Berlin nyårsdagen år 1916. Bland deltagarna var Franz

Mehring och den trettioettårige August Thalheimer från
Braunschweig. Konferensen godtog de grundsatser för arbetet som
Rosa Luxemburg utarbetat. Den första punkten beskrev vad som
skett:

”1. Världskriget har förintat resultaten av den europeiska
socialismens fyrtioåriga arbete genom att förinta den
revolutionära arbetarklassens betydelse som en politisk maktfaktor och
socialismens moraliska prestige, spränga den proletära
internationalen, föra dess sektioner till brodermord mot varandra och fjättra
önskningarna och förhoppningarna hos folkmassorna i de
viktigaste länderna med kapitalistisk utveckling vid imperialismens
skepp.”<footnote>Rosa Luxemburg, Ausgewählte Reden und Schriften II, s. 545. Berlin 1951.</footnote>

Jag tror att du nu – snart sextio år senare – är beredd att
erkänna den beskrivningen av det krig som bröt ut hösten 1914 i
Europa som riktig.

Konferensen drog också upp riktlinjerna för det kommande
arbetet. Det var den konferens då det som kom att i kallas
”Spartakus” bildades. August Thalheimer arbetade först i dess ledning.
Därefter – när partiet bildades – i det kommunistiska partiets
ledning. Han var en av dem som bar ansvaret för det misslyckade
revolutionsförsöket 1923. Mellan 1924 och 1928 arbetade August
Thalheimer i Moskva. Han tillhörde ”högern”.

År 1928 befann sig Thalheimer i strid med partiledningen i
Tyskland. Han hävdade bl. a. att dess fackföreningspolitik var
äventyrlig och kunde föra till anarkistiska avvikelser. Frågan
om hans uteslutning blev bara en tidsfråga. På partiets konferens
den 3 och 4 november år 1928 genomfördes uteslutningen.
Thalheimer och många andra uteslöts som högeropportunister.

På Kominterns VI världskongress sommaren 1928 hade
Bucharin och Brandler och Thalheimer angripits. Det var en
viktig kongress. Den betydde mycket för den nationella
befrielsekampen i de imperialistiska ländernas kolonier och
inflytelsesfärer. Gentemot de föreställningar om kapitalismens stabilisering

som Bucharin, Brandler och Thalheimer kommit att representera
gjorde den en allmän analys som kom att visa sig riktig året
därefter då den stora världskrisen bröt ut. Men det var också en
kongress som gjorde en helt felaktig analys av
styrkeförhållandena i Europa och som riktade ett hårt slag just mot vänstern
inom socialdemokratin; den underskattade fascismens verkliga
fara och ställde orealistiska paroller.

Året därefter skrev den uteslutne Thalheimer förord till en
tvåbandsupplaga av Franz Mehrings litteraturhistoriska arbeten.

Karl August Wittfogel höll vid denna tid på att göra karriär i
partitrogen marxistisk ideologi. I tidskriften ”Linkskurve” gjorde
han nu upp med partifienden Thalheimer på det teoretiska planet.
Det skedde i en lång artikelserie som inleddes i maj månad år
1930. Titeln på serien växte med artiklarnas mångfald och i
november samma år hade den nått den imponerande längden:

”Noch einmal zur Frage einer Marxistischen Aesthetik” (Än
en gång till frågan om en marxistisk estetik.)

Den är skriven på ett skolastiskt och dogmatiskt språk. Det
knirrar och knastrar i teser och antiteser där Wittfogels argument
drar fram till dess han kan nå sina slutsatser:

”3. Några slutsatser.

I. Insikten att stoffet är det centrala mellanledet mellan ’Liv’
och Form, betyder ett mäktigt vapen för vår kritik av konstnärliga
skapelser. <i>Homeros’ Thersites</i> kunde icke utöva någon
konstverkan på de grekiska bönderna eftersom denna gestalt var en lögn,
ett förtal av den epokens bönder. /.../ Medveten förfalskning är
<i>Arnold Zweigs</i> skildring av de ädla tyska soldaterna och
officerarna.

<i>Medveten förfalskning förstör fullständigt det konstnärliga
värdet.</i>”<footnote>Linkskurve, november 1930, s. 11.</footnote>

Som resultat av en estetisk analys är denna
kompendiesanning om Tersites inte mycket att hurra för. Som marxistisk analys
är den omöjlig. Vad de grekiska bönderna beträffar har Fröding

tolkat deras syn på Tersites:

<poem>
”När Agamemnon allt för högljutt skrävlar
och när Odyssevs eller Nestor tävlar
i dunkla råd med delfiska oraklet,
du ensam vågar skratta åt spektaklet.

/.../

Det är dock sanningen du ilsket slungar
i ansiktet på dessa stolta kungar,
på hela denna ädelborna liga,
som annars piskar varje knyst att tiga.

Och därför är du ock ett stycke heros
vad än förmälas månde av Homeros
– en heros är du, en som rivs och bites
och sliter spö, min stackars vän, Tersites.”
</poem>

Wittfogels totala brist på estetisk känsla motsvaras av hans
illvilliga sätt att använda marxistiska teoribyggen i små
politiskt-praktiska uppgörelser. (Angreppet på Arnold Zweigs ”Der Streit
um den Sergeanten Grischka” var visserligen bara dumt; men
säkert effektivt.)

Wittfogel behandlar ännu Mehring med viss försiktighet.
Under allmänna hövligheter förvandlar han dock Mehring till
kantian. Hans sammanfattning blir:

”Hur storartat flertalet av Mehrings <i>konkreta analyser</i> med
den historiska materialismens medel blottlägger sammanhanget
mellan konstverkets tid, klass, innehåll och form, så har dock
pionjären för en marxistisk litteraturkritik inte helt kommit loss
från Kants formalistiska betraktelsesätt i sina <i>teoretiska åsikter.</i>
I den aktuella undersökningens praxis leddes han av sin
materialistiska instinkt. I sina principiella förklaringar bestämdes han –

trots alla förbehåll – av den <i>Kant-Schillerska konstformeln.</i>”<footnote>Linkskurve, juni 1930, s. 10.</footnote>

En nutida tysk marxistisk litteraturvetenskapare, Helga Gallas
menade 1969 att:

”I själva verket är denna artikelserie inte bara det första
försöket i Linkskurve, utan det första försöket i Tyskland över
huvud taget att lägga fram ansatserna och principerna för en
marxistisk <i>estetik,</i>”

Men hon tilläde omedelbart:

”mer exakt: den riktning inom den marxistiska estetiken vars
talesman – i enskildheter stödd på Wittfogel – Lukács kort
därefter blev.”<footnote>Helga Gallas, Marxistische Literaturtheorie, s. 111. Luchterhand 1971.</footnote>

Fast Helga Gallas överskattar Wittfogel. Han var ju inte en
självständigt arbetande teoretiker; hans teorier blir blott till
återspeglingar av partiets omedelbara taktik. Taktiken hade börjat
leda teorin. Vilket blott är ett annat uttryck för att partiet befann
sig på drift mot katastrofen. Den 15 juni år 1929 utfärdar
Tysklands Kommunistiska Partis XII kongress ett manifest till
Tysklands arbetande massor. Inte med ett enda ord nämner detta
manifest att NSDAP utgör en fara. Hela texten dundrar mot
socialdemokratin. Det blir den – och inte NSDAP – som utmålas som den
egentliga fascismen:

”Därför också de härskande socialdemokraternas fascistiska
angrepp mot det revolutionära proletariatet, mot det
kommunistiska partiet. /.../ Diktaturen, som Wels hotade med på partidagen
i Magdeburg, är socialfascismens blodiga diktatur mot
arbetarklassen. De socialfascistiska byråkraterna splittrar
massorganisationerna, de kastar ut de bästa klasskämparna ur
fackföreningarna, de förtalar de revolutionära arbetarna inför företagarna och
polisen, de förtrycker de revolutionära organisationerna för att
ge fritt lopp åt förberedelserna för det imperialistiska kriget, fritt
lopp för genomförandet av företagaroffensiven, för

finanskapitalets gränslösa diktatur.”<footnote>Geschichte der deutschen Arbeiterbewegung, band 4, s. 521. Dietz Verlag,
Berlin 1966.</footnote>

De tyska socialdemokraterna å sin sida var helt i avsaknad
av varje perspektiv. De stod handfallna inför världskrisen. Men
alla i Tyskland var inte handfallna. I valen den 20 maj 1928
hade NSDAP erhållit 809 771 röster. I valen den 14 september
1930 erhöll NSDAP 6 379 672 röster. Socialdemokrater och
kommunister hade gemensamt erhållit 40,4% år 1928; år 1930 hade
deras andel sjunkit till 37,6%. Men kommunisterna hade gått
fram från 10,6% år 1928 till 13,1% 1930 och ansåg sig segra
och socialdemokraterna hade bara förlorat 580 000 röster i
absoluta tal och ansåg sig kunna återta sina förluster. Under tiden skrev
ideologer som Wittfogel taktiska analyser utan teoretisk grund.

Så kom Stalins brev till Proletarskaja Revolutsija. Det
publicerades i nr 6 1931 och fick omedelbara återverkningar i
Tyskland. Det var ett led i Stalins kamp för att bevara sin ledning av
partiet och genomdriva den första femårsplanen. De ideologiska
motståndarna inom det egna landet måste slås ned:

”Ärade kamrater!

Jag protesterar energiskt emot att man i tidskriften
Proletarskaja Revolutsija (nr 6 1930) infört Slutskis partifientliga och
halvtrotskistiska artikel ’Bolsjevikerna om den tyska
socialdemokratin under dess krisperiod före kriget’ som diskussionsartikel.
/.../ Och ni inlåter er i diskussion med honom, ger honom tillfälle
att uppträda i stället för att brännmärka denna nybakade
’historiker’ som förtalare och förfalskare. Jag kan icke underlåta att
protestera emot att man i er tidskrift infört Slutskis artikel,
emedan man icke får göra ett diskussionsämne av frågan om Lenins
<i>bolsjevism</i> /.../ Det betyder att ni har för avsikt att återigen
draga folk in i en diskussion om frågor, som utgör bolsjevismens
axiom. /.../ Varom vittnar den tyska vänstergruppens fel, tagna
från förkrigsperiodens historia, om icke därom att
vänstersocialdemokraterna trots sin vänsterinställning ännu icke frigjort sig

från den mensjevikiska ballasten.

Naturligtvis hade vänstergruppen i Tyskland icke bara
allvarliga fel. Den kan också uppvisa stora och allvarliga revolutionära
handlingar.”<footnote>J. V. Stalin, Leninismens grundfrågor, del II, s. 243–249. Arbetarkultur,
Stockholm 1938.</footnote>

Den 20 februari år 1932 samlades Tysklands Kommunistiska
Partis CK. Också utländska gäster – däribland Maurice Thorez
– var närvarande. I sitt stora anförande gjorde Ernst Thälmann
en skarp vidräkning med Liebknecht, Luxemburg och Mehring.
Mehring lade Thälmann själv till. Honom hade Stalin inte
namngett. Men också Thälmann påpekade att sådana som Luxemburg
och Liebknecht och Mehring hade stora förtjänster.

Omedelbart därefter gick partiteoretikerna igång med sitt
teoretiska arbete. Då det var taktiskt lämpligt att likvidera Mehring
fick teorin rätta sig efter denna taktiska lämplighet. Wittfogel
fortsatte sitt tidigare angrepp med en artikel i ”Der Rote Aufbau”:
”Franz Mehring als Literaturwissenschaftler”. (1932 s. 130–137
och 180–187.)

Den unge teoretikern Kurt Sauerland ägnade Mehring ett helt
kapitel i sin bok ”Der dialektische Materialismus”.

”Sedan flera år har det förekommit diskussioner om Rosa
Luxemburgs teorier och om ’Luxemburgianismen’, men först
på senare tid har Franz Mehring kommit att betraktas kritiskt
utifrån frågan om marxismens vidareutveckling vartill nyutgåvan
av hans verk har givit den främsta anledningen.”<footnote>Kurt Sauerland, Der dialektische Materialismus, s. 145. Berlin 1932.</footnote>

Själv skriver Kurt Sauerland dåligt. Mehring skriver bra. Av
denna Mehrings goda stil drar Kurt Sauerland slutsatsen:
”Mehring läses gärna och med glädje; desto nödvändigare är
en kritik av hans nu lätt tillgängliga verk.”<footnote>Sauerland..., s. 146.</footnote>

Denna kritik upprepar – ytterligare något förgrovat – vad
Wittfogel redan sagt. Den arme Mehring kläs av ända in på sina

skamligt borgerliga knotor:

”Den ’fria’, ’självständiga’, ’kritiska’ hållning gentemot hans
mästare, som alla liberala finkänsliga själar prisar Mehring så
mycket för och sedan använder för att ställa honom mot de
’trångsynta ortodoxa Marx-epigonerna’, visade sig vid närmare
studium vara en försonlig inställning, yttranden som bara skulle
skydda honom själv i hans avvikelser från åtskilliga av Marx’
och Engels’ åsikter.”<footnote>Sauerland..., s. 146.</footnote>

”Mehring var, som vi har visat, med alla sina läpparnas
bekännelser till marxismen heltigenom eklektiker, mekanist och
vulgärmaterialist, inte utan mycket starka idealistiska drag. /.../
Mehrings teoretiska fel förklarar hans politiska vacklanden.”<footnote>Sauerland..., s. 173.</footnote>

Georg Lukács ryckte nu ut. Han inledde i Linkskurve i juni
1932. När den artikeln publicerades hade sommarens valkamp
gått in sitt slutskede. Socialdemokrater och kommunister skulle
tillsammans sjunka till 36,2%; NSDAP skulle få 11 737 000 röster
och nå 33,1%. Det var Tysklands Kommunistiska Partis genom
tiderna största seger vid valurnorna.

I ”Tendenz oder Parteilichkeit” skrev Lukács om Mehring:
”Som bekant betraktar Mehring Kants, för den sjunkande
borgarklassens konstteori avgörande, estetik likaledes som teoretiskt
fundament.”<footnote>Linkskurve, juni 1932, s. 15.</footnote>

Mehring var osäker, Mehring var eklektiker, men:

”Som ärlig revolutionär bemödar sig Mehring att dra de
riktiga klassmässiga konsekvenserna, dvs. han bejakar ’tendensen’.
Men hans politiskt-klassmässiga ställningstagande står i
oupplöslig motsättning till hans konstnärliga insikter.”<footnote>Linkskurve, juni 1932, s. 17.</footnote>

Men vad – speciellt år 1932 – värre var:

”Här har vi redan i sin kärna <i>trotskismens litteraturteori.</i> /.../
Det är alltså ingen tillfällighet att det okritiskt övertagna

Mehringska arvet har befordrat trotskism i vår litteratur- och
konstteori. Lika litet som att varje mekaniskt försök att dra ner våra
litterära mål i smutsen – medvetet eller omedvetet, avsiktligt
eller oavsikdigt måste hamna i ett trotskistiskt farvatten.”<footnote>Linkskurve, juni 1932, s. 17.</footnote>

Året därpå publicerar Lukács sin stora essay om Mehring.
Det skedde i Sovjetunionen. Då hade Hitler redan segrat i
Tyskland. Det är en av de mest genomfört ohederliga essayer man
kan läsa. Den förvränger citat och arbetar med en pervers logik
enligt vilken just Mehrings

”...trohet mot revolutionen”

blir hans svåra brott:

”Inkonsekvensen i Mehrings åsikter hänger alltså mycket nära
samman med konsekvensen i hans revolutionära grundinställning,
med hans trohet mot revolutionen. Men därigenom har dessa
fel objektivt blivit ännu farligare för den tyska
arbetarrörelsen...”<footnote>Georg Lukács, Beiträge zur geschichte der Ästethik, s. 345. Berlin 1954.</footnote>

Mot Mehrings olycksaliga trohet ställer så Lukács Balzacs
”instinktiva” realism:

”Jämför man Mehrings okritiskt sympatiserande skilding av
en Kleist eller en Tauentzien med Balzacs skildring av den gamle
Vendée-kämpen Du Guernic eller D’Esgrignons, vilka Balzac
är så mycket mera fäst vid, så ser man hur mycket mera
dialektiskt denne store realist instinktivt har skildrat dessa förhållanden
mot sina politiska övertygelser än den i sitt schema fångne
Mehring.”<footnote>Lukács, Beiträge..., s. 383.</footnote>

Detta är den perversa teologiseringen av marxismen.
Subjektivismen upphöjd till norm. Det som genomfördes i Tyskland
mot Mehring var icke en diskussion. Det finns mycket att
diskutera hos Mehring. Men det diskuterades inte på intellektuellt
anständigt sätt i dessa artiklar. Det verkställdes. Detta
verkställande kunde ske mer eller mindre slipat. Det kunde vara skickligt

som hos Lukács eller klumpigt som hos Sauerland; men i båda
fallen var det en av taktiska skäl genomförd litteraturpolitisk
likvidering som gavs formen av en marxistisk teori. Tjugo år
senare skulle Lukács själv beskriva vad som genomfördes. Hans
essay om Mehring:

”... härrör ännu från den tid, då man måste bevisa att Marx’
och Engels’ formellt spridda, tillfälliga anmärkningar om
litteratur och konst utgjorde ett strängt sammanhängande system,
som kunde och skulle konkretiseras.”<footnote>Lukács, Beiträge..., s. 5.</footnote>

Mehring likviderades därför att marxismen skulle omvandlas
från vetenskap till teologi. De tre som bar den huvudsakliga
arbetsbördan i detta länkade teologiserande av en tillfällig taktik
var Wittfogel, Sauerland och Lukács.

Dessa tre var inte identiska. Den intellektuelle Lukács kunde
inte omedelbart jämställas med den grovhuggne Wittfogel.
Lukács förde också sin egen politiska kamp delvis mot Wittfogel
och Kurt Sauerland var blott en partiteoretiker i karriären.

När Hitler grep makten kastades Wittfogel i fängelse. I
koncentrationslägret förnedrades och knäcktes han. Han räddades
till emigrationen och livet av brittiska vetenstapsmäns protester
och tog sig så småningom till Förenta Staterna. Där uppträdde
han i tidernas fullbordan som stor professor och lärd
antikommunist. Sina forna kamraters brev lämnade han obesvarade. Han
blev ett betrott vittne åt Joseph McCarthys folk.

Kurt Sauerland som i sin bok år 1932 optimistiskt hävdat
att:

”Också nederlagen blir – oftast i särskild grad – till
medvetandekällor. Ty: slagna arméer lär bra!”<footnote>Sauerland..., s. 49.</footnote>

Flydde först till Paris. Där arbetade han tillsammans med
Willi Münzenberg. År 1935 flyttade han över till Moskva Han
bodde på andra våningen i hotell Lux. År 1937 arresterades han.
Han försvann och hördes aldrig mera av.


Georg Lukács överlevde genom åren. Han spann teori kring
sig och vävde sig fram genom krigen och de politiska kriserna.
Han var hatad av många bland de tyska kommunistiska
författarna i emigrationen. De förlät honom aldrig hans utspekulerat
nedvärderande recensioner och hans intriger från trettiotalets första
år. Men de krökte inte ett hår på hans huvud. Han gick
helskinnad genom alla intriger och alla förvecklingar och han överlevde
till med sin korta tid som minister i Budapest under resningen
1956. Du träffade honom sedan. Du fann honon fascinerande.
Han fick själv också förmånen att dö en naturlig död.

Du ställde frågan hur högt priset får bli. Jag vill ställa en
motfråga. År 1943 blev jag politiskt medveten. Jag var då sexton
år och det stora kriget rasade. Ingen av oss var säker på att
Hitler skulle besegras. Jag minns att vi sade:

– I det långa loppet är ju utgången given.

Dock visste vi inte hur långt det loppet skulle bli. Av en
gammal kommunist fick jag två volymer:

”Marxistisk arbetarskolning. Politisk ekonomi”.

De var översatta från tyska språket och tryckta i Leningrad
år 1934. Men det var Wittfogel som redigerat originalet.

– Du bör lära dig teori, sade han. Det finns en del att lära i
dessa volymer även om de anses föråldrade.

Jag strök för följande stycke. Det är tryckt i Sovjetunionen
på svenska språket, tryck Petjatny Dvor, Leningrad:

”I Tyskland lyckades fascisterna att med socialdemokratins
tillhjälp bryta massornas antifascistiska motstånd och organisera
en blodig terror mot arbetarklassen. /.../ Fascismen i Tyskland
har visat, hur vacklande dess grund är. Hitler kan icke realisera
ett enda av de demagogiska löften, varmed fascisterna vann
småfolket för sin rörelse /.../ Missnöjet bland massorna kommer
redan till uttryck i revolter bland fascismens stormtrupper.
Fascismens inre kris är nu också en beståndsdel av kapitalismen
allmänna kris.

’Till skillnad från den första vågen av fascisering i de
kapitalistiska staterna, vilken ägde rum vid övergången från den
revolutionära krisen till den delvisa stabiliseringen, övergår den

kapitalistiska stabiliseringen till revolutionär kris, vilken öppnar ett
annat perspektiv för fascismens utveckling och de arbetandes
revolutionära rörelse.’ /Kominterns XIII plenums teser, dec.
1933/

Denna situation bildade en ny gynnsam jordmån för den tyska
arbetarklassens heroiska revolutionära kamp mot den fascistiska
terrorn. I Tyskland ’hopas en oerhörd revolutionär energi hos
massorna och där börjar redan det nya revolutionära
uppsvinget...’ (teserna)”<footnote>Marxistisk arbetarskolning: politisk ekonomi, del II, s. 214-217. Tryck:
Petjany Dvor, Leningrad 1934.</footnote>

Det var hösten 1943. Jag var förkyld. Skolan hade just börjat
men jag låg hemma och läste. Vi hade skaffat en stor Luxor
med bra kortvåg och när jag inte läste lyssnade jag på nyheter.
Sovjetarmén närmade sig Kiev. Renaultfabrikerna utanför Paris
hade bombats av Förenta Staternas luftstridskrafter. Det var hårda
strider vid Salerno-fronten. Hur jag än vred och vände på
analysen i ”Marxistisk arbetarskolning” – en analys som då blott
var nio år gammal – kunde jag inte få den att stämma med de
objektiva historiska förhållandena.

Senare när jag kom att läsa Dimitrov fann jag i hans tal och
artiklar från trettiotalet en begriplig analys. Men då frågade jag
mig i stället:

– Var den tyska arbetarrörelsens nederlag oundvikligt?

– Är detta krig i vilket vi växer upp nödvändigt?

– Hade inte Dimitrovs analys kunnat göras år 1929?

Som du förstår ligger dessa frågor – rättare; denna typ av
frågor – till grund för mitt arbete sedan dess. Det var kring dem
jag började skriva mina första dikter den hösten.

Inför dessa frågor tror jag att du skulle svara att den tyska
arbetarrörelsens nederlag inte var oundvikligt men väl förklarligt;
att kriget blev nödvändigt först då det bröt ut och att Dimitrovs
analys inte hade legat utanför möjligheternas gränser 1929 men
att den av historiskt förklarliga skäl kom att ligga utanför.


Ty varken du eller jag accepterar tanken på att Hitlers seger
och det stora kriget var oundvikliga. Det står ingenting skrivet i
stjärnorna.

Jag är helt beredd att tala om Hitler som en ond makt. Det
förhållande att Marx visade de moraliska föreställningarnas
historiska och sociala ursprung hindrade honom inte att driven av
en glödande moralisk upprördhet dra ett streck genom räkningen
för de hundar som sökte hålla kvar en och en halv miljon barn
i tortyr. Men det var inte ondskan som bar fram Hitler till
makten. När du ser på siffrorna från hans stora segerval den 6
november 1932 så vet du att dessa 11 737 111 tyskar som röstade
på die Nationalsozialistische Deutsche Arbeiterpartei till 99%
var vårt folk. Det ohyggliga är ju att de röstade för Hitler i tron
att de därmed verkligen slog fast att:

– Vi är inte skit!

Wittfogel, Sauerland, Lukács bär ett tungt historiskt ansvar.
I Förenta Staterna har Wittfogel sökt besvärja sitt förflutna
genom att uppträda som angivare och formulera om sina teorier
så de kan begagnas som täckmantel för angreppskrig mot Asiens
revolutionära folk. Sauerland hämtades en natt och försvann ut
i intet. Mot honom användes just de skeva argument han själv
hade utarbetat när Mehring skulle likvideras. Lukács fick
överleva; stod bredvid skeendet och fick om och om igen mumla
sin perversa trosbekännelse från 1918:

”När den enskilde skall välja mellan två slags skuld och
slutligen gör det rätta valet när han offrar sitt mindrevärdiga jag på
den högre idéns altare, då ligger det således en kraft i att man
kan mäta detta offer också för det kollektiva handlandet; likafullt
förkroppsligas här idén som en den världshistoriska situationens
befallning som historiefilosofiskt kall.”<footnote>Georg Lukács, Frühschriften II, s. 52. Luchterhand, Berlin 1968.</footnote>

Nog vet du vad Linné skulle sagt om detta:

”Melander, theologiae professor Upsaliensis, drifwer sakerne
altid starkt uti consistorio academ. En dag, då wij sutat hela

dagen till öfwer kl. 6 om aftonen med en förtretelig sak och M
där wid warit starkaste actor uti en högst orättfärdig sak, kl. 6
wrides på honom hufwudet åt ryggen. Han faller neder under
bordet, bäres hem; ser aldrig mer sin hälso dag. Alla gå hem
och slå sig för sitt bröst märkandes att Herren ser wåra intriger.”<footnote>Carl von Linné, Nemesis Divina, s. 162. Bonniers, Stockholm 1968.</footnote>

Och om du vill se det så kan du säga att eftersom Wittfogel
fick fly ut i självförnedring och eftersom Kurt Sauerland
hämtades till natt och dimma och eftersom Lukács tvangs överleva
till och med sin tid som minister åt Nagy så har Mehring i DDR
blivit upplockad ur sin ideologiska grav och sedan något
decennium har han återfått en del – om än begränsad – av sin tidigare
ära. Men varken du eller jag kan se det så. De döda är döda
och ideologierna lever inget eget liv.

Priset alltså! Hur mycket mänskligt lidande kan vara
försvarligt för att garantera mänskligheten en bättre framtid? Men
frågan är ju fel ställd. Det märker du när du konkretiserar den:
Hur mycket lidande kan det vara försvarligt att jag utsätter
mänskligheten för när jag vill garantera den en bättre framtid? Så
skulle du inte formulera dig; då gapade orimligheten alltför öppet
under orden.

Nog finns lidandet. Människor utsätts för de mest fasansfulla
lidanden. Det vet du; vi är överens. Vi behöver inte skriva
lidandeskataloger. Genom historien visar sig att människor sätter sig
till motvärn. Där det är förtryck där är det motstånd. Denna
allmänna formulering kan skärpas. Det är inte människor i
allmänhet som sätter sig till motvärn mot omänsklighet. Det är
klasser som kämpar. Denna kamp är inget påhitt. Det är inte
teorin som skapat strejkerna. Strejken skapar teorin om strejker
som sedan kunnat avvändas som medveten insikt vid
genomförandet av strejker.

Det är alltså inte fråga om att ”marxismen” skall förverkligas.
Teorin formas av praktikens nödvändighet; i och för sig är
kampen spontan och oundviklig och den skapar också spontant och

oundvikligt sina föreställningar.

– Vi är inte skit!

Sådana föreställningar kan dock brukas till att legitimera det
mesta: Lassalles försök till uppgörelse med Bismarck (von
Hofstetten i ”Sozial-Demokrat” tog år 1866 emot 2 500 daler av
Bismarck); det chauvinistiska sammanbrottet i augusti 1914; den
tyska arbetarrörelsens självförintelse inför hotet från Hitler. Allt
detta legitimerades av olika ideologer med hänvisning till den
pågående, den ständigt oundvikliga, klasskampens krav. Men
du kan ju inte ställa frågan om huruvida nederlaget 1932 var
nödvändigt för att säkra framtida generationers lycka och om
hur många sådana nederlag fyllda av lidanden är nödvändiga
för de framtida generationerna.

Det verkligt ohyggliga är ju att dessa nederlag icke var
nödvändiga. Det vandrar ingen världsande fram genom seklen; det
står inget skrivet i stjärnorna; människan skapar sin historia.
Ideologiserade marxismer som utvecklas till självständiga läror
och fasta schabloner och som består sig med axiom som bevisar
sig själva med citat ur egna dogmer, de har visserligen sitt
ursprung i – och söker ständigt legitimera sig med – den spontana
och oundvikliga klasskampens föreställningar men förblir blott
ideologier; förvridna och falska medvetanden.

I dag i Europa används sådana marxismer för att legitimera
de härskande byråkraternas privilegier i Kreml och för att
legitimera ockupationen av Tjeckoslovakien liksom de används för
att legitimera en avspänning som blott blir ett gendarmernas
Europa och för att legitimera den statsmonopolistiska
kapitalismens makt. Det nya monopolkapitalet draperar sig i marxismer
och i såväl ”Problems of Communism” från USIS som i
universitet i väst och öst förs lärda och intressanta och öppna och
spännande marxistiska diskussioner. Om du önskar kalla denna
verksamhet marxistisk då står det dig fritt; men då bör du
samtidigt påpeka att Marx – som han själv framhöll – icke var
marxist.

Marxismen i annan mening blir den nödvändiga <i>medvetna</i>
insikt i sammanhangen som gör det möjligt att genomföra den

spontana och oundvikliga kampen på ett så målmedvetet sätt att
den blir det språng till det frihetens rike som stått oss öppet
redan 1848.

En sådan medveten insikt kan inte existera utanför eller
ovanför eller vid sidan av praktiken; den kan heller inte ha några
axiom eller stå ovan diskussion och prövning.

Lidandet; det är en realitet. Man vore verkligen en oxe om
man inte brydde sig om det; dum, priviligerad, okunnig,
fantasilös. I de ideologiserade marxismerna kan detta lidande göras till
nödvändighet, och sådana som den unge Georg Lukács kan
avsluta en artikel om taktik och etik med det – inte proletärt; utan
borgerligt – dekadenta utropet:

”För att uttrycka dessa tankar av största mänskliga tragik
med de oefterhärmligt sköna orden i Hebbels ’Judit’: ’Och om
Gud lade synden mellan mig och det dåd som ålagts mig – vem
är jag att jag kan undandra mig denna?’”<footnote>Lukács, Frühschriften II..., s. 53.</footnote>

I en viss mening har lidandet varit nödvändigt. Om nämligen
först kapitalismen tvungit fram en sådan utveckling av
produktivkrafterna att kritiken slagit om från ”utopi” – ”donquichotteri”
till faktisk möjlighet att förverkliga ett fria människors förbund
som arbetar med gemensamma produktionsmedel och fullt
medvetet förbrukar sina många individuella arbetskrafter såsom
en samhällelig arbetskraft; då blir lidandet historiskt berättigat i
den mening Marx lade in i berättigandet på tal om Ricardo:
”Vad som förebrås honom, att han obekymrad om
’människorna’ vid den kapitalistiska produktionens betraktande blott
har produktivkrafternas utveckling i ögonsikte – med vilka offer
i människor och kapital värden den än köpes – är just det
betydelsefulla hos honom. Utvecklingen av det samhälleliga arbetets
produktivkrafter är kapitalets historiska uppgift och berättigande.
Just därmed skapar det omedvetet de materiella betingelserna
för en högre produktionsform.”<footnote>Marx, Kapitalet III, s. 228. Stockholm 1931.</footnote>


I ”Theorien über die Mehrwert” MEW 26:2, s. III kan du finna
tanken utförd på ett något hårdare sätt.

Att Marx nådde fram till denna insikt var tillfälligt i den
meningen att det var just Marx; nödvändigt i den meningen som
Engels beskrev det:

”När Marx upptäcke den materialistiska historieuppfattningen,
bevisade Thierry, Mignet, Guizot och alla engelska
historieskrivare fram till 1850 att det arbetades på denna uppgift, och
upptäckten av samma uppfattning genom Morgan bevisar att tiden var
mogen för den helt enkelt <i>måste</i> upptäckas.”<footnote>Engels till W. Borgius (känt som Starkenburg-brevet), MEW 39, s. 207.</footnote>

Nu bör detta naturligtvis – som andra brevcitat – läsas så
som Engels själv bad om att bli läst i samma brev:

”Jag ber Er att inte väga orden ovan på guldvåg, utan att se
sammanhanget; jag beklagar att jag inte har tid att skriva er
detta på precist utarbetat som jag vore tvungen att göra för
offentligheten.”<footnote>MEW 39, s. 207.</footnote>

Men därmed finns inte längre någon lidandets nödvändighet;
någon möjlighet att i teorin motivera detta ohyggliga sekels
skändligheter. Blott att förklara dess historia och förändra den.
Från 1848 har vi stått inför den praktiska möjligheten – och
därmed det moraliska kravet; vi är ju inte skit! – att medvetet föra
den spontana och ständigt lika oundvikliga kampen på ett så
insiktsfullt och målmedvetet sätt att detta onödiga lidande upphör.
I ”Utopier” formulerade du din position så här:

”De utopiska möjligheter samhället rymmer måste finnas här
och nu och kunna förverkligas i det ögonblick vår
begreppsapparat tillåter dem att <i>erkännas.</i>” (kursiverat av J. M.)<footnote>Lars Gustafsson, Utopier och andra essäer om ”dikt” och ”liv”, s. 141. PAN,
Norstedts, Stockholm 1969.</footnote>

Du skulle ha kunnat skriva:

”De utopiska möjligheterna erkänns av vår begreppsapparat

i det ögonblick de redan finns inom vårt samhälle här och nu
och därmed kan förverkligas.”

Kommentar:

[...]

”På litteraturvetenskapliga institutionen i Lund sitter nu Kjerstin
Norén och är förtvivlad över detta. Vi är för breda. Vi är inte
tillräckligt akademiska och sekteristiska. De krav hon ställer på
oss innebär att mindretalet inom Folket i Bild/Kulturfront bör
resa sig för att sparka flertalet. När detta skett kan Kjerstin Norén
ge den kvarvarande rumporganisationen personlig ledning i att
sträva:

’efter en meningsfull kommunikation med de kulturellt
förtryckta klasserna.’

Jag finner Kjerstin Norén typisk. Pinsamt typisk. Det var
med sådana argument som ädelmarxologer i stil med Wittfogel
i Tyskland för en generation sedan lyckades riva upp och slita
sönder de begynnande antifascistiska kulturfronterna i sina länder.
I Tyskland lyckades de bäst. Där slog de ned sina egna
arbetarförfattare som Willi Bredel. Där angrep de småborgare som Carl
von Ossietzky och Kurt Tucholsky. Där hånade de ut
"anti-socialistiska” författare som Traven. Där gick de till rasande angrepp
på Heinrich Manns ’feghet’ i december 1932. Därifrån högg de
in på Henri Barbusse i Frankrike för hans antifascistiska
kulturfront. I sitt eget land lyckades de på detta sätt förhindra en
kulturfront och underlättade arbetet för Hitler. Men Barbusse och
Romain Rolland var dem för starka i Frankrike. Där höll fronten
trots ädelmarxologernas emissarier och fascisterna kunde alltså
slås tillbaka år 1944.

(Wittfogel blev senare antikommunistisk häxjägare i Förenta
Staterna och Glaeser som ’avslöjat’ Heinrich Manns feghet i
december 1932 blev hitlerdräng och klättrade till
’Hauptschriftleiter’ i den tyska krigsmaktens tidning på Sicilien.)”

FiB/K nr 16 1973
</chapter>

<chapter name="Okunnighet, medvetande och ansvar">
<h2>OKUNNIGHET, MEDVETANDE OCH ANSVAR</h2>

Jag får allt svårare att känna igen mig i det officiella förflutna.
Nu mer än fyrtio år senare blir det världskrig i vilket vår
generation växte upp allt mer mytiskt. Det vetande vi på vår kant
hade tidigt i kriget och som alla sedan delade från åren 1942
och 1943 sugs bort ut i intet. Därmed utplånas också de
medvetanden med vilka vi svarade på det oundvikliga vetandet.
Frågorna besvaras inte; de rätas ut. Det tvetydiga blir enkelt. Av
historien blir saga och sägen, folkmorden blir historier,
sentimentala, uppbyggliga eller hollywoodiserade och de verkliga
konflikter vi levde i och – nolens volens! – tvangs ta ställning till töms
på innehåll och ansvar. Då det förflutna görs ohanterligt saknar
också framtiden styrsel. Det gäller därför att återställa orden!

Tag en typisk text!

”Jag älskade honom också. I många år var jag på Hitlers
sida, gladde mig åt hans framgångar och söijde nederlagen...
Då vittnesbörden från koncentrationslägren drabbade mig, kunde
mitt förstånd först inte acceptera vad mina ögon registrerade.
Liksom många andra kallade jag bilderna arrangerade
propagandalögner. Då sanningen slutligen besegrade mitt motstånd, greps
jag av förtvivlan och mitt självförakt, som redan var en svår
belastning, accelererade över gränsen för det uthärdliga. Jag insåg
inte förrän långt senare att jag trots allt var tämligen skuldlös.”

Så skriver Ingmar Bergman i ”Laterna magica”. Det är ett
vanligt skrivsätt. Det verkar uppriktigt. Biktande till och med.
Han erkänner ju sitt misstag. Så svårt var det för de troende
nazisterna på den tiden. De var hjälplösa offer. Särskilt de unga.
Sedan när Riket gått under och sanningen uppenbarades blev de
tidigare troende förtvivlade, de frågade sig om egen skuld. Därpå
så småningom katharsis, själslaxering alltså. Livet gick vidare.
Så skrivs i München som i Stockholm, i Malmö som i Marseille.
Det är vanligt och tillsynes uppriktigt. Men är det sant?

På ytan tycks orden kunna vara sanna. Efter att ha varit
Hitlerdyrkare i tio år nåddes Ingmar Bergman vid tiden för Tredje
rikets undergång, strax innan han skulle fylla tjugosju år, av

vittnesbörd om koncentrationslägerverkligheten. Han såg då bilder
som så småningom tvang honom överge sin kärlek till Hitler.

De koncentrationslägerbilder Ingmar Bergman såg känner vi.
Hösten 1944 och våren 1945 nådde de allierade trupperna de
stora lägren. Synerna beskrevs. Då kom också filmerna, då
publicerades bilderna. Från öster: Maidanek i oktober 1944 (i Sverige
en månad senare i ”SE” nr 48). Från väster: Ohrdruf i mitten av
april, veckan därpå bilder från Nordhausen, Belsen och
Buchenwald. (Se t.ex. ”The Illustrated London News”, supplementet
28 april 1945.)

Men är det sant också under ytan?

Hur var det egentligen med vårt vetande i det inringade
Beredskapssverige åren 1940, 1941, 1942, 1943? Var svenskarna
ovetande om folkmorden innan dessa bilder publicerats? Kunde
en Ingmar Bergman vara ovetande?

Gå fyrtiosex år tillbaka!

Jag hade kommit till Stockholm från New York sommaren
1940. Där hade jag gått i junior high school. På hösten började
jag i realskolan, klass 14 i Bromma läroverk.

Caj Andersson protesterade mot Margit Söderholms
Quisling-vänliga geografiundervisning. Han, jag, Dag Lindberg, Sten
Ljung, vi alla i klassen som umgicks var helt medvetna om de
nazistiska brotten. Vi diskuterade dem. Vi kände avsky inte bara
för nazisterna utan även för den svenska samlingsregering som
tillät transiteringar och strök hemmanazisterna medhårs men
samtidigt förföljde antinazister och förbjöd de böcker och
tidningar som berättade sanningen om den tyska ockupationen av
Norge och de tyska grymheterna i Polen. I mitt rum lyssnade vi på
Karl Gerhards förbjudna sång ”Den ökända hästen från Troja”
som jag hade på grammofonskiva. (Baksidan med ”Lite guldregn
över stan” förstod vi inte riktigt. Talet om de fallna valutorna
hörde trettiotalet till och låg utanför vår dåvarande
föreställningsvärld.) Vi vaktade på de nazistiska och de anpassliga lärarna
och sökte finna ostraffliga sätt att ta politisk diskussion (vilken
ju i princip var helt förbjuden och gav anmärkning) i klassen.

Vi påverkade naturligtvis varandra. Några bland oss hade

vuxit upp med antinazismen i hemmet. Själv hade jag hört om
koncentrationslägren, bokbålen, antisemitismen och pogromerna
också från tyska flyktingar redan strax efter Hitlers makttillträde.
Dag Lindbergs far arbetade för ”Göteborgs Handels- och
Sjöfartstidning”, Sten Ljungs far läste Trots allt!” och var kämpande
demokrat (om han var organiserad sådan vet jag inte). Detta var
inte unikt för vår klass.

Åtminstone från jultiden 1941 var vi medvetna om att Tredje
riket förde en allt vidrigare och alltmer brottslig politik.
Folkmorden var inte hemliga. Vi kunde läsa om dem. Att de
hitlertyska fascisterna i Östeuropa systematiskt avlivade slaver,
zigenare och judar som undermänniskor och avrättade tillfångatagna
kommunister visste vi femton-sextonåringar på skolgården i
Bromma redan före julen 1942.

Men det var inte bara de nazistiska brotten det gällde. Det
gällde den nazistiska ideologien. Mot myterna därför förnuftet,
mot biologismen och raslärorna alltså samhället och miljön som
formande. Mot deras skrifter de klassiker i litteratur och
vetenskap vi kunde ta som våra.

Bromma var ett tillhåll för tyskvänlig högre medelklass. I
vissa hem kunde man se Hitlerbilder. Vissa lärare var nazister.
Några var extrema. Tyskvänligheten var i den miljön lika utbredd
som rysskräcken. De officiella tidningarna teg. Den officiella
radion teg. Om far inte prenumererade på ”Dagsposten” läste
han i alla fall ”Aftonbladet”. Det var då år 1940 möjligt att bo
i Sverige, vara läskunnig, grubbla över vad som händer i Norge
och dock vara omedveten.

Men skulle det därmed alltså vara möjligt att också Ingmar
Bergman och de andra av hans slag ingenting visste förrän
vintern 1944/45? Det är en viktig fråga. Sedan två generationer
ursäktar sig forna nazister, medlöpare och samarbetsmän i Europa
nu med okunnighet. Och dessa ursäkter har nu blivit till
accepterad och envetet upprepad liberal sanning. Som hos Lasse Persson
i ”Expressen” 2-10-87. Han var 21 år 1942/43 och hävdar nu
att inte heller han visste:

”Att det fanns koncentrationsläger visste vi före kriget. Att

det fanns utrotningsläger lyckades den svenska
informationsstyrelsen hålla oss andra svenskar ovetande om tills kriget tog slut.”

Men det är inte sant. Om det vore möjligt att vintern
1940/41 säga att man ingenting visste finns från julen 1942 ingen
läskunnig som kan säga att han/hon inget vetat. Från Norge
deporterades judarna i november. Den 17 december 1942
publicerades samtidigt i London, Moskva och Washington den de
allierade regeringarnas kommuniké som redovisade
massdeportationerna av judar till Östeuropa. Polen hade gjorts till ett slakthus
dit de deporterade fördes för att arbetas ihjäl, svältas ihjäl,
massakreras. De skyldiga skulle bestraffas.

Också i Bromma blev folkmorden kända senast våren 1943.
Nu teg den officiella pressen inte längre. Nu rapporterade också
den officiella pressen om brotten. Det skrevs med största
självklarheter – som bisatser – om de tyska likfabrikerna i Polen.
Efter Stalingrad (och El Alamein) fanns informationen spridd
långt bortom den antinazistiska kärnan av syndikalister,
kommunister, kämpande demokrater, de icke-anpassliga
regeringssocialdemokraterna och de antinazistiska borgerliga, långt ut i den
anständiga medelklass som då kallade sig ”opolitisk”.

Arvid Fredborgs väldiga försäljningsframgång ”Bakom
stålvallen” beskrev sedan på hösten det året folkmorden och
gav därmed även den konservativa borgerligheten information.

Den svensk över sextio som säger att han/hon inget visste,
den har fått sitt medvetande bortbytt av historieförfalskning. Eller
ljuger. Det är inte möjligt att den läskunnige, intellektuellt
arbetande tjugofyraårige Ingmar Bergman ingenting vetat julen 1942.
Det är inte möjligt att han ingenting vetat förrän han skulle
fylla tjugosju år 1945.

Och nu till nästa led; frågan om medvetenheten och det
medvetna handlandet.

Vi visste. De opolitiska visste. Också Hitlervännerna visste.
Utgående från sitt vetande valde de sitt handlande.

Några valde tigandet. De teg som nobelpristagaren Hans von
Euler teg. Han var ledare för det som förr kallats ”den tyska
kolonien” men som döpt om sig till ”Deutsche Verband” då

ordet koloni var otyskt. Han uppmanades offentligen uttala sig
mot folkmorden men han teg för att tigandet bättre tjänade Hitler
och det Tyska Riket. Ty, som han framhöll i nyårsbudskapet til
de i Sverige verksamma ”folkkamraterna”:

”Auch im Ausland kann und muss jeder, der sich durch die
Bande des Blutes mit Deutschland verbunden fühlt, durch
Opferfreudigkeit, durch Tatbereitschaft und unerschüttliches Vertrauen
in Deutschlands Zukunft und Stärke zeigen, dass er dem Volk
seiner Väter die Treue wahrt und den Willen zum Sieg in sich
trägt.” (”Der Deutsche in Schweden”, nr. 1 1943.)

De unga nazisterna på skolgården i Bromma våren 1943 teg
inte. De visste. Några bland dem talade därtill som ”Hammaren”
(Sveriges ”Der Stürmer”). Där fanns ingen skamsenhet eller
undanflykt. I dess ledare ”Bakgrunden till judetransporterna”, 1
mars 1943 hette det t. ex.:

”Liksom en kirurgisk operation kan vara smärtsam och likväl
utgöra den enda vägen till hälsa, så kunna också skenbart hårda
åtgärder vara både rättfärdiga och för nationernas hälsa och liv
nödvändiga. Detta gäller i hög grad om lösningen av
judeproblemet i vår världsdel.”

Men det finns ännu ett led:

De mer resonabla bland unga nazisterna på skolgården talade
inte som ”Hammaren”, de svarade oss att det nog kunde ligga
mycket i vad vi sade. Det var tråkiga skeenden som framtvingats
av ödeskrigets järnhårda nödvändighet. Men vi borde se till också
den andra sidan, menade de. Och de svarade på våra anklagelser
med tyskt material om de allierades brott och krigsförbrytelser.
Vi talade om deportationer och lägren i Polen och de svarade
med dokumentationer om Katyn och Indien. Jag har fortfarande
kvar dessa skrifter. Vi talade om avrättningar av gisslan och de
svarade med det allierade luftkriget mot den tyska
civilbefolkningen.

Vårt medvetande var inte svart/vitt. Vi kände alltså till också
detta. Vi tog ställning också till det. Alla nazister ljög inte och
allt det de sade var inte lögn. Själv var jag inte övertygad om
bombkrigets berättigande. Det tycktes också troligt att de polska

officerarna faktiskt hade avrättats på order från Moskva. Den
brittiska imperialismen var ond. Men nazisterna och de allierade
var därför inte lika goda kålsupare. Hitler var värre, de hitlertyska
brotten var större, folkmorden som pågick i Polen allvarligare;
nazismen förnuftsfientlig, farlig för mänskligheten.

Så gick diskussionerna på Bromma läroverks skolgård
vårvintern 1943.

Nu har det snart gått fyrtiofem år. Jag bedömer fortfarande i
huvudsak kriget på samma sätt. Hitlerismen var den stora faran.
Men ju längre tiden går ju mer förenklas den officiella historien.
Diskussionerna upphör och det förflutna ideologiseras. Samtidigt
kan en Ingmar Bergman skriva att han ingenting visste. Det
allvarliga är inte att han bönar för sin sjuka mor; ursäktar sin bruna
tid, det allvarliga är att han nu blir trodd. Frågorna öppnas inte;
de sluts. Vi förlorar så greppet om vårt förflutna. Därmed blir
också framtiden alltmer ohanterlig.
</chapter>

<chapter name="Det stora tyska Europa">
<h2>DET STORA TYSKA EUROPA</h2>

Nu återförenas Tyskland. Detta återförenade och helt suveräna
Tyskland är redan starkare än något Stortyskland varit i historien.
Det är nu det mäktigaste väldet i denna världsdel.

Det är inte att undra på att vi nu i småstater som Danmark
och Sverige eller i forna stormakter som England och Frankrike
grubblar över vad Tysklands återtagande av sin maktställning i
Europa innebär för våra länders framtid. Frågan är verklig och
allvarlig. Men riktigt uppriktigt talar vi sällan i offentligheten
och till större delen blir debatten ideologi; skenbara
frågeställningar, falskt medvetande.

Många resonerar som om det rörde sig om hur man bedömer
den tyska nationalkaraktären. Så brukar konservativa göra. Men
också de psykoanalytiska talar som om det gällde om Helmut
Kohl fått snutta länge nog att bli trygg i själen och glad i sin
kropp. Hur är det med förbundsrådsledamöternas kroppspansar?
Och hur är den tyska nationalkaraktären? Är tysken av födseln
och de tidigaste bamdomserfarenheterna dömd att längta efter

ledare, stövlar, marschmusik och erövringar; dömd att spela
översittare i framgångstider och vara krypande beskäftig efter
nederlag? Kan i så fall detta tyskarnas olycksaliga nationella öde
förändras? Har det förändrats? Har tysken av de västliga allierades
ansträngningar under omskolningstiden befriats från sitt behov
av yttre pansar och blivit snäll och fredlig?

Att det är en viss skillnad på tyskars och fransmäns sätt; att
svenskar och danskar uppträder något olika; att folk från Oslo
är lite annorlunda än folk från Tromsö vet vi. Nationskaraktärer
existerar. Kulturradikalismen talade i vädret när den förnekade
dem. Men de har aldrig varit avgörande. De månghundraåriga
svensk-danska krigen kan inte förklaras genom några skillnader
i lynne. Och det som betecknas som typiskt svenskt eller danskt
eller tyskt befinner sig i snabb omvandling. Det typiskt tyska
var romantik och drömskhet och kälkborgerlig stillhet ända till
Bismarck. Först efter 1870 års krig blev tyskens karaktär känd
som tysk i den mening vi vant oss vid.

Visserligen kände jag en anständig socialdemokratisk tysk
professor som brukade prygla sin son med livremmen för sonens
eget bästa och en revolutionärt demokratisk tysk författare som
när han bodde på hytte i Norge spikade in sin fyraårige son i
vedlåren för att bota hans mörkrädsla.

Men jag skulle kunna berätta motsvarande från Danmark och
Förenta staterna; Sverige och Frankrike. Fähundar har jag träffat
på i alla länder. Särskilt tyskt är det inte.

Om det alltså bara var det tyska, själva nationalkaraktären,
det gällde så skulle det nya Stortyskland inte utgöra något hot
mot vare sig Danmark, Polen eller Storbritannien. Vi i Sverige
kunde då denna sensommar glamma i lugn och ro kring
surströmming, kräftor och brännvin utan oro för vad som sker söder
om våra gränser.

Andra hävdar att den tyska parlamentariska demokratin nu
blivit så grundmurad efter 1945 och den tyska rättsstaten så
stark att någon Hitler inte är aktuell. Det kan nog vara riktigt.
Det var nederlaget 1918 och Versaillesfreden som möjliggjorde
en politiker av Hitlers typ. De tyska förhållandena i dag är helt

annorlunda. Den som vill spana in en ny hitlerliknande politiker
kan börja söka honom kring Pamjat och andra rörelser i det
Ryssland som nu upplevat sitt djupa nederlag och utsätts för sin
Versaillesförnedring men fortfarande – som Tyskland efter 1918
– egentligen är en stormakt.

Vad staters krigiskhet och erövringspolitik beträffar spelar
varken parlamentarisk demokrati eller rättsstat någon särskild
fredsbevarande roll. Frankrikes, Förenta Staternas och
Storbritanniens historia de senaste hundrafemtio åren visar detta tydligt
och det var rösträttens, sociallagstiftningens och den starka
arbetarrörelsens tyska rättsstat som gick ut i Första världskriget.
Under mellankrigstiden var det tvärtom många politiska
skribenter som hävdade att just den politiska demokratin utgjorde en
fara för freden. De tog spelet kring Förenta Staternas inträde i
kriget till exempel och menade att också för fredens skull borde
staten ledas av en stark man obunden av tillfälliga opinioner.
De hade dock – som vi vet – fel.

En ny Hitler, ett nytt Himmlers SS, utgör ingen aktuell
möjlighet i Tyskland. Det är sant. Men när detta med Hitlers och
Himmlers nuvarande otidsenlighet används som argument i
diskussionen om vad det nya Stortyskland innebär för Danmarks –
eller Sveriges – fortsatta nationella existens blir den sanningen
missvisande.

Särskilt missvisande blir argumentet då den offentliga bilden
av Andra världskriget, av Hitlerväldet i Tyskland och av dess
folkmord har utsatts för en medial omtolkning. Andra
världskriget har i filmer och TV-föreställningar; i romaner, seriemagasin
och tillrättalagda reportage förvandlats till ett utomhistoriskt krig.
Ett sorts Tolkienkrig. Hitlerväldet har demoniserats, gjorts till
något i verklig mening unikt, enastående, ojämförligt. Ett
ondskans förkroppsligade välde. Verklighetens fältgråa Landser har
klätts ut till operettsadist. Det verkliga folkmordet har mytiserats.

På det sättet görs skeendet sagolikt. Hitler blir ett tyskt öde.
Kriget ett slags Wagner-opera.

Vi som upplevde den tiden och då tog ställning mot
Hitlerväldet vet att det var något mycket värre. Det ohyggliga som

skedde var trots paraduniformer, Hitlervrål och antisemitskrän
ett normalt skeende i en vanlig krigiskt grå och begriplig
vardagshistoria.

Att Danmarks nationella existens stod på spel de första åren
på fyrtiotalet och att det då var stor risk att Danmark skulle bli
ett nordtyskt land var ingen utomhistorisk tillfällighet. Inte heller
berodde det på vad en Fritz Clausen gjorde eller inte gjorde.

Och det är med den insikten och efter att fört undan de
ideologiska skenbilderna det verkliga hotet från det nya Stortyskland
blir oss tydligt.

Tysklands utveckling till nationalstat hade stäckts av
Trettioåriga kriget. Sverige hade fört sitt krig mot tysk enhet på franska
subsidier. Historiskt sett var vi medskyldiga till det tyska eländet.
De tyska demokraterna under första delen av adertonhundratalet
såg det som självklart att inte bara de svenska områdena i
Tyskland utan även Danmark, Holland och tyska Schweiz – liksom
Tyskösterrike – skulle ingå i det demokratiska och förenade
Stortyskland. Den traditionen är inte död. I det dåvarande DDR
träffade Gun Kessle och jag år 1964 SED-dissidenter som klockan tre
på morgonen – i livet bortom konjaken – upprepade dessa krav;
en sådan utveckling vore förutsättningen för ett i längden fredligt
Europa.

Men demokraterna var alltför splittrade år 1848. Det blev
Bismarcks Tyskland som enades. Från senare delen av
adertonhundratalet och framåt växte sedan detta Tyskland till den
tekniskt/vetenskapligt ledande staten i Europa. Dess ekonomiska
styrka tvang det att söka ta överhöghet över det råvarurika och
konsumerande östra Europa – ”B-Europa” som det kallades –
och söka organisera hela kontinentens näringsliv runt sig.

Det var detta – inte en kejsar Wilhelms förkrympta arm eller
en Führers eventuella hysteri; pickelhuvor, hakkors, sånger;
pangermanska professorer och rasistiska kycklinguppfödare – som
förde till två världskrig mot vad man från tysk sida kallade ”de
mätta makterna”.

Nu när Tyskland åter enas, nu när Tyskland också blir
officiellt suveränt, kan kasta av sig även fyrmaktskontrollens

symboler och stryker ett tjockt streck över sina krigsskulder och vi
kan blicka tillbaka över seklet, nu syns tydligt att Tyskland inte
förlorade krigen utan bara tappade några större slag i en lång
kamp för europeisk överhöghet innan det vann freden. Det
brittiska imperiet försvann i krigen och det stora Britannien självt
söker nu utvägar för att undvika att helt hamna under tysk
suzeränitet. Det som nu tar form är vad som förebådats och förberetts
sedan hundra år: I Europa ett tyskt Neuropa; i Asien ett japanskt
samvälståndsvälde.

Mot dem står inte längre den sovjetiska supermakten. Det
sovjetiska höljet har brustit, realsocialismen har fallit ihop och
med eller mot sin vilja fångas randstaterna in i den tyska
intressesfären. I ruinerna av sitt nederlag skymtar därbakom ett mörkt
Ryssland där pogromerna lurar; ett befäst fattighus som begär
tyska krediter men håller kärnvapnen beredda. Den
nordamerikanska supermakten är skuldsatt upp över öronen och de
japanska investerarna köper upp dess industrier.

De två världskrigens verkliga segrarmakter tar nu hem spelet.
De är parlamentariska och rättsstatliga. De är varken torterare
eller särskilt onda. De har bara så starka kraftfält att allt i deras
närhet organiserar sig efter deras makt som järnfilspån kring
magneter.

Men detta segrande Tyskland måste expandera för att inte
krossas av sin egen tyngd. Den tyska ekonomiska makten kan
inte hålla måtta utan att stagnera och slå om i katastrof. Varken
folk eller marknad räcker nu till längre. Tyskland måste hämta
hem sina Volksdeutschen från Ryssland och Rumänien, från
Polen och Ungern. De är inte nog. Tyskland måste hämta in
mer arbetskraft. Ty annars vänder befolkningskurvan. Utan
befolkningstillskott stannar det tyska samhället och sjunker ner i
misär. Födelsetalen är sedan länge alltför låga och de åldrandes
livslängd för lång. Det tyska välståndet bygger på invandrad
arbetskraft. I längden kan detta Tyskland i tvungen expansion
inte tillåta störande enklaver i sin omgivning.

Och vad nu med det skuldsatta lilla Danmark? Med
arbetslöshetens Norge? Ja, vad med det Sverige där folkhemmet redan

håller på att avvecklas? Små randstater i norr. Danmarks regering
har sagt svenskarna och norrmännen att de snarast bör med i
EG för att ge Norden större inflytande. Som om det stora
Tyskland skulle störas av tre hostande flugor!

Jag minns hur det var hösten 1940. Då kom det tyska
legationsrådet till oss i Bromma. Han ville tala uppriktigt med min
far. Tyskland var storsint. Den tyska riksregeringen var beredd
att stryka över och glömma. Jag stod vid den låga vita bokhyllan
och såg på diplomaten. Han satt i den gröna länstolen med ena
benet över det andra och var hövligheten själv. Man kunde, sade
han, förstå att svenskar som levde utanför de stora
sammanhangen endast långsamt nådde fram till att inse dagens krav och
den nya tidens stora tankar. Men det Nya Europa tog nu form.
Och det var ju – sade han vänligt överseende – bättre att redan
från början bo i det stora nya huset än sitta kvar i den lilla
stugan. Sverige kunde nog ännu få ett soligt hörn i det stora
europeiska huset och min far komme nog att spela en framträdande roll.

Men min far sade – och det har jag alltid respekterat honom
för – att vi nog föredrog att sitta kvar i vår lilla stuga och rå oss
själva även om taket läckte och fönstren var otäta och att rollen
nog inte passade.

Då gick legationsrådet.

Och denna gång? Kriget är över. Tyskland har segrat. Margret
Thatcher må vara järnlady på sin ö men hon vågar inte behålla
sin konservative industriminister då han förolämpat tyskarna
genom att tala om deras makt.

– Arma Mexiko, sade dess gamle diktator Porfirio Diaz vid
sekelskiftet, så långt från Gud och så nära Förenta staterna!

Hur skall vi i Europa utanför det segrande Tyskland uttrycka
det? På någon Gud kan vi inte lita och Tyskland är oss alltför
nära.
</chapter>

<chapter name="Aktivera Tysklandskommittén!">
<h2>AKTIVERA TYSKLANDSKOMMITTÉN!</h2>

Nu är de åter statsfiender de ungdomar som för ett år sedan
drev medborgarrättsfrågorna mot den korrupta ledningen i DDR
ända fram till ett folkligt upplopp, de som stormade
säkerhetspolisens lokaler och drev dess fega ämbetsmän på flykt, de som i
sin kamp lyckades få bort muren genom Berlin.

De gjorde uppror mot staten och det var rätt av dem ty de
ville bana väg för ett nytt och demokratiskt folkets Tyskland;
ett vilket en gång för alla gjorde upp med ämbetsmannastat,
preusseri och polisvälde.

I anständig press här som där; Dagens Nyheter, Newsweek
eller Bild-Zeitung; i radio och TV var de dagens hjältar. Kanske
speglade de sig då i media och trodde på bilden de såg.

Men hej! vad de bedrog sig.

Nu är de bortspelade ur politiken. Allt gick som det brukar.
Ty när stormen dragit förbi kröp i gammal skamligt vanlig
parlamentarisk ordning fram ur gömslena just det snaskande krapyl
som smort kråset genom att tjäna realsocialismens korrupta
herrskap. Nu var de frihetligt demokratiska och levde upp på nytt
genom att för realisationspris till det nya herrskapet sälja ut vad
folk i den forna republiken i sitt armod byggt upp.

Och vad med hyllningarna till medborgarrättskämparna från
fjolåret? Vad med gårdagens hjältedåd? Ja, vad med löven som
brann så vackert i skogen för ett år sedan? Vad med snön som
föll i fjol?

Bundesschutz söker nu med hjälp av sina Bonnpolitiker få
lystet sniffa i de personakter Stasi lagt upp på de oliktänkande.
Angivarna tas över från en stat till en annan. Ty vad hjältarna
själva beträffar är de åter subversiva. Nu i det större Tyskland.
Det skall inte spridas något förnuftets upproriska vänstergift
genom den folkkroppen inte.

Om inte fjolårets hjältar i denna nya storstat tar sitt förnuft
till fånga och lär sig hålla tungan rätt i munnen utan fortsätter
att säga som sant är men nu om detta Wirtschafts-wunders
växande tyska stat, dess parlament, dess domarkår och ämbetsmän då

har de åter yrkesförbud och ställs åter under åtal.

När de östtyska bossarna i sin kompradorstat skärpte
åtgärderna mot oliktänkande och de västtyska politikerna till skydd för
sin egen korruptibilitet införde yrkesförbud och
yttrandefrihetsinskränkningar då tog den tyska vänstern kamp för de
medborgerliga friheterna i båda tyska staterna.

Här i Sverige bildades därför Tysklandskommittén. Den stod
inte i kallakrigets tjänst; tjänade varken Washington eller
Moskva; den arbetade mot yrkesförbud och
yttrandefrihetsinskränkningar i båda de tyska staterna. Inte av medkänsla utan i
solidaritet.

Nu är hög tid att dra igång det arbetet igen. För våra tyska
vänners, kollegers och kamraters skull. De förnuftiga, de som
fortsatt hävdar att också i ett tyskt land är det rätt att resa sig
mot överheten. Men också för vår egen. Ty det nya Stortyskland
är EG:s ledande makt. Om vi inte tar kamp nu har vi snart tysk
tryckfrihetspraxis och tysk yttrandefrihet i landet. Och den som
då sade vad jag och andra sagt om de statsbärande i detta land;
till exempel om Holmér och Ebbe och om hur myndigheterna
genom medveten underlåtenhet såg till att mordet på statsminister
Olof Palme inte utreddes vore inte bara olämplig som vi nu i
Sverige utan sutte enligt tysk lags föredöme i fängelse.
</chapter>

<chapter name="Parlamentarism och Stortyskland alltså">
<h2>PARLAMENTARISM
OCH STORTYSKLAND ALLTSÅ</h2>

Nu i den politiska korruptionens nittiotalsparlamentarism är
Palmes mördare ordentligt skyddad av statsnyttans
icke-utredningar och Tyskland dominerar åter kontinenten vår. Inte undra på
att gängse intellektuella försöker lära sig att hålla tungan på rätt
plats i munnen och börja tänka vad de har betalt för att säga.
Tag Svante Weyler till exempel.

Inget större världens ljus kanske men sådär lagom vänster
när det skulle så vara på sjuttiotalet. Ord och Bild, fredsvänlig
och allt. Nu har han räddat sig över till kulturchefskap på radion

och talar i ämbetet. Därför vet han att den ”överblommade”
svenska vänstern på 60- och 70-talet var ”en politisk rörelse
som livnärde sig på tanken att historien är möjlig att förändra”.

Gängse galleriet hette en serie jag inledde i FiB/K på den tid
då också sådana som Svante Weyler fanns i omgivningarna.
Sedan ställde jag det arbetet för en tid när världsskendet tryckte
på. Nå, inte tror jag ändå att Svante Weyler kan platsa som
kapitel i Gängse galleriet när jag kommer hem i vinter och skriver
färdigt boken. Av det slag han företräder är Agneta Pleijel något
betydligt intressantare att sätta ljuset på och vrida upp i fiktion.
Hon är inte bara tidsenlig utan kan faktiskt skriva och var en
gång en kvinna riktigt spännande – för att använda Kurt Aspelins
ordval – som skribent. Jag minns henne från sextiotalet. Då var
det ännu med huvudet hon tänkte.

Men nu gäller det först parlamentarism och sedan Tyskland
och då kan Svante Weyler användas som representativt material
till ett resonemang ty om sådant skeende uttrycker han sig som
en riktigt helgjuten svensk intellektuell.

I radions kulturkvart upprördes han häromsistens. Jan Myrdal
gav inte många ören för parlamentarismen menade han. I det
har han naturligtvis rätt. Parlamentarismen är demokratins
tiekronorsmynt. Det var parlamentarismens stater som drev
kolonialismen och skötte plundringen på mest hycklande sätt åt sin
härskande klass. Det var i parlamentets Storbritannien, rösträttens
Tyskland och demokratiens Frankrike den politiska klassen drev
ut sin valboskap i folkslakten 1914. Det var på parlamentarisk
väg Hitler kom till makten och det är på parlamentariskt sätt de
gamla blockpolitikerna i DDR (detta snaskande krapyl) kunnat
byta herrar och nu blivit författningstroget förbundstyskt
halvherrskap.

Nej, jag är anti-parlamentarisk ty jag är demokrat. Jag vill
en öppen representativ demokrati där folket håller tummarna
direkt i ögat på sina representanter. Rådssystemet i det nu
sönderfallande ryska väldet, presidenturen i Förenta staterna,
parlamentarismen i Sverige är blott instrument för att systematiskt
förfalska folkviljan. Den svenska grundlagen – skriven halt och skevt

som ett begagnat bilhandlarkontakt – har möjliggjort ett
styrsystem med vilket statsnyttonjutarna kunde stoppa polisutredningen
av mordet på den parlamentariske statsministern. Mördaren slapp
undan för att det statsherrskapet skulle skyddas. Folkstyre? Det!
Ta mig i dalen! Parlamentarism var det. Den skall kläs av och
göras så föraktlig den förtjänar på det att demokratin skall kunna
bli verklighet.

Nu skulle en Weyler kunna hävda att jag med detta vore
mot den borgerliga demokratin. Fel! Socialist är jag. Därmed
för den borgerliga demokratin enligt Maximilien Robespierres
”Deklaration om de Mänskliga Rättigheterna” av 24 april 1793.
T. ex:

”Samhället är skyldigt att sörja för sina medlemmars
uppehälle... Folket kan närhelst det så önskar byta ut sin regering
och avsätta sina ombud... Varje institution som inte förutsätter
att folket är gott och ämbetsmannen mutbar är skadlig... Brott
begångna av folkets ombud skall bestraffas strängt och snabbt...
Folket har rätt att få kännedom om sina ombuds samtliga
åtgärder, de skall avlägga sanningsenlig redogörelse för sin förvaltning
inför folket, och med respekt underkasta sig folkets dom.”

Säg det till de våra på Helgeandsholmen och i polishuset!
Ett av skälen till att det är viktigt med FiB/K är att jag här kan
skriva detta. Jag behöver inte uttrycka mig aesopiskt som om
jag avlönades av Sveriges Radio.

Vad det nya stora Tyskland beträffar är faran för oss inte
tysk ondska eller tysk nationalkaraktär. Nu förverkligar sig på
kontinenten monopolens mäktiga Tyskland. Det – inte de yttre
formerna och de ideologiska åthävorna är av betydelse. Tyskland
når den världsmaktsposition som Wilhelm II och Hitler
eftersträvade. EG är en parlamentarisk variant av det ariska Neuropa
Waffen SS ville skapa. Vi slipper de hitlerska fanorna, sångerna
eller de wilhelminska pickelhuvorna. Vi behöver varken stå upp
och vittna om Kultur eller om att Tyskland segrar på alla fronter.
Men innehållet blir detsamma. Inte undra på att de följsammare
svenska politikerna börjar hylla Hansan! Tyskland har segrat.

Nu efter sitt Wirtschaftswunder är dess härskande klass och

dess monpol inte svaga och splittrade som för sextio år sedan;
de behöver alltså inte klä sig i politisk korsett, kalla på en Hitler,
tala om ras och ära samt inrätta Auschwitz, Belsen och
straffkommandon för att säkra väldet och bevara profiten. Inte heller
Wilhelm II behövde sådant. Ty nu är Tyskland åter enat och
starkt och den inre fienden, de antiparlamentariska, de tänkande
ungdomarna, de marxistiska intellektuella, kan klaras med
Berufsverbot, Verfassungsschütz och tyskt lydiga domare. Någon
opposition som för sextio år sedan finns inte inom synhåll. Och
judarna som grupp är borta för evigt ur Förbundstyskland. Ty
man bör komma ihåg att den nya förbundstyska storstaten som
en av sina första åtgärder satte stopp för den omfattande judiska
emigrationen från Sovjetunionen till DDR. De tiotusentals
intellektuella europeer som flydde undan antisemiterna i Ryssland
men inte ville till Israel. I Tyskland kunde de känna sig hemma
som förr innan Hitler. Men Bonn ville inte att det åter skulle
talas jiddisch i Tyskland. Bonn hade nog av judiska intellektuella.
Bonn menar som en gång Rosenberg: Till Palestina med
judepacket! och Heim ins Reich med Folktyskarna från öster!

Det är därför Havel talar med så små ord och försiktigt
inställsamma läten om det nya stora Tyskland. Han är tjeck och hoppas
att Gud sig förbarme än en gång. Han vet att nu gäller det inte
bara Slovakien. Nu gäller det Sudeten.

Ty han får rapporter om vad som redan sker norr om gränsen.
I Polen. I det som Tyskland ännu kallar Oberschlesien. Det som
Warszawa vill tro Bonn lovat skall vara Polen även i framtiden.
Den förbundstyska grundlagen (Artikel 116) ger tyskt
medborgarskap åt envar som själv eller genom äktenskap eller genom
härstamning – var än i världen de råkat födas – skulle varit tysk
enligt Hitlers rike år 1937.

150 000 till 200 000 polska medborgare håller där nu på att
– D-Marken är trumf! – skaffa dubbelt medborgarskap och kunna
vifta med tyskt pass. 500 000 förbundstyskar har sedan år 1988
varit på besök ”hemma i Schlesien”. Den tjeckiskt försiktige
Havel talar alltså med mycket små bokstäver om de stora tyska
grannarna ty i dag tillhör dem hela Tyskland; i morgon Schlesien

åter och i övermorgon Sudeten.

Inte undra på att också svenska intellektuella börjar tillpassa
sig och förespråka det nya Hansaförbundet längs Fredens havs
kuster!
</chapter>

<chapter name="Apropå akademiska utrensningar; hederskommissioner och intellektuellt ansvar ">
<h2>APROPÅ AKADEMISKA UTRENSNINGAR;
HEDERSKOMMISSIONER OCH
INTELLEKTUELLT ANSVAR</h2>

Det pågår en utrensning på universiteten i det som förr kallades
Tyska Demokratiska Republiken. Den utrensningen bör vi
diskutera. Det är ju till ett förenat Europa där det nya större
Tyskland är den dominerande makten som Sverige – och därmed de
svenska universiteten – skall anpassas.

Till en del motiveras utrensningen med budgetskäl. Anslagen
kommer inte att räcka. Akademikerkåren från den forna Tyska
Demokratiska Republiken måste bantas ty det finns där vid
universiteten alltför många akademiska lärare. De kostar för mycket
för denna fattiga del av det nya större Tyskland.

Det tycks mig lite konstigt att Tyskland inte har råd med
sina professorer, men om det är så är då blir frågan om hur
bantningen genomförs; och frågan om vilka som utrensas och
på vilka grunder de rensas bort från universiteten, något som
angår intellektuella också utanför Tyskland.

Man kunde ställa frågan om de utrensningfähigas
vetenskapliga meriter. Det är svårt. Vi vet ju hur det intrigeras i våra egna
universitet. Men det går. Dock så diskuteras inte i Tyskland nu.

Det framförs ibland en ideologisk motivering för
utrensningen. Marxister och kommunister skall bort. Den pågående
utrensningen skulle vara ett slags motsvarighet till denazifieringen
efter andra världskriget. Denazifieringen var i och för sig ett
dåligt skämt. Att det slutat krylla av gamla nazister i tysk
förvaltning – inom landet som i utrikestjänsten – i det tyska
rättsväsendet och på de tyska universiteten beror ju inte på denazifiering
utan på pensionsålder och dödlighet.


Men ideologisk utrensning av personer och skrifter är inget
nytt. I det forna Tyska Riket rensades hänsynslöst. I det kalla
kriget sysslade man med utrensningar såväl i väst som öst. I
just Tyska Demokratiska Republiken rensades det en hel del.
Flera av de nu utrensningshotade var också själva ideologiska
utrensare.

I och för sig har jag ingen sympati för dem. De personer
vilka efter läsning bidrog till beslutet att förklara exempelvis
”Samtida bekännelser av en europeisk intellektuell” som fascistisk
och krigshetsande litteratur (”widerspricht den gesetzlichen
Bestimmungen der DDR, deshalb zur Einfuhr nicht zugelassen”) bör
ha funnits vid universitetens avdelningar för nordiska språk. Men
det hindrar inte att jag nu som tidigare finner ideologiskt
betingade utrensningar felaktiga, skadliga och anti-intellektuella.

Detta är inget nytt ställningstagande; tag tre belastade
intellektuella vilka jag då läst och alltså funderade på vid krigsslutet:
Fredrik Böök, Sven Hedin, E. R. Jaensch. Böök var brun före
och under kriget; han var därtill ända sedan sekelskiftet en
traditionell motståndare till vad jag ansåg riktigt och viktigt i
litteraturen. (Läs honom om Heine!) Sven Hedin med
borggårdstal och Hitlerbeundran hade utgjort en direkt politisk fara. E. R.
Jaensch hade inför och efter Hitlers maktövertagande formulerat
den mest sammanhängande vetenskapliga legitimeringen av
rasförföljelser och antisemitism i de uppsatser vilka samlats i ”Der
Gegentypus” från 1938. Jaensch hade hunnit dö, men de andra
levde. Borde de inte åtminstone rensas ut från hyllorna?

Många menade så. Många menar så än. När jag för Sveriges
Television skulle göra film om Sven Hedin varnades kineserna
för både Sven Hedin och mig och när det sedan skulle bli film
om Sidenvägen skrevs det från Uppsala till Kina om hur avskydd
Sven Hedin var i Sverige. Vilket inte underlättade arbetet för
Lasse Berg.

Men i mina hyllor finns de naturligtvis alla tre. Böök var ju
en stor och lärd forskare; Hedin en stor geograf och Jaensch
gestaltpsykologiens urfader. Den förnuftiga utrensning av
tankegods som kan förekomma sker i det intellektuella

ställningstagandet till deras arbete.

När P. O. Zennström för en generation sedan angrep mig som
avfälling gjorde han det bland annat genom att påpeka att jag i
ett resonemang om kyrkokonst grundade mig på ett citat av
Emile Mále. Denne var ju katolik. Det var han. Men det för
mig viktiga var att han hade rätt i det jag citerade. Det är därför
jag även citerat Jaensch om det eidetiska seendet trots att han
också skrev ”Der Gegentypus”.

Om man i Tyskland rensar ut de ideologiskt förgripliga från
universiteten i den forna Tyska Demokratiska Republiken; gör
sig av med marxistiska medeltidshistoriker, kommunistiska
statistiker, kulturgeografer som står på den dialektiska materialismens
grund, språkvetare vilka som studenter fick skriva uppsatser om
J. V. Stalins betydelse för studiet av ackusativen hos Andersson
eller nordister som specialiserat sig på trettiotalets svenska
proletärlitteratur då sjunker den tyska intellektuella nivån. Likriktning
fördummar och smittar.

Nå, detta är en sedan renässansen traditionell intellektuell
uppfattning. Just nu erhöll jag band IV/9 av MEGA(2). Den nya
vetenskapligt textkritiska internationella utgåvan av Marx och
Engels skrifter, brev och efterlämnade papper. Det innehöll Marx
excerpter och notiser från juli till september 1851. Han läste
och excerpterade inom denna vår tradition föredömligt
allomfattande!

Fast nu kostade volymen nästan 800 kronor. Utgåvan är av
grundläggande betydelse för en diskussion både om vår tid och
om adertonhundratalet. Men frågan är om den kan fortsätta alla
de planerade 100 volymerna ut. Sist jag läste om det (FAZ
2-3-91) hade Treuhand spärrat dess konton då stiftelsen fått pengar
från SED:s efterföljarparti PDS i maj 1990. Får se om det går att
skapa internationell opinion och finansiering till att rädda verket.

Vore de pågående utrensningarna i universiteten i den östra
delen av Tyskland uppenbart ideologiska då vore det inte så
svårt att skapa en intellektuell opinion till den tyska andens
räddning. Om de tyska myndigheterna klart och tydligt sade att de
felaktigt tänkande skulle bort från universiteten då skulle

opinionen mot detta inom – till exempel – Förenta Staternas
universitetsvärld bli mycket stark.

Också från Uppsala och Lund – för att inte tala om Umeå –
skulle komma allvarliga protester.

Men nu säger man inte så. Man talar inte klartext. Man
hymlar. Man diskuterar vilka som eventuellt varit informatörer för
den förutvarande statens säkerhetstjänst. Det kan man naturligtvis
undersöka. Det finns ju arkiv. Men frågan om i vad mån sådana
gärningar varit moraliskt tvetydiga eller rentav kanske brottsliga
är en fråga; frågan om detta spelar roll för vederbörandes
vetenskapliga kompetens en annan.

Då här talas mycket mörkt också i Sverige vill jag förtydliga:
En av mina vänner, en vänsterman, skulle på sextiotalet operera
en fistel vid ändtarmen. Det är en svår och känslig operation.
Minsta felgrepp och patienten får slutmuskeln skuren med
livslångt lidande till följd. Han hade att välja mellan två kirurger;
en sympatisk meningsfrände, en ny mjuk man, revolutionär och
rättänkande och en otrevligt reaktionär, kvinnoföraktande,
halvfascist. Men den senare var den skicklige. Min vän valde
halvfascisten och räddade slutmuskeln.

Så ser jag också på såväl de böcker jag använder mig av
som på professorer och akademiska lärare i Sverige som
Tyskland.

Men med tysk beamtengrundlighet har man i östra Tysklands
universitet utnyttjat talet om Stasi för att upprätta
Hederskommissioner med Hedersunderkommissioner vilka nu denna sommar
skall studera de Hedersfrågeformulär vilka de akademiska lärarna
haft att fylla i under våren.

Jag har inte sett att de tyska universitetsmyndigheterna sänt
dessa formulär för kännedom till de utländska universitet med
vars lärare de i sållningsprocessen godkända sedan skall vara
kolleger. Det är synd. Det formulär jag fått – att i Sverige
publiceras på demokratiskt sätt – är på åtta sidor. Det är heltäckande.
Stasi är där en sidofråga. Ty inte bara så att svaranden
”sanningsenligt” skall besvara vilka partier och organisationer han/hon
varit med i och vilka befattningar han/hon innehaft i stat och

organisationer; ange sina utmärkelser, ledamotskap av
internationella vetenskapliga sammanslutningar etc. utan svaranden skall
även uppge samtliga adresser under de senaste tio åren, samtliga
utlandsresor (utan tidsbegränsning) inklusive resor till
Förbundsrepubliken och så vidare och så vidare.

Formulären är så finmaskigt utformade att ingen enda person
som varit normalt yrkesverksam i den forna Tyska Demokratiska
Republiken kan slippa igenom. Alla blir de efter ifyllandet
”belastade”.

Med dessa sjukt utformade Hedersformulär kan
Hederskommissionernas Hedersunderkommissioner i tysthet rensa ut envar
efter gottfinnande.

Man behöver nu varken föra en diskussion om verkliga
vetenskapliga meriter eller på ett i den intellektuella världen utanför
Tyskland uppseendeväckande sätt ta strid om ideologier. Då alla
är belastade kan man formellt oantastligt få bort vem man vill.
Nu öppnas karriärer för den överårige med goda förbindelser,
den oduglige med lämplig åsikt, den snedgångne med rätt vänner.

Systemet har utformats med tysk beamtengrundlighet i den
dolskt fromma förhoppningen att de arma akademikerna i den
forna Tyska Demokratiska Republiken så knäckts till
Untertanentum av de ena statliga utrensarna efter de andra från kejsardöme
till Honecker att de inte kommer att kunna protestera.

Jag hoppas ämbetsmännen misstar sig. I vart fall bör vi göra
vårt för att så sker.
</chapter>

<chapter name="En svensk tiger">
<h2>EN SVENSK TIGER</h2>

Nyårsafton 1991 upplever jag ungdomen på nytt. Inte i kroppen.
Den drar ju mot de sextiofem. Den skulle jag gärna byta mot
femtonåringens bara jag kunde behålla en del insikt åren gett
mig. Kan jag inte det får det vara. Fast jag har ju i detta inget val.

Men jag upplevde en viss min svenska ungdomlighet på nytt;
det susar tidigt fyrtiotal i öronen som för femtio år sedan. Ty
åter är det en stor tid för ett nytt Europa och det tigs än en gång

sammanbitet och öronsusande i riket som det tegs kring oss i
januari 1942; det år när jag skulle bli femton.

Det är med detta tigande i de offentliga medierna som med
isen på Mälaren härutanför. Tystnaden lägger sig över landet
när kylan kommer. Nyss porlade och kvittrade det – sommar
eller höst, trettiotal eller sjuttiotal – så kommer frosten och det
blir tyst. Knarrande tyst. Fast ibland när kölden riktigt knäpper
till blir tystnaden dånande. Då när isen tjocknar dånar det om
nätterna från sjön. Dovt och utdraget. Som tystnaden nu dånar
om Carl von Ossietzky i Dagens Nyheter som i Sveriges Radio,
i Svenska Dagbladet och PEN-klubb som i Publicistklubben.

För några år sedan skrev dock Dagens Nyheter ännu stort
om honom. Ordfront hade år 1988 till femtioårsminnet av hans
död gett ut ett urval artiklar i Hans O. Sjöströms översättning:
”Osaliga äro de fridsamma” och därför besannades Torgny
Segerstedts ord: ”En gång skola statyer resas till minne av Carl
von Ossietzky. En gång skola de, som nu icke våga viska hans
namn, stå upp och prisa hans livsverk.”

Carl von Ossietzky var ju från Hitlers nederlag 1945 under
fyrtiofem år Tysklands demokratiska hjälte; samman med Thomas
Mann representerade han inför omvärlden ”det andra Tyskland”.

Han var kämpande demokrat, omutlig och rakryggad,
antifascist, krigsmotståndare, vänster men inte kommunist, partilös,
fredspristagare, koncentrationslägerfånge; död i sviterna efter
nazisternas misshandel. En tysk Tyskland kunde vara stolt över.

När Willy Brandt tog emot Nobels Fredspris i Oslo 1971
talade han på Oslo-universitetet om Carl von Ossietzky:
”Hedersbevisningen åt honom var en seger över barbariet. Jag skulle i
dag i ett fritt Tysklands namn högtidligen vilja rikta ett
senkommet tack till Nobelkommittén.”

Men det var då det. Nu var det 1991. Det stora Tyskland
hade återförenats, folktyskarna strömmar in i riket från
östområdena och Tyskland har klivit ut på scenen som ledande stormakt
i Europa. Som enda stormakt. Ty i öster håller Sovjetunionen
på att upphöra och Ryssland går in i en ny Stor Oreda. När
Kammergericht i Berlin sommaren 1991 än en gång bekräftade

domen mot spionen Carl von Ossietzky hördes därför inte ett
ljud i Sveriges Radio, skrevs inte ett ord i Dagens Nyheter.

Eller rättare sagt – jag var utomlands och kunde inte följa
allt som sades och skrevs i Sverige – jag har inte träffat en
enda person i detta land som hävdat att han hört Svante Weyler
redogöra för det eller sett några artiklar Arne Ruth eller Thomas
von Vegesack skrivit om det. Om de yttrat sig måste det skett
med minsta möjliga bokstäver.

Det kan inte bero på att fallet var dem okänt. Det avkunnades
ingen dom i hemlighet i Berlin. Domen offentliggjordes. Tyska
tidningar skrev om den. Några – inte många längre dock! –
tyska intellektuella stod upp och sade som sant var att domen var
ett historiskt svineri.

Men grindvakterna i svensk press och svenska medier har
sett till att nyheten inte nådde svensk publik. Den var politiskt
olämplig.

De svenska diplomaterna i Tyskland har i tjänsten följt
processen. De väntar nu liksom den medvetna tyska opinionen med
spänning på ställningstagandet från Bundesgericht – högsta
domstolen – i Bonn. Det domslutet kan nämligen komma att avgöra
den långsiktiga politiken gentemot det nya starka Tyskland såväl
i Paris och London som i Washington och därmed bestämma
det spelrum Sverige kan få i det tyska Kontinentaleuropa.

Ty Carl von Ossietzky dömdes år 1931 av riksrätten för
spioneri. Han hade i Weltbühne år 1929 publicerat material om
den hemliga tyska upprustningen. Det var spioneri enligt 1914
års lag.

Det hjälpte honom inte att han avslöjat att de ansvariga tyska
ämbetsmännen i denna hemliga upprustning bröt mot lagen, satte
sig över grundlagen, bedrog riksdagen. Allt detta var ett intet
mot att han brutit sin undersåtliga trohetsplikt. Om detaljerna i
avslöjandena var sanna eller ej var heller inte av intresse för
bedömningen av brottet.

Han dömdes alltså och gick i fängelse. Frigavs i julamnestien
1932 men greps av SA efter Hitlers maktövertagande och sattes
i koncentrationsläger. Där misshandlades han och gavs

tuberkulos. Världsopinionen tvang tillslut de tyska myndigheterna att
släppa den då dödssjuke Carl von Ossietzky från lägret och låta
honom komma under läkarvård. Fast under Gestapos bevakning.
När han tilldelades fredspriset förbjöds han resa till Oslo för att
ta emot det och Tysklands utrikesminister förklarade att det var
en skymf mot Tyskland att belöna en dömd landsförrädare.

Nu bekräftade Kammergericht denna dom. Det säger en hel
del om Tyskland och dess domare 1931 som 1991. Nog kan vi
som minns de stora åren känna upprördhet. Men det förklarar
inte varför utrikesdepartementen i Stockholm som i Paris,
London och Washington i tysthet så uppmärksamt avvaktar vad Bun-
</chapter>

<chapter name="När fasaden skall rämna">
<h2>NÄR FASADEN SKALL RÄMNA</h2>

Tala om långbänk! Snart har det gått elva månader sedan
Kammergericht i Berlin klubbade den nya domen för landsförräderi
mot fredspristagaren Carl von Ossietzky. De lika högt hedrade
som välbetalda domarna i förbundsrepublikens högsta domstol
sitter ännu häckande i tystnad på överklagandet.

Nå, det är inte att undra på. Den som känner Tysklands
historia förstår deras vånda. De är traditionella tyska ämbetsmän;
alltså tarmar fyllda av överhetsfruktan och hopp om att ödet sig
förbarme i deras tjänsteutövning. Ty de står nu inför valet att
antingen bekräfta den lägre rättens dom och då erkänna att
bakom den omskrutna tyska rättsstatens fasad döljer sig en typiskt
tysk orättsstat; en där det egna tyska statsintresset står över varje
förordning, lag, grundlag och internationellt åtagande; eller att
erkänna att internationell rätt gäller också mot tyska statsintressen
och då på en gång bekräfta vad det andra Tyskland i generationer
hävdat, riva upp de beslut och domar på vilken den tyska
statsorätten vilar och göra Tyskland till en vanlig europeisk stat.

Ryktet sade visserligen att de höga ämbetsmännen skulle
klämma fram ett beslut till jul. Men det ryktet talade falskt. Det
tjänade bara att få tyst på kritiken i Tyskland. Det finns ju ett

andra Tyskland än herrarnas och ämbetsmännens. Ett som
upprörs över domen mot Ossietzky nu som det på goda grunder
upprördes 1931. De visste vad som skulle ske och de vet vad
som kan ske.

Nå, från Sverige behöver den tyska ambassaden inte
rapportera hem om större protester. Svenska media brukar veta sin
plikt. Till det behövs inga grå lappar ens. Fichtelius må vara
god vän och en gång påtänkt som redaktör för FiB/K men inte
har han beordrat en Svante Weyler att gräva i Ossietzkyfallet
inte. Ty den som Gud ger ett ämbete ger han också förstånd att
rätt handha det.

Arbetaren är det enda organ jag känner till som från Berlin
direkt rapporterade om domen. ”Ossietzky fortfarande förrädare”
löd rubriken 23-8-1991. Franz Gluckman hade signerat
nyhetsartikeln. Själv har jag skrivit i Aftonbladet och i FiB/K. Svante
Nycander har tagit upp fallet i Dagens Nyheter. Vad övrigt är i
detta informationsrötans lilla utkantsland är tystnad.

Därför skall jag nu än en gång ta upp frågan och det så
pedagogiskt tydligt att ingen redaktör, jurist eller diplomat sedan
kan ursäkta sig med att han/hon inte visste.

För att förstå det nya Ossietzky-fallets betydelse bör vi hålla
i minnet att det inte var Hitler som inledde Tysklands
fördragsstridiga upprustning för ett andra imperialistiskt anfallskrig. Hitler
gick till dukat bord. Han fullföljde de krigsförberedelser
Weimarrepublikens regeringar inlett. Utan deras förberedelsearbete hade
varken det tyska fälttåget mot Polen 1939 eller det mot Frankrike
1940 kunnat föras till framgång.

Men – och det återkommer jag till – under
Weimarrepublikens tid var den tyska upprustningen olaglig och därför hemlig;
en det Tyska Rikets statshemlighet. Hitler gjorde den offentlig
och abrogerade de lagar som förbjudit den. Carl von Ossietzky
tillhörde de representanter för det andra Tyskland som för den
europeiska fredens skull på Weimarrepublikens tid sökte avslöja
och offentliggöra ämbetsmännens, officerarnas och regeringarnas
brottsliga förehavanden.

Den 23 november 1931 dömdes Carl von Ossietzky som

utgivare och redaktör för tidskriften ”Weltbühne” för spioneri enligt
”Lagen om förrådande av militära hemligheter av 3 juni 1914”.

I ”Weltbühne” hade han den 12 mars 1929 publicerat en artikel
av signaturen ”Heinz Jäger” (Walter Kreiser) om en pågående
tysk återupprustning; Carl von Ossietzky hade därtill själv i en
mening antytt att de tyska luftstridskrafternas hemliga
återställande ägde rum utomlands (han skrev dock inte ”i Sovjetunionen”).

Det lagrum enligt vilket Carl von Ossietzky fälldes motsvarar
rätt väl vår svenska Brottsbalk 19:5, spioneri. Den intresserade
bör på närmaste bibliotek läsa de utförliga förklaringarna i
”Kommentar till Brottsbalken II” av Nils Beckman m. fl.

Ty frågan om huruvida underrättelseorgan i andra länder
redan kände till den pågående upprustningen är i såväl svensk
som tysk rätt utan betydelse. Frågan huruvida uppgifterna var
korrekta har i svensk rätt alltid varit utan betydelse; i nu gällande
svensk lag har detta uttryckligen fastslagits, (”...dömes, vare sig
uppgiften är riktig eller ej, för spioneri...”.) Äldre tysk rätt skiljer
sig inte från äldre svensk rätt.

Om – märk väl: om! – ”Lagen om förrådande av militära
hemligheter av 3 juni 1914” år 1929 varit gällande för
uppenbarande av den statshemlighet upprustningen under
Weimarrepubliken utgjorde då – och blott då – kan domen av 23 november
1931 och den bekräftande domen av Kammergericht i Berlin av
11 juli 1931 ha varit rättsligt korrekt.

Frågan blir i så fall om övertrampet egentligen var så ringa
att åtal kanske inte bort väckas eller om det går att finna tekniska
felaktigheter i domen. Då domen i Berlin 11 juli 1991 alldeles
påtagligen är stötande för det allmänna rättsmedvetandet, då den
skadar Förbundsrepubliken Tysklands intressen, då den drabbar
en av det fåtal tyskar från trettiotalet vilka det nuvarande
officiella Tyskland – dess ambassadörer, dess politiker från
kommunalmän till kansler – både kan och gärna vill, hylla inför den
internationella opinionen vore det inte särskilt svårt för de
lagkloka i den förbundstyska högsta domstolen att finna en
acceptabel och juridiskt hållbar utväg. En som gjorde det möjligt för
Tyskland att helt ta avstånd från den nazistiska riksregeringens

uttalanden kring nobelpriset och tvätta bort spioneristämpeln från
Tysklands fredspristagare Carl von Ossietzky.

Men det kan de höga domarna inte.

Ty frågan gäller en grundfråga för det Tyskland som nu för
tredje gången detta århundrade stiger fram som den europeiska
kontinentens starkaste makt och söker ena ett Europa kring sig
på sina egna villkor.

Så här ligger det till.

Efter det att Tyskland förlorat sitt första försök detta
århundrade att nå europeisk hegemoni tvangs dess representanter
underteckna freden i Versailles. Där begränsades Tysklands
militära styrka. Dessa fördragsenliga förpliktelser övertogs i tysk
lagstiftning och stod i enlighet med artikel 178 i den år 1931
som 1929 gällande tyska författningen över alla andra
förordningar, lagar och bestämmelser. Detta innebar att varje tysk politiker,
ämbetsman, officer och medborgare hade att iaktta dessa
bestämmelser.

Jag upprepar: Den olagliga tyska upprustningen var i
Tyskland olaglig i ordets mest strikta tolkning.

De officerare, ämbetsmän och politiker vilka genomförde den
var förbrytare. De domare vilka dömde Carl von Ossietzky –
och ett stort antal liknande representanter för det andra Tyskland
vilka sökte avslöja förbrytelserna – var brottslingar i ämbetet.

Så var det om grundlag, lag och staten Tysklands
internationella förpliktelser år 1929 i Tyskland hade rättskraft mot tyskt
statsintresse så som det tolkades av officerare, ämbetsmän,
domare och andra herrar.

Men det hade de inte. Professor Kohlrausch i Berlin, såvitt
jag kan se den berömde rättsteoretiker Eduard Kohlrausch som
skrivit så för tysk rättspraxis riktningsgivande arbeten som
”Irrtum und Schuldbegriff im Strafrecht” och ”Sollen und
Können als Grundlagen der Strafrechtl. Zurechnung”, formulerade i
Berlins Juridiska Sällskap den 9 januari 1926 den rättsdoktrin
som var vägledande för den tyska rättsskipningen – den som
möjliggjorde ett förlagligande av den olagliga upprustningen:

”Vad landsförräderifallen beträffar så befinner sig

vederbörande paragrafer i lagtexten icke där för att skydda fördraget i
Versailles utan till skydd för det Tyska Riket.”

Därmed var det sagt. Alltså kunde Carl von Ossietzky dömas
1931. I enlighet med denna tyska Kohlrauschska rättsdoktrin
dömde också domstolen i Berlin Carl von Ossietzky skyldig än
en gång 11 juli 1991.

Men därför häckar den tyska högsta domstolens ledamöter
nu sedan elva månader på fallet Carl von Ossietzky.

Ty om detta är tysk rätt vilken tilltro kan då Frankrike ha till
Tysklands ord när Tyskland nu för tredje gången detta
århundrade blivit kontinentens starkaste makt och åter säger sig vilja
arbete för ett nytt och enat Europa? Och vågar då ens en av
våra tysksinnade politiker, en statsminister som den till
partiledare insvågrade herr Bildt eller en – fast blott på morssidan –
med adeln förbunden herr minister Dinkelspiel lita på tyskt
statsord? Med ett sådant Tyskland kan Europa inte leva heller denna
tredje gång detta århundrade. Inte ens ett moderatstyrt Sverige
kan det.

Men om den förbundstyska högsta domstolen tar ställning
för den internationellt erkända rätten, vad händer då med det
omskrutna tyska rättsstatsbygget? Ja, hur var det det andra
Tysklands sångare sjöng på kabaréerna i Berlin när jag bodde där
för en generation sedan:

<poem>
– Schade, ach Schade.
Alles nur Schein.
Jede Fasade fällt einmal ein.
Ja, sie fällt einmal ein.
</poem>

Då faller fasaden men Tyskland kanske kan bli ett Tyskland
Europa vill leva med.
</chapter>

<chapter name="Om det vita ariska motståndet">
<h2>OM DET VITA ARISKA MOTSTÅNDET</h2>

Det gäller i medvetandeindustrin att kunna skilja på huvudsak
och bisak, på stort och smått. Till det har vi grindvakter.

Nu har kollegerna fått häcken full. Pressarna rullar och
sändning pågår. Nu har grindvakterna avgjort frågorna och nu ställer
sig fria ordets män och kvinnor på vakt kring demokrati och
medmänsklighet. Ty nu gnager Nidhogg på Yggdrasils rötter.
Samhället är i fara!

Massmedier i Sverige som i Norge fylls av VAM. Vitt Ariskt
Motstånd. Löpsedlar. Väldiga rubriker. Stora bilder. Långa texter.
Radioreportrarna tutar och TV spär på. Snedmynta nyllen i rutan.
Farliga ynglingar i bild. Upphetsade intervjuer. Allvarliga
uttalanden. Poliser och säkerhetspoliser framträder med kloka ord i
allvarstider. Raskrigarna rustar. Blod skall flyta i rännstenarna.
Spräng hela helvetet åt fanders! Tors hammare, Sieg Heil och
vi möts vid Gnipahålan där Garm tjuter gräsligt. Det hela är
hårresande.

Men detta Vita Ariska Motstånd som skulle få publikens
nackhår att stå rätt ut är tönt. En skenbar nyhet. Kollegernas
tönteri är inte så ofarligt dock. De låter bisak skymma huvudsak
och knappar ofärd över oss när de mot fast månadslön broderar
vidare om det farliga Vita Ariska Motstånd som nu avslöjas.
Visst tycks det röra sig om yngre brottslingar. Vapentjuvar, sägs
det. Rånare. Någon har tidigare dräpt. Småbus på tillväxt. En
notis eller två vore de värda. Men inte mer.

Som politisk organisation är Vitt Ariskt Motstånd av samma
sinnevärdsliga betydelse som den väldiga nazistkonspirationen
Expressen avslöjade häromåret. (Eller som Ulf Blumenbergs
blodtörstiga hird av år 1943. Det är en festlig historia. Beställ i
biblioteket fram SE nr 8/1943 och se efter!)

Att busets småtjuvar, rånare och dråpare därtill famlande sökt
sig gängse veckopressmystik som ideologiskt hölje är inget nytt.
Salaligan gjorde det för ett halvsekel sedan. Buset skapar inte,
buset följer. Marcuse hade lika fel som andra vilka tilldelat
trasproletariatet annan och egen roll. När popsångare träder fram

inför folket i TV-rutan och hävdar att de övergett sina radikala
förvillelser från sjuttiotalet och nu i stället vill tala om Balder
och Tors hammare då är tid för buset att börja leta sig från
KRUM till asar och ariska morgondrömmar. Praktisk hjälp att
omvandla de dunkla drömmarna till fast organisation behövs
dock. Denna gång var det Norges säkerhetspolis som ställde
upp. Ty om inte sådant som VAM redan funnes måste det
konstrueras. Hur skulle annars staten kunna värna sig i en så svår
omställningstid?

Det finns ju huvudsaker. De ansvariga nyhetsredaktörer vilka
i tjänsten handhar folks medvetande och vilka styrde det
massmediala intresset till VAM styrde samtidigt bort offentligt intresse
från Ossietzky-affären i Tyskland. TT teg. Ekot teg. TV teg.

Inte för att Ossietzkyaffären var hemlig. Nyheterna hade
publicerats. Och nog visste Utrikesdepartementet i Sverige lika
väl vad det egentligen gällde som den franska eller brittiska
utrikestjänsten. Men folk skulle inte få veta i Sverige. Folk skulle
i stället förfasas över det motbjudande småbuset i VAM.

Folkligt inflytande över utrikespolitiken är erkänt farlig.

Det är därför diplomaternas spel kring det gröna bordet av
tradition hålls hemligt. Finge folk veta vad Ossietzkyaffären
egendigen gällde skulle de kanske slå vakt om nationens existens
och vägra gå med i EG:s nya tyska Europa.

Men det styrande skiktet i Sverige som ser Sverige anpassning
till denna nya tyska Hansa som sin enda utväg ur den djupnande
samhällskrisen och som samtidigt inser vad Ossietzkyfrågan
gäller oroas. Tysklands ambassadör i Stockholm tvangs därför i
enlighet med sin ämbetsmannaplikt låta översätta och till
utrikesminister Genscher i Bonn vidarebefordra den officiösa varning
som avslutade Dagens Nyheters ledarartikel 5-1-1992
”Reflexrädslan för Tyskland”:

”För att anknyta till vad Jan Myrdal nyss skrev i Aftonbladet:
Tyskar får finna sig i att det, väl sent, väcker avsky om en tysk
domstol 1991 bekräftar en sextio gammal spiondom mot
fredspristagaren Carl von Ossietzky, gällande publicering om en
hemlig tysk upprustning i strid mot Versaillesfördraget.”


Det är nämligen det gällande fördragssystemet i Europa frågan
gäller. Har Tyskland verkligen förändrat sin statsdoktrin? Eller
är den fortfarande i grund densamma som inför 1914 och 1939?
Att fördrag enligt tysk statsrätt blott är papperslappar?

Versaillesfördraget var skrivet av segrarna. Det besegrade
Tyskland tvangs skriva på. Men Tyskland hade skrivit på. Fast
sedan Weimartysklands generaler, ämbetsmän – och politiker –
bröt medvetet mot fördraget för att kunna rusta inför ett
kommande krig. Statsmännen stod upp i internationella församlingar
och talade fred och försoning och ordhållighet samtidigt som de
fördragsstridigt och i hemlighet påböljat rustningarna för det
nya kriget. Det var på Weimartiden kriget förbereddes. Hitler
kom till ett dukat bord och kunde därför verkställa vad Krupp
och generalerna inlett.

Den gången samarbetade de tyska generalerna och
statsmännen med sina officiella motståndare - bolsjevikerna i Moskva –
för att genomföra brottet mot fördraget. Politiken för till märkliga
hjonelag ibland. Eller också kan man säga att den ena handen
tvättar den andra. Vem som lurade vem kan diskuteras. Fast de
två var inte lika goda, Moskva bröt inte mot något föredrag;
Moskva hade ingenting skrivit på och ingenting lovat.

År 1991 agerar det stora Tyskland som i gamla tider på egen
hand. Det är – som BBC uppriktigt säger – de forna axelmakterna
som driver sin politik på Balkan. Den tyska krigsmakten skall
också bli helt lättrörlig och insatsförberedd.

Att tysk domstol därför 1991 åter slår fast att de brottsliga
ämbetsmännen och statsmännen under Weimartiden handlade i
tyskt intresse och att det var brottsligt att avslöja deras brott
mot internationellt giltiga föredrag ställer åter frågan om
Tysklands verkliga politik på dagordningen. I klartext sade rätten
i Berlin att om ett av Tyskland undertecknat internationellt
fördrag står i strid med senare tyskt statsintresse är det inte mer
värt än en papperslapp och att den tysk som handlar på annat
sätt bryter sin trohetsplikt och är straffbar.

Ja, hur är det nu med Tysklands gräns mot Polen? Vad är all
gemensam säkerhet och alla löften värda?


Det är detta Ossietzky-affären gäller.

Att mer liberala tyska ämbetsmän skulle vilja hitta en
möjlighet att ta bort ordet ”spion” ur domen och så ge
fredspristagaren Carl von Ossietzky sin heder tillbaka är inte märkligare än
att justitieminister Geijer på tal om Bratt och Guillou menade
att:

– Det är synd att pojkarna skall kallas för spioner.

I sak ändrar det intet.

Inte undra på att kollegerna sysslar med VAM.
</chapter>

<chapter name="Papperslapp">
<h2>PAPPERSLAPP!</h2>

När jag skriver detta har Bundesgerichtshof, Tysklands högsta
domstol – ännu inte nått ett beslut i fallet Ossietzky. Den tyska
rättsstatlighetens högsta företrädare har dragit spiondomen mot
fredspristagaren i långbänk sedan sommaren 1991. Som om de
vore centerpartistiska svenska politiker i vånda inför en ny
kärnkraftsutbyggnad!

Det kan tyckas märkligt. Är inte Carl von Ossietzky ett tyskt
föredöme? Har inte den tyska rättsstatens representanter hyllat
minnet av honom? Också dess nuvarande representant i Sverige,
ambassadör Reinhold Schenk, beundrar honom öppet och strävar
efter att tvätta bort skamstämplen från denne det andra Tysklands
store hjälte.

Visst är det en pinsamhet att domstolen i Berlin sommaren
1991 än en gång dömde Carl von Ossietzky som spion för just
de ord vilka gav honom Nobels fredspris av år 1936.

Finge taktiska politiker och diplomater bestämma skulle hela
frågan förpassas ner bland historiens fotnoter. Tyskland skulle
handla slugt som Vatikanen när Index kommer bort.
Spionstämpeln skulle suddas bort i en handvändning. Det var ju känt av
fransmännen det som trycktes i hans tidskrift. För övrigt var det
ju inte riktigt riktigt heller. Det hela med rättegång och dom
bara en serie missförstånd alltså. Schwamm drüber! Svampen

på! Historiens tavla blir som ny. Tid för europeisk jubelfest. Upp
flyga orden: Ordets frihet, västerländsk humanism och ädel ande.

Men inte så märkligt ändå. Tyskland är en rättsstat. Dock av
särskilt slag med av ålder en statslära enligt vilken jeder Richter
sitzt an des Kaisers statt (varje domare är statens representant).
Och det är inte så lätt för ens de mest slipade jurister att fria
Carl von Ossietzky från spiondomen utan att rycka undan en
grundsten i den specifika tyska rättsstatligheten.

Så här ligger det till:

I det europeiska säkerhetssystemet under adertonhundratalet
hade Belgien liksom Schweiz en av Europas makter
fördragsenligt fastlagd beständig neutralitet. Det hade varit deras bestämda
villkor då Belgien slutligen av alla erkändes som självständig
stat i Europa år 1839. Den tyska staten var enligt den allmänna
internationella rätten bunden av detta åtagande.

Men den 4 augusti år 1914 hade Tysklands trupper marscherat
in i Belgien och Tysklands rikskansler Theobald von
Bethman-Hollweg sade till Storbritanniens ambassadör i Berlin sir William
Edward Goschen om det högtidliga fördraget om Belgiens
ständiga neutralitet att ”neutralitet bara” var ”ett ord” och fördraget
av 1839 bara ”en papperslapp” (”ein Fetzen Papier”). Första
världskriget hade inletts.

Nu bör det sägas – propagandakampanjerna från den tiden
till trots – att också de andra makterna i handling visade förakt
för såväl ord om neutralitet som fördrag och att Tyskland inte
ensamt bar ansvaret för krigsutbrottet liksom att de tyska
soldaterna i detta krig inte var särskilt mycket grymmare än andra
staters. Tyskland var också år 1914 – med sin höga kulturnivå
och sin starka socialdemokrati – en rättsstat. Men Tyskland var
samtidigt den rättsstat som i enlighet med sin statsdoktrin
officiellt satte tyska intressen över alla sina undertecknade fördrag,
över internationell och nationell lag. Tysklands ord gällde blott
så länge detta var förenligt med tyskt statsintresse. Det var den
ideologiserade rättsuppfattningen som gjorde Tyskland unikt.

Carl von Ossietzky dömdes som spion för att han låtit röja
uppgifter om den under tjugotalet pågående hemliga

återupprustning som den tyska staten, dess politiker, militärer och
ämbetsmän genomförde i strid med det av Tyskland undertecknade
och för dem alla med bindande kraft gällande fördraget i
Versailles.

Här krävs tydlighet. Ty många talar mörkt. Denna fred var
en segrarnas fred. Den var en våldsfred. Men den gällde och
den tyska underskriften band såväl staten Tyskland som alla
dess politiker, ämbetsmän och militärer. Först efter det att Hitler
den 16 mars 1935 införde allmän värnplikt och upphävde
Versaillesfördragets femte avsnitt och de övriga signatärmakterna
blott svarade med lama protester kan man hävda att de tyska
ämbetsmännens och militärernas fördragsmässiga trohet till det
internationella avtalets bestämmelser om tyska
rustningsbegränsningar abrogerats. 1931 som 1929 gällde de med full kraft över
såväl domare som generaler.

Det bör påpekas att det Andra världskriget utlöstes av Hitlers
politik men att hans grepp efter världsmakt kunde genomföras
efter just den hans öppna och extremt snabba återupprustning
som möjliggjorts genom Weimartidens hemliga och avtalsstridiga
rustningar och krigsfallsplanering. Hitler kom till ett bord redan
dukat för ett andra försök att nå hegemoni. Han fullbordade de
brott mot freden Weimartidens ansvariga påbörjat. Det gjorde
man i Hitlers Tyskland ingen hemlighet av. Generalöverste Hans
von Seeckt – under Första världskriget generalstabschef för 11.
armén under dess fälttåg i Galizien och Polen – tillträdde som
chef för det då officiellt nedrustade Tysklands arméledning år
1920. Vid sin död i december 1936 hyllades han av Völkischer
Beobachter, av Hitlers dåvarande krigsminister
generalfältmarskalk von Blomberg och övriga Tredje Rikets företrädare som
den tyska återupprustningens fader, den där samman med
hjälpsamma och välmenande politiker undvikit fiendens diktat och
lagt grunden till ett folk i vapen.

Carl von Ossietzky dömdes år 1931 för att skydda den tyska
statsrätt enligt vilken tyskt statsintresse – det som styrde t. ex.
en Hans von Seeckts fördragsstridiga och objektivt brottsliga
handlande – står över undertecknade fördrag, internationell rätt

och nationell lag. Carl von Ossietzky dömdes för brott mot en,
enligt tysk statsrättstradition definierad, undersåtlig Treuepflicht.

Om denna statsrätt gäller då är också domen av 1931 korrekt.
Att uppgifterna till en del var felaktiga är för brottsligheten lika
ointressant som att denna tyska upprustning – enligt dåtida
uppgifter – var totalt och i detalj dokumenterad i en också av
britterna ”for your information” känd men icke offentliggjord fransk
dossier om Tysklands brott mot Versaillesfördraget.

Mycket kan sägas om Kammergericht i Berlin och dess
ledamöter. Men för så vitt tysk statsrätt gäller har de gjort sin
plikt och dömt efter paragrafernas ande och bokstav när de i
juli 1991 bekräftat domen mot Carl von Ossietzky för spioneri.

Att anständiga tyskar skulle vilja hitta en väg att tvätta bort
spionstämpeln vet jag. Jag förstår det. Känslomässigt skulle jag
reagera likadant. Att Bundesgerichtshofs ledamöter nu söker
finna en juridisk utväg att trixa sig – och Tyskland – ur tvånget
att ta offentlig ställning till kärnfrågan förutsätter jag.

Men sakfrågan kvarstår:

Antingen gäller den den tyska rättssynen på den tyska statens
överhöghet som styrde rikskansler Theobald von
Bethman-Hollwegs ord om 1839 års fördrag om Belgiens ständiga neutralitet
som ”en papperslapp”; som styrde de ansvariga tyska politikernas
stöd åt den brottsliga tyska återupprustningen efter
Versailles-freden; som styrde domstolarna år 1931 och år 1991 och då
finns ingen annan laglig utväg än att enligt den lag som är tysk
döma fredspristagaren som spion för att han avslöjat statens brott.

Men då vet vi Tysklands grannar vad Tysklands löften om
Polens västgräns och om europeisk säkerhet är värda; då vet vi
att det tyska undertecknandet av icke-spridningsavtal och
FN-stadga och EG-fördrag inte är värt bläcket namnnteckningarna
skrivits med. Den dag det ligger i tyskt statsintresse att förklara
avtalen ”blott papperslappar” blir de ”bara ord”.

Vi står då ganska snart inför ett nytt omfördelningskrig i
Europa. En all-kontinental variant av det jugoslaviska eländet.

Eller också är Bundesgerichtshof beredd att slå fast att
Versaillesfördraget gällde för Tyskland år 1929; att av Tyskland

undertecknade fördrag gäller över tyskt statsintresse. Då kan
sannerligen en ny tid randas i Europas! En i vilken vi inte
behöver leva under tyskt hot.

Då följer att den tyska staten erkänner att fredspristagaren
Carl von Ossietzky handlade rätt men att de politiker och
ämbetsmän vilka lät genomföra den hemliga upprustningen var
brottslingar liksom de domare vilka år 1931 och 1991 satte tyskt
statsintresse över internationell rätt.

Men det finns ytterligare en fråga som bör klargöras. Under
en lång följd av år gavs bredvid Förbundsrepubliken Tyskland
en andra folkrättsligt erkänd tysk stat. Där var Carl von Ossietzky
en officiellt firad hjälte. Men domen mot honom reviderades
icke. Också Tyska Demokratiska Republiken lät honom behålla
spionstämpeln. Varför?

Den sista meningen i den åtalade artikeln i Weltbühne 12
mars 1929 hade lagts till av Carl von Ossietzky själv. Den löd:

– Aber nicht alle Flugzeuge sind immer in Deutschland...

– Men inte alla flygplan befinner sig alltid i Tyskland...

Därmed hade Carl von Ossietzky lyft på locket till det då
pågående hemliga militära samarbetet mellan Weimar-Tyskland
och den dåvarande Sovjetunionen. Det var ett straffbart yttrande
1931 men också en politiskt olämplig diskussion i den Tyska
Demokratiska Republik som sin grundlag till trots förblev en
avhängig stat, näst intill en sovjetisk ockupationszon.

Inte för att Sovjet hade brutit något fördrag. Moskva hade
inget undertecknat och var inte bundet av sitt ord. Men just
detta militära samarbete var en känslig fråga. Några bland dess
upphovsmän vilka sedan hade sökt fullfölja det under förändrade
omständigheter blev – som Radek – avrättade i de stora
processerna. (Om detta har jag skrivit; se volymen ”Tidens ålder”.
Skriftställning 16.)

Carl von Ossietzky hade inte bara berört den tyska högerns
inflammerade frågor; han hade därtill pekat på den officiella
tyska vänsterns eländighet. Också socialdemokrater i
regeringsställning och kommunister i Sovjettrohet bär ansvar för att
Weimar-Tyskland kunde duka bordet åt Herr Hitler!
</chapter>

<chapter name="Tysk rättvisa och tysk landsförräderi">
<h2>TYSK RÄTTVISA OCH
TYSKT LANDSFÖRRÄDERI</h2>

Den 11 juli 1991 bekräftade kammarrätten för Berlin
Charlottenburg spionagedomen över en tysk förrädare. Namnet på denne
tyske och, enligt dåvarande rikstyske utrikesministern friherre
Konstantin von Neuraths skrivelse av 25 november 1936,
”notoriske landsförrädare” var Carl von Ossietzky.

Det avskyvärda handlande för vilket ”der 1. Strafsenat des
Kammergerichts in Berlin” sommaren 1991, det andra året av
det Tyska Rikets av nu enhetlig förbundstysk karaktär
återställande, funnit den anklagade och redan tidigare dömde
”tidningsutgivaren och redaktören” Carl von Ossietzky straffvärdig var
bevisat brott, inte blott förräderi i allmänhet utan fullbordat
militärt spionage enligt 1. mom 2 Lagen mot Förräderi av militära
hemligheter av 3. juni 1914 (Reichsgesetzblatt 1. s. 195).

Detta är en den största europeiska skandal under denna vår
efterkrigstid! Men ännu när jag skriver detta tiger i Tyskland
såväl Förbundspresident som regering och högsta domstol.

Dock i Tyskland har denna dom av år 1991 i alla fall
diskuterats — om än med iakttagande av lämplig och förbundstysk
försiktighet. Om så gjorts i Sverige vet jag inte. Jag har varit på
resa i andra världsdelar. Men ingen svensk jag talat med sedan
jag kommit hem till fosterlandet minns något upprört inslag i
radio av någon Svante Weyler eller någon hård skrivning från
den förbundstyskförtjänstkorsmedaljerade PEN-hjälten och
friaordsentreprenören von Vegesack eller ens en publicistisk harkling
i liberala Dagens Nyheter av frihetligt obundne Arne Ruth.

Kanske har sådant förekommit. I så fall är den svenska
publicitetens ära räddad och jag ber i så fall ödmjukast de nu orättvist
nämnda om ursäkt.

Men om det inte förekommit då bekräftar detta vad jag annars
skrivit: De officiella liberala intellektuella i Sverige är maktens
fnask!

Vilken makt de nu åter fnaskar för i det nya Europa är ingen
hemlighet. Stanken från de stora åren på fyrtiotalet ligger åter

tjock över kontinenten; fast nu heter orenlighetens Neuropa EG.

Om de svenska konservativa varit konservativa och de
svenska liberala liberala och de svenska socialdemokraterna
socialdemokrater, socialister eller ens borgerliga demokrater skulle de
sagt högt vad som nu bör vara tydligt för var och en av de
politiskt och juridiskt insiktsfulla – de som läser utrikisk press
– bland dem: De mycket tyska ämbetsmännen och de tyska
domarna i Kammergericht i Berlin har kommit med det starkast
möjliga juridiska försvar för en Saddam Hussein och hans politik.
Kammergericht har åter slagit fast att för tyska domare och tyska
ämbetsmän gäller undersåtarnas Treuepflicht till den tyska staten
även när den staten bryter egen lag. Brott är enligt tysk rätt inte
brott om det sker för Fosterlandets skull; brottsligt är däremot
att avslöja ämbetsmännens statsbrott mot nationell lag,
internationell rätt och de heligaste avtal. Det som tjänar den egna staten
är rätt. Nu vet vi i Sverige, i Norge och Frankrike vad vi har att
vänta oss i Europa av det nya starka Tyskland.

I Sverige har jag ännu rätt att skriva detta. Skreve jag det i
Tyskland då vore orden brottsliga ty dessa den tyska statens
ämbetsmän, dessa domare, deras lagar, ja, deras ämbetsfrihetliga
rättsstat är mot all sådan öppen kritik skyddad.

Att sådan tysk lagstiftning som den efter vilken Carl von
Ossietzky än en gång dömts står i strid med all rättskänsla och
är en grundlag och lag som anständigt folk utanför det tyska
väldet inte ens anser duga till dasspapper är en sanning som
inte kan sägas högt i Förbundsrepubliken Tyskland utan att
polisen ingriper. Men än är vi inte i EG, än är vi inte tillbaka i
1941 års Neuropa och än kan Förbundsrepubliken Tysklands
ambassadör i Stockholm därför inte vända sig till
Utrikesdepartementet och be om polisåtgärder mot den skribent som ifrågasätter
såväl de domares personliga karaktär som än en gång dömt Carl
von Ossietzky som den tyska stat de tjänar och den grundlag
och de lagar de slaviskt följt i sin orättfärdighet.

Men vi kommer nog dit om Dinkelspiel och andra får råda!
Också svenska ämbetsmän lockas av den tyska rättsordningen
och Tryckfrihetsförordningen vore dem ett lätt offer att bringa

det nya europeiska Riket!

Alltså, nu till den nygamla tyska rättsaffären von Ossietzky,
den om vilken anständiga svenska medier tiger som hade de
betalt:

Carl von Ossietzky var övertygad pacifist redan före Första
världskriget. Under Första världskriget befanns han oduglig till
vapentjänst och inkallades – liksom Karl Liebknecht – som
anläggningssoldat till det farliga befästningsarbetet vid fronten. Han
fortsatte sin verksamhet som principfast pacifist efter kriget. Han
var en av Weimartidens mest ansedda publicister på
vänsterkanten. Dock aldrig kommunist och ofta kritisk mot Sovjetunionen.

Carl von Ossietzky dömdes efter en internationellt
uppseendeväckande process som landsförrädisk spion till 1 år och 6
månaders fängelse 23 november 1931. Den internationella
fredsrörelsens ansträngningar att driva igenom en benådning
misslyckades och hans fängelsevistelse inleddes den 23 maj 1932. I
enlighet med julamnestien släpptes han 22 december 1932 men
greps åter 27 februari 1933 och sattes i koncentrationsläger. Där
bröts hans hälsa ned. Den förut friske gavs – troligen genom
sprutbehandling – tuberkulos. Under trycket av den mycket
kraftiga internationella opinionen överfördes sedan den då dödssjuke
Carl von Ossietzky 28 maj 1936 till ”Staatskrankenhaus der
Polizei” i Berlin. Trots den tyska riksregeringens, dess diplomatiska
kårs och dess utländska vänners ansträngningar tilldelades
Ossietzky den 23 november 1936 – på femårsdagen av den fällande
domen – Nobels fredspris. Ett och ett halvt år senare, 4 maj
1938, avled han i den tuberkulos han försetts med under
lägertiden i husarrest i Berlin.

Det brott för vilket han nu återigen dömts av tyska domare
begicks i tidskriften ”Weltbühne” den 12 mars 1929 (årgång
25, nummer 11. sid 402–407). Carl von Ossietzky var dess
ansvarige redaktör. Där publicerades en artikel med titeln: ”Blåsigt
(eller opålitligt) från den tyska luftfarten” (Windiges aus der
deutschen Luftfahrt) av signaturen Heinz Jäger. Bakom
signaturen doldes flygspecialisten och skriftställaren Walter Kreiser
(som räddade sig undan den tyska rättsmaskinen genom att fly

till Frankrike).

I den första domen, den som avkunnades av ”4.Strafsenats
des Reichsgericht” 23 november 1931 hemligstämplades alla
domskäl, de anklagade ålades tystnadsplikt. ”Weltbühne” nr 11,
1929 och samtliga dess matriser skulle också förintas. Men efter
Andra världskriget har ”Weltbiihne” – även numret med den
brottsliga artikeln, nr 11, 1929, återutgetts. Den hemliga domen
gjordes på sextiotalet offentlig för forskare i ”Bibliothek des
Obersten Gerichts” i dåvarande TDR och underlagen fanns
tillgängligt arkiverade i ”Institut für Marxismus-Leninismus beim
ZK der SED” i Öst-Berlin. År 1991 kunde därför Kammergericht
i det förbundstyska Berlin nu kosta på sig att öppet redovisa
och diskutera domskälen.

I artikeln av år 1929 visades med exempel från Lufthansas
hemliga arbete i militärens tjänst hur en fördragsstridig tysk
återupprustning lagstridigt och svekligen genomförts – även med
bistånd från främmande makt. Riksdagen hade åsidosatts och
lurats av ämbetsmännen. Såväl lag som grundlag hade brutits.
De internationella fördrag och tyska åtaganden vilka enligt dåtida
tysk rättsordning stod över även tysk grundlag och lag hade
medvetet brutits. En hel serie brott hade begåtts av olika den
tyska statens företrädare. De sträckte sig från enkla
redovisningsbrott till de grövsta; de vilka numera enligt Nürnbergrättegången
ingår i katalogen över krigsförbrytelser (”brott mot freden”).

Domstolen fann nu som i de hemliga domskälen 1931 att
brottet bestod i att artikeln kom med sanningsenliga uppgifter.
Försöken att hävda att uppgifterna inte var helt riktiga lämnades
åt sidan. Domstolen fann frågan om huruvida uppgifterna var
hemliga i meningen tidigare okända vara utan intresse. I lagens
mening sattes rikets säkerhet i fara även blott genom möjligheten
att uppgifter vilkas hemlighållande ansågs av vikt för landets
krigsmakt kunde nå en utländsk regering eller en person vilken
verkade i utländsk makts intresse helt oavsett om dessa uppgifter
redan varit kända, nått eller utnyttjats av främmande makt.
Domsolen fann också att frågan om huruvida rikets säkerhet i
historisk mening främjats eller skadats av att lag, internationell

rätt och ingångna avtal bröts inte var av intresse. Endast ett
gällde: var den åtalade skyldig till att ha yppat sådant som enligt
hans undersåtliga trohetsplikt mot det tyska fosterlandet av
militära skäl skulle förtigits eller ej? I denna stränga mening
dömde domstolen 1991 som 1931 helt enligt tysk lag.

DOCK:

Därmed är än en gång fastslaget att denna tyska Treuepflicht
står över lagen, står över internationell rätt, står över alla
ingångna fördrag och avtal. En tysk statsmans, en tysk ambassadörs,
en tysk regerings heligaste löfte är tomma; ord ett internationellt
fördrag eller avtal med Tyskland inte värt det papper det skrives
på!

Det är helt i sakernas ordning att det är just i det än en gång
mäktiga Tyskland den internationella rätt som fått sitt namn efter
rättegången mot de avskyvärda tyska krigsförbrytarna nu juridiskt
förklarats upphävd.

Carl von Ossietzky är än en gång dömd av tyska domare.

Vi är dummare än dumma om vi låter lura in oss under tysk
suzeränitet som delstat i deras nya Europa. Vem av oss drabbas
av tyska domare och tysk rättsstat nästa gång?
</chapter>

<chapter name="Vem dömer i Tyskland?">
<h2>VEM DÖMER I TYSKLAND?</h2> 

Att tysk domstol år 1991 i den nya Ossietzkyrättegången än en
gång slog fast att tyskt statsintresse står över internationella avtal,
grundlag, lag och förordning visar att den specifikt tyska
statsideologien fortfar att utgöra en fara för Europas fred.

I Tyskland skrivs det om detta. Det trots den trohetsplikt
som gäller för tyska medborgare mot den egna staten och trots
att kollegerna där måste hålla fingrarna rätt på tangenterna för
att inte drabbas av straff som förtalare av den tyska staten och
dess företrädare och kränkare av det tyska rättsväsendet (§§90,
90a, 90b StGB). Det finns ju ett andra Tyskland. Ett med
civilkurage.

I Sverige drev våra förfäder igenom att

Tryckfrihetsförordningen blev grundlag. Vi kan därför utan rädsla skriva om såväl
den egna statens skurkstreck som om orättsstadiga tyska
beteenden.

Men numera tycks civilkuraget deras ha slaknat, nu aktar sig
kollegerna. Det behöver inte ens mutas eller hotas för att tiga.
Svenska journalister har betingats veta vad lämpligheten bjuder.

Alltså än en gång om fallet. Och nu en ny vinkel och på ett
sätt som borde tvinga redaktionsledningarna att beordra sina
anställda att göra sin plikt och informera läsare och lyssnare:

– Vem var föredragande i den nya Ossietzkyprocessen i
Berlin?

– Domaren Egbert Wei.

– Vad är denne man känd för förutom denna dom?

– Han satt i den domstol som 1968 friade Hans Joachim
Rehse.

– Vad betyder det?

– Hans Joachim Rehse var Volksgerichtshofs-Beisitzer. Han
var som sådan närmaste man till Hitlertidens mest ökände
blodsdomare; Volksgerichtshofs-Präsident Roland Freisler. Den som
ledde utrensningarna efter 20 juli-attentatet mot Hitler. Rehse
hade själv bevisligen undertecknat 231 dödsdomar.

– Och domaren Egbert Wei var med att frikänna honom?

– Ja. Men det var inte tillfälligt. 1989 figurerade domare
Egbert Wei åter i de tyska tidningsspalterna. Det hade suttit en
minnestavla över offren för Rikskrigsrätten på Kammarrättens
byggnad vid Witzlebenstrasse i Charlottenburg. Domare Egbert
Wei beordrade en byggnadsarbetare slå sönder minnestavlan och
forsla bort bitarna. För det betalade han 5 DM.

– Carl von Ossietzky än en gång dömd som förrädare för att
han bidrog till att avslöja förbrytersk tysk återupprustning;
blodsdomaren Rehse frikänd för 231 bevisade dödsdomar,
minnestavlan över den tyska orättsstatens offer sönderslagen; det är
det du menar vara nutida tysk rätt?

– Ja, och det är under det Tyskland Bildt och Dinkelspiel
söker inordna oss. Men jag vill påminna dessa högreståndsherrar
om vad våra förfäder i bondeståndet enhälligt krävde i februari

1720; att Sverige skall styras enligt egen lag ”så att icke några
herrar av tysk el. annor främmande nationer måtte inkomma
och bekläda tiensterna af högre el. mindre beställningar.”

– Det låter som patriotism.

– Visst! Patriotism och de Mänskliga rättigheterna av år 1793.
Folkmakt alltså, och inget Neuropa.
</chapter>

<chapter name="Folkmord">
<h2>FOLKMORD</h2>

När skribenter ute på dårflygeln hävdar att Peter Curman, Jan
Guillou, Jan Myrdal och rader av andra svenska intellektuella
skulle vara typiska antisemiter då är detta inget att bry sig om.
Dock noteras som symptom.

När citat och fakta förvanskas så att vår svenska historia
vänds ut och in då bör man rätta. Den äldre svenska
antisemitismens specifika karaktär redogjorde jag för i ”Ord och Avsikt”
s. 97–121; hur den rasistiska ideologien kämpades ner i Sverige för
sextio år sedan och den socialt accepterade salongsantisemitismen
gjordes oacceptabel beskrev jag i ”Aftonbladet. Kulturen” 5/92.

Arne Ruths artiklar i DN 17-3-92 och 19-3 1992 (”Faurisson
farligare än någonsin” och ”Så fick Faurisson martyrgloria”) samt
Jesper Svenbros intervju med Pierre Vidal-Naquet i DN 20-3-92
(”Extremhögern går i spetsen”) möjliggör dock rationell
diskussion. En som blir allt nödvändigare då mycket talar för att
Richard Wright får rätt när han på Bar Monaco för en generation
sedan sade mig vad jag då vägrade tro: ”Framtiden blir ras och
religion”. Brist på insikt leder till felaktigt handlande.

Jag tar därför upp sex grundläggande frågor:

• Det tyska folkmordet på judar under andra världskriget var
en förintelse; men var det Förintelsen?

• Var den tyska politiken mot judar unikt irrationell?

• Hur är antisemitismen i Europa specifik?

• Gäller borgerligt demokratiska rättigheter – yttrandefrihet,
tryckfrihet och församlingsfrihet – även motståndare?

• Hur kommer det sig att de s.k. revisionisterna kunnat bli

den europeiska extremhögerns stora ideologiska tillgång?

• Vilken revision blir till en farligt ideologisk revisionism?

Tyska rikets statsledning under Andra världskriget bär ansvar
för ett folkmord på judar. Man både kan och bör undersöka hur
detta genomfördes och antalet offer. För bedömningen av
folkmordets brottslighet är icke avgörande om offren kommer att
visa sig vara kring sex miljoner eller fyra eller två eller någon
annan siffra.

Tysklands handlande mot definierade grupper som judar,
polacker, ryssar (slaver) och zigenare under Andra världskriget
var brottsligt; stod i strid med då gällande folkrätt; betecknades
av Internationella militärdomstolen i Nürnberg som brott mot
mänskligheten; uppfyller var och en av de fem olika
brottsbeskrivningar vilka enligt FN-konventionen av 9-12-1948 även
tagna var för sig innebär genocid, folkmord. Som folkmord
betecknas i konventionens andra artikel förutom dödande av
gruppens medlemmar även: tillfoga dem som grupp svår kroppslig
eller själslig skada; åstadkomma levnadsbetingelser vilka helt
eller delvis leder till gruppens undergång; förhindra barnafödande
inom gruppen; med våld överföra barn från gruppen till annan
grupp.

Det har i historien förekommit många massmord. De senaste
femhundra åren av västerländsk imperialism och hegemoni har
varit en folkdödens epok. Endast ett fåtal av dessa mord som
förintelsepolitiken mot Australiens urinvånare och
utrotningskrigen mot Nordamerikas indianfolk kan betecknas som folkmord
i konventionens mening. Det kräver det avsiktliga förintandet
av en nationellt, etniskt, rasmässigt eller religiöst bestämd grupp.

I modern tid är dock det turkiska folkmordet på armenier
väl dokumenterat. Makternas protester var lama trots att
Frankrike i Berlinfördraget av 13-7-1878 tvungit in artikel 61 enligt
vilken Porten förbundit sig att värna armeniernas rättigheter och
makterna – Frankrike, Ryssland, Storbritannien, Tyskland,
Österrike åtagit sig att vaka över detta.

Under Andra världskriget bör Japans ”tre-allt-politik” (bränn

allt, förstör allt, döda allt) i Kina ses som folkmord liksom de
japanska bakteriekrigsexperimenten på fångar är ett brott mot
mänskligheten under det att den administrativt åstadkomna
Bengalsvälten (den högsta siffra jag sett på antalet offer är sex
miljoner) visserligen måste ses som brott men inte som folkmord
då de brittiska administratörernas handlande inte uppfyller
avsiktlighetskravet. Atombomberna mot Hiroshima och Nagasaki
bör (som luftkriget mot tysk civilbefolkning) enligt
Nürnbergprejudikatet ha varit krigsförbrytelse; dock inte folkmord.

Men folkmord enligt alla konventionens villkor utfördes av
Tyskland mot judar, polacker, ryssar och zigenare. Handlandet
hade till avsikt att förinta etniskt och – i tysk dåvarande
terminologi – rasligt bestämda grupper.

Inom varje berörd grupp kan det brott för vilket den utsatts
betecknas som Förintelsen och Folkmordet i bestämd form.
Något annat vore känslomässigt omöjligt. Det gäller såväl
armenier som judar, polacker som ryssar. Men det är fel att allmänt
välja ut en enda grupp av offer för folkmordspolitik och göra
dem unika.

Till statliga handlanden i dag som troligen strider mot
folkmordskonventionen – även om de ännu inte utvecklats så
som den tyska statens folkmord – hör Myanmars (Burmas)
politik mot den muslimska minoriteten på gränsen till Bangladesh;
Israels politik mot Palestinas folk; Indonesiens agerande på Östra
Timor.

Mot detta sägs att det tyska folkmordet på slaver kan skrivas in
i någon – om än perverterad – form av rationalitet under det att
folkmordet på judar var helt irrationellt. Det störde, som Arne
Ruth framhåller, just krigsansträngningarna. Ser man närmare
på den tyska politiken under Andra världskriget visar sig att
invändningen inte håller. Då det tyska handlandet styrdes av
falskt medvetande – rasideologi – blev det allmänt irrationellt
och självförstörande. Jag tar två exempel:

Angreppet mot Sovjetunionen var ett vågspel. Det visste den
tyska ledningen. Men om det kunde leda till en ny

Brest-Litovsk-fred då skulle Tyskland få möjlighet att helt segra.

Det fanns – det visste man i Berlin – verkliga möjligheter att
vinna stora delar av befolkningen i västra Sovjetunionen (särskilt
då i Ukraina men också i själva Ryssland) som allierade mot
Moskva. Lyckades det då skulle motståndaren i Kreml tvingas
till denna separatfred för att behålla åtminstone Ryssland bortom
Ural.

Men styrd av rasföreställningar begick inte bara SS utan även
den tyska krigsmakten sådana avsiktliga grymheter mot de enligt
tysk statsideologi rasligt underlägsna slaverna i de ockuperade
delarna av västra Sovjetunionen att även grupper vilka varit
beredda att ta till vapen mot Kreml i stället gick ut i det Stora
Fosterländska Kriget mot de tyska ockupanterna.

Ett annat exempel. Kravet på självständighet var vid Andra
världskrigets utbrott i Indien starkt. Den nationellt respekterade
tidigare ordföranden för Kongresspartiet Subhas Chandra Bose
tog sig till Tyskland för att – min fiendes fiende är min vän –
upprätta en allians mellan den nationella rörelsen i Indien och
det Tyska riket i kriget mot Storbritannien. Men Hitler och den
tyska ledningen var så djupt fångade i irrationella föreställningar
om de rasligt underlägsna indierna att Bose misslyckades att
upprätta förbindelser på högsta nivå.

Irrationaliteten var kännemärket för den tyska politiken. Då
den tyska imperialismen styrdes av rasistiska vanföreställningar
förmådde den inte utveckla hela sin verkliga makt. Utan denna
irrationalitet hade Tyskland kunnat segra i Andra världskriget.

Vi har i vår tradition intellektuella verktyg med vilka vi kan
handskas med också den osmakligaste nationalism. Vi kan
förklara varför serber och kroater klöser ögonen ur varandra. (Även
om Malapartes beskrivning av Ante Pavelic’ korg med tjugo
kilo serbiska människoögon på skrivbordet nog var journalistisk
överdrift.) Därför till och med se lösning på den konflikten.

Dock tycks antisemitismen ohanterlig med dessa verktyg.
Judarna står utanför. De utgör en grupp i Europa men har inget
språk gemensamt och kan inte korrekt betecknas som folk eller

nation. Inte heller utgör de en klass. Det finns en judisk religion
och judiska riter men många som kallar sig judar står sedan
generationer helt främmande för religionen. Ras? Även om
rasismen vore riktig utgjorde de ingen ras. Utseendemässigt och
genetiskt är de varandra lika olika som alla andra i Europa från
Ural till Atlanten. Dock är de en samhällelig grupp. (I Israel
kanske uppstår en judisk nation; det är en annan diskussion.)

Detta har gjort mytisering av motsättningar möjlig. Det är
här, i denna zon av intellektuellt mörker som antisemitiska
ideologier tagit form. Men det är med dem som med trollen; de
spricker i ljuset. Reds frågan ut kan vi handskas med den.

Visst utgör judarna i Europa en historiskt bestämd samhällelig
grupp. En som dock inte är oförklarligt unik. Judarna utgör en
kast. Till skillnad från klass har kast visserligen en ekonomisk
grund men hålls därtill samman av ett eget utbyggt ideologiskt
nätverk av ritiskt handlande och religiösa föreställningar. I
Sydasien har kastorganisationen varit den dominerande och har så
förblivit i nationsbildandet. I Europa har vi med undantag för
judar och zigenare haft klassmässigt strukturerade samhällen
vilka utvecklats till nationer. Som europeisk samhälleligt
nödvändig kast hade judarna tidigare en stor ekonomisk uppgift.
Men till det som skiljer kast från klass hör att kaststrukturen
består mycket länge efter det den ekonomiska basen förändrats.
Det ger kast dess likhet med nation och nationalkaraktär. Den
under epoken oundvikliga eurocentriska världsbilden förde till
att Marx underskattade sådan strukturell varaktighet; vilket fått
konsekvenser för europeisk diskussion.

Men antisemitismen är alltså i grund inte olik serbhatet. De
nationella haten är irrationella men så länge de bestämmer
medvetanden utgör de en verklig samhällelig kraft; möjliggör
folkmord. Därför är kampen om medvetandet viktig. En kamp som
vi av bitter historisk erfarenhet bör veta inte kan föras med censur
och poliser. Insikt och förnuft alltså; inte förträngning och
idealitik.

Det möte där Robert Faurisson skulle tala var lagligt. Det

sprängdes. Enligt tidningarna tvangs han fly undan misshandel. Kanske
har jag läst slarvigt och inte lyssnat uppmärksamt på radio men
jag har inte märkt att justitieministern sagt att detta var ett grovt
brott mot församlingsfriheten. Jag har inte sett att de liberala
ledarskribenterna upprörts och jag har inte nåtts av nyheten att
åklagarmyndighet och polis inlett förundersökning om misstänkt
brott, störande av allmän sammankomst, mot de alls icke okända
personer vilka lagstridigt sprängde mötet.

Det är heller inte det första möte som sprängts på senare tid.
Det har tvärtom blivit rätt vanligt. Därtill vanligt att tidningarna
efteråt förtjust beskriver hur de olämpligt tänkande flyr för att
inte få sitt (väl förtjänta) kok stryk.

Jag hävdar, och jag hoppas Arne Ruth är överens, att en
förundersökning bör inledas; vi bör mena allvar när vi hävdar
att vi måste slå vakt om församlingsfriheten.

Man kan invända att jag på detta sätt önskar skydda också
fascisters och rasisters församlingsfrihet. Det är rätt. Det gör
jag. Likaså vill jag värna deras yttrandefrihet och tryckfrihet.

De senaste femtio åren har mina erfarenheter – i Sverige, på
kontinenten, i Förenta staterna, i östra Europa – lärt mig att just
försvaret av motståndares rättigheter är nödvändigt.

Det finns i lag beskrivna yttrandebrott – uppvigling, förtal
eller hets mot folkgrupp till exempel – men de bemöts varken
genom censur, förbud eller mötessprängning. Hovrätten
utformade en viktig riktningsgivande gränsdragning i fallet Ahmed
Rami. Det är också lika förgripligt, bör leda till samma följder
att i radio tala om ”judepacket” som att ”alla araber är bögar”.

Denna principiella inställning borde inte vara okänd på
borgerligt och socialdemokratiskt håll. Att Sverige trots starka
påtryckningar lyckades undvika att införa partiförbud (mot
kommunistiska och nazistiska organisationer) och (trots grå lappar
och transportförbud) verklig censur under Andra världskriget var
en stor seger för den borgerliga svenska demokratin.

När jag läser en del av vad som nu skrivs om Sverige under
Andra världskriget inser jag att man inte känner till hur det var.
Ty att det på den europeiska kontinenten våren 1943 var möjligt

för unga kommunister från Kungsholmen och Bromma att hålla
öppet möte på ett konditori på Lilla Essingen för att studera
fascismens och antisemitismens bakgrund och avsluta mötet med
att fatta varandras händer och högt sjunga:

<poem>
Så mötas våra händer,
kamrater till förbund.
Till strids i alla länder,
Till strids kring jordens rund!
</poem>

Utan att behöva frukta att polisen skulle komma instormande
och föra deltagarna till läger; det var då helt unikt.
Socialdemokrater och liberalt inställda borgare hade – trots den militära
inringningen – stått emot tyskarnas krav. Det bör vi känna stolthet
över som svenskar.

Att Sverige i likhet med Frankrike skulle införa en lag
specifikt riktad mot historierevisionism vore inte bara juridiskt
perverst – sådana frågor måste ligga utanför domstolarnas
kompetensområde – utan därtill direkt samhällsfarligt.

I det samtal med Jesper Svenbro som återges i DN 20-3-92 säger
Pierre Vidal-Naquet att den vänster – bl.a. Jan Myrdal i Sverige
– som för ett decennium sedan hävdade Robert Faurissons
yttrandefrihet nu lämnat plats för ”dem som samlas kring
Jean-Marie Le Pen”. De har övertagit revisionismens temata.

Det har han rätt i. För att uttrycka det tydligare; olika
företrädare för historierevisionism som James Bacque (som skrev
om de av Förenta staternas stridskrafter tillfångatagna tyskar vilka
efter krigsslutet icke stod under Röda korsets beskydd som
krigsfångar och i stor utsträckning svalts ihjäl), Robert Faurisson och
David Irving har kunnat utnyttjas av den nya yttersta högern att
underbygga sin ideologi. Här bör – då frågorna allmänt
sammanblandas – sägas att av vem en text utnyttjas varken falsifierar
eller besannar den; om en David Irving uppträder på nynazistiska
möten eller ej säger ingenting om huruvida Churchill hade
förhandskunskap om Pearl Harbour eller ej.


I Frankrike bidrar redan sådana texter till att strukturera en
högerpopulism på – eller över – gränsen till fascism. Här har
det ännu inte gått så långt. Fast risken är i Sverige som i Belgien,
Tyskland och Österrike mycket stor. Hur kommer detta sig?

Pierre Vidal-Naquet ger svar när han nämner den lag som i
Frankrike syftar till att förbjuda den revisionistiska propagandan.
Han är emot den. Det är en lag som varit till stor hjälp för Le
Pen. Det är genom denna lag det blev möjligt för Le Pen att
strukturera sin ideologi. Att förvandla ifrågasättande av
Nürnbergdomen till domsbrott, straffbart kväljande av dom, samtidigt
som man bevisligen kan komma med många invändningar mot
vittnesmål och domslut möjliggör dels att man i propagandan
helt ifrågasätter och upphäver domen och dels att varje aktivist
för Le Pen ges en uppsättning av bästa möjliga argument;
”Sanningar som inte får sägas för den politiska klassen.”

Det Pierre Vidal-Naquet inte nämner är att det franska så
kallade historikeruttalandet, vilken skapade en zon vilken icke
fick ifrågasättas, gav ideologisk underbyggnad åt ”loi Gayssot”.
Ett uttalande som möjliggjorts just genom hans eget uppträdande.

Pierre Vidal-Naquet bär själv samman med stora delar av
den intellektuella franska vänstern här ett ansvar om vilket de
knappast tycks medvetna. När ”Faurissondebatten” i Frankrike
verkligen exploderade för tretton år sedan drev de en
metadiskussion. Diskuterade diskussionen mer än argumenten. Genom att
göra frågan till en uppgörelse med ”högern” och inte ta argument
på allvar för att på normalt sätt skilja ut det i vilket Robert
Faurisson hade rätt från det där han inte hade tillräcklig bevisning
för vad han sade och det som var fel utan i stället höja rösten,
angripa motståndarens person och även gå till rätt fånigt
personliga angrepp mot Noam Chomsky och mig och andra vilka
hävdade yttrandefriheten presenterade dessa tongivande franska
vänsterintellektuella Le Pen hans stora ideologiska möjlighet.

Den vanlige läsaren – i Sverige som i Frankrike – har aldrig
läst något av vad Robert Faurisson skrivit. Han vet blott vad
han läst och hört: att karln är antisemit och förnekat det
uppenbara; att tyskarna hade ihjäl judar. Men om det var det Robert

Faurisson börjat skriva 1974 hade det aldrig blivit någon
”Faurissonaffär”.

Det var nämligen precis så som jag skrev för elva år sedan
att en hel del av vad Robert Faurisson hävdat faktiskt var riktigt
och kunde beläggas; annat var felaktigt och ytterligare annat
ännu outrett. Utan Pierre Vidal-Naquets och andras agerande
hade dock Le Pen inte åt sig kunnat erövra revisionisterna och
deras argumentering. Jag ifrågasätter inte Pierre Vidal-Naquets
goda avsikt. Han ville säkert slå mot fascism och rasism. Men
jag ifrågasätter hans genomtänkta förnuft i detta handlande. Då
han och övriga på vänsterkanten inte höll på de intellektuella
principerna kom de – oavsiktligt – att spela Le Pen i händerna
och bidrog till det franska vänsteralternativets nederlag.

Detta oförnuftets ansvar i allmänhet – vilket inte bör
förblandas med den skeva diskussionen om ”Vänsterns skuld” –
var huvudtesen i mitt anförande vid ”Union des écrivains” möte
om ”Fascismens nuvarande former” i Paris för lite mer än elva
år sedan. (Omtryckt på svenska i ”Dussinet fullt”).

Den 30 september och 1 oktober år 1946 avkunnades i Nürnberg
den Internationella Militärdomstolens dom mot de tyska
organisationer och ledande befattningshavare vilka stått inför rätta
anklagade för:

Konspiration för anfallskrig.

Brott mot freden.

Krigsförbrytelser.

Brott mot mänskligheten.

Nu, nästan ett halvt sekel senare, anser jag att anklagelserna
i stort var riktiga och domarna korrekta. De som dömdes att
hängas var värda att hängas. Däremot anser jag nu – som jag
ansåg med mina socialdemokratiska och tyska vänner då – att
åtminstone Hjalmar Schacht och Franz von Papen borde ha fällts
på den första åtalspunkten. Liksom jag anser att många personer
som senare kom att återupprätta tysk industri och tysk stat av
egentligen medskyldigt partiska domstolar gjordes ordrätt
ohängda.


Revision, jag använder ordet i dess fria och inte dess strikt
juridiska betydelse, av huvudsidan i åtal och dom är oriktig och
blir farlig oss alla i Europa. Jag tar två exempel.

När Havel gick med på Kohls krav att man inte tydligt skulle
klargöra Münchenaavtalets ogiltighet och den tysk/tjeckiska
gränsens absoluta karaktär av riksgräns innebar detta en farlig
revision av domslutets skrivning om Tysklands brottsliga
agerande inför, under och efter Münchenavtalet. Med denna
revision har Havel gjort det möjligt för en henleinsk revisionist
att ifrågasätta Tjeckoslovakiens stadiga existens och med stöd
av tyskt kapital söka inleda dess formella nedmontering.

Som framgått av vad jag skrivit anser jag för det andra att
en sådan revision av åtalen och domarna mot den tyska statens
företrädare för krigsförbrytelser och brott mot mänskligheten som
skulle innebära att man hävdade att de överlagda och etniskt
bestämda folkmorden på grupper som judar, polacker, ryssar
och zigenare icke förekommit vore oriktig. Nu odlas och växer
främlingshatet i krisens Europa samtidigt som den tyska statens
blodsideologi blir alltmer skrämmande: En tysktalande person
född i Tyskland av turkisktalande föräldrar blir inte tysk men
en ryss vars förfäder för sekler sedan utvandrat till Volga är
tysk om han kan bevisa att hans farmor hade julgran.

Just därför att frågorna är avgörande är det dock nödvändigt
att ständigt söka genomföra genomgångar, revisioner, nya
undersökningar, ty mycket i rättegången är vid detta laget upphävt av
senare tillgängligt material. Det finns nya dokument och nya
fakta om krigets förhistoria.
</chapter>

<chapter name="Tysk bastardsträng">
<h2>TYSK BASTARDSTRÄNG</h2>

Sommaren 1991 fastställde tysk domstol domen från 1931 mot
Carl von Ossietzky. Det var landsförräderi att publicera material
om den tyska lagstridiga, grundlagsstridiga och folkrättsstridiga
upprustning vilken möjliggjorde Hitlers krig och folkmord. Det
är tysk rätt.


Ty det går en svart bastardsträng snett över
Förbundsrepubliken Tysklands grundlag. Den tyska rättsstatligheten är en
oäkting; den nuvarande tyska riksenheten en gökunge i
nationalstaternas Europa. Vi bär vår skuld. Som inhyrda knektar åt
Richelieus stormaktspolitik slog svenska trupper sönder de tyska
länderna. Det tyska folket lyckades sedan aldrig genomföra sin
nationsbildning. Borgerlig rätt gavs dem av Napoleons
ockupationssoldater. Revolutionen 1848 aborterade. Bismarck drev så
samman ett kejsardöme med gisselslag. Resningen 1918
förändrade blott rikssymboler. Allt förblev, generaler, junkrar och
krigsrustare. Ur hösten 1918 kröp så helt grundlagsenligt fram en
Hitler. Italienarna vräkte sin Mussolini men troget in i det sista
mot sin eländiga frisörmodell till Führer lät tyskarna sig
ockuperas till officiell demokrati i väst och officiell antifascism i
öst. Den nationella misären förblev. Den folkliga resning som
till slut gjorde upp med det ihåliga TDR förvreds av Kohl och
hans gelikar och även det hoppet aborterades och blev till dagens
stora korrupta orättsstat. Den är oss i Europa en verklig fara.

Måndagen den 22 juni 1992 höll norska PEN medlemsmöte
om domen mot Carl von Ossietzky. Mötet uttalade att domen
stod: ”i strid med folkrätt och med grundläggande principer för
yttrandefrihet och demokrati. Tysk historia efter 1931 visar med
all önskvärd tydlighet att Ossietzky hade helt rätt när han varnade
för den hemliga upprustningen. Det vore en skam för den tyska
demokratin och den tyska rättsstaten om domen från år 1931
förblev i kraft. Detta kan Europa inte bära med sig in i
framtiden.”

Också svenska PEN har beslutat att behandla domen mot Carl
von Ossietzky; vad den betyder för yttrandefrihet och vår syn
på Tyskland. Det skall ske på det första mötet efter sommaren.

Jag har kritiserat PEN för opportunistisk allmänhumanism. Det
är inte konstigt. Två gånger har en dess ordföranden öppet frågat
om personer med mina åsikter kan vara med i en så ädel
organisation som PEN. En ordförande då jag vägrade acceptera Moskvas
dåvarande åsikt alt freden var för folken viktigare än allt annat.
Jag delade mina afghanska och sydostasiatiska vänners

uppfattning att den nationella friheten var viktigare. En annan
ordförande då jag hävdade att också motståndares – i synnerhet
motståndares! – yttrande- och tryckfrihet måste skyddas. Jag är därför
glad att kunna skriva att svenska PEN nu med ny styrelse tagit
sitt ansvar. Det officiella Sverige liksom det inspirerade och
medialt officiösa gör det dock inte.

Jag kritiserar inte det officiella Sverige för att det håller våta
fingret i vädret, anpassligt styr än hitan och än ditan för att
hålla sig väl åt öster, söder och väster allt efter rådande
styrkeförhållanden. Det gäller att överleva. Det är därför man sköt Gustaf
III när han sökte spela europeisk roll och det var därför Per
Albin under kriget sökte styra så vi varken utsattes för inrikes
militärkupp under Konungens beskydd våren 1940; drogs in i
krig österut 1939, 1940, 1941; ockuperades av Tyskland eller
på allvar stötte oss med Västmakterna eller Kreml. Nog hade
jag haft mycket att kritisera Hertig Karl för och nog hade jag
mycket att kritisera Per Albin för. Men inte för att de sökte
hålla undan och inte av princip störtade landet i olycka. Ty man
håller våta fingret i luften för att veta vilka vindar som blåser
och kunna handla med insikt om nödvändigheter. Anpasslighet
kräver medvetenhet.

Domen mot Ossietzky år 1991 är djupt olycksbådande då
den ifrågasätter alla relationer till det nya stora Tyskland. Men
att en Dinkelspiel inte bryr sig är inte märkvärdigt. Han saknar
förmåga att se skeenden i historiskt perspektiv, är som diplomat
ointellektuell. Han förmår inte väta sitt finger, kan man säga.
Därför talar kolleger på UD också om honom med lätt förakt.
Vad en Bildt beträffar är en sådan ju klipsk blott i ungmoderat
mening. Tittar därtill med ynglingablick på en massiv tysk
fadersfigur som Kohl. Politiska tyskvänner är de båda. Men inte som
Högerns tyskvänner i de två förra varven. De saknar deras
medvetet nationella svenska perspektiv. De fortsätter i stället den
andra högerns onationella tradition. Den att maktförhäxat söka
bli lokala regionsföreståndare i ett stort europeiskt hus.

Men de gör det utan historisk bildning. Därför inser de inte
hur deras vision om detta Europa närmar sig den genomtänkta

och kallt realpolitiska ny-europeiska tanke som en Marcel Déat
formulerade. De skulle värja sig. Déat var ju kollaboratör och
en socialistledare som blev fascist. Men man skall inte lura sig
av att Déat använde uniform och hälsning och fraser, om taktiken
tycktes kräva nordisk socialdemokrati då socialdemokratade han
och om den krävde fascistiska åtbörder då åtbördade han och
om den krävde att han skulle skicka judar i döden då gjorde
han det trots att antisemitismen var honom en löjlig likgiltighet.
Vissa ägg måste knäckas när den europeiska omeletten skall bli
av. Déat tyckte inte ens om Tyskland och var intellektuellt mer
kritisk mot tysk tradition än en Bildt. Just för att det oundvikliga
Neuropa endast med fransk civilisation skulle kunna räddas ur
det värsta tyskeriet såg han kollaboration som nödvändig.

Tanken på det av Tyskland med historisk/ekonomisk
oundviklighet enade och organiserade Europa formulerade Déat inte
bara under den tyska framgångens tidiga fyrtiotal. I det tyska
nederlaget tvangs Déat fly. Först från Frankrike och sedan över
Alperna till Italien. Av katolska kyrkan gömd undan de franska
myndigheterna vilka i en tredskodom av 19 juni 1945 dömt
honom till döden för kollaboration, argumenterade han utförligt
för den historiska nödvändigheten av ett enat Europa i sina
”Mémoires politiques”. De skrevs i landsflykten för efterkrigets
Frankrike men kunde publiceras först när Europa åter blivit
officiell ideologi, år 1989 (Édtions Denoël, Paris). Det var 34 år
efter hans död 5 januari 1955. De allierades seger var enligt
Déat blott en av de vanliga aberrationerna i det historiska
förloppet. Krigets utgång hade inte någon nämnvärd inverkan på
de allmänna villkoren för de ekonomiska och samhälleliga
förhållandena; det var blott ett tillfälligt nederlag för centralmakten i
det kring Tyskland med nödvändighet inom kort åter enade
Europa. Den som undrar över den franska högerns tillsynes hastigt
påkomna kärlek till Tyskland bör läsa Déat och sådana. Kärlek
rör det sig inte om; de tror som han att de med fransk
civilisationskonst kan rida tigern.

Jag är inte överens med Déat. Vore jag det då vore jag nu i
Sverige stridbar Europaunionsanhängare (med fascistiska

baktankar försedd). Men jag är inte överens då jag både ser an-dra
krafter i historien och kan följa hur han resonerat. Men
Dinkelspiel och Bildt traskar på i kollaboratörernas spår utan
att ens vara intellektuellt genomtänkta som Déat. De är bara
kollaborationens nyttiga idioter. Det ställer krav på den offentliga
debatten.

Därför är det illa att den officiella misären i detta land
motsvaras av den officiösa misären. Ossietzkyfallet är ett exempel.
I press och media i Sverige är det – vad jag vet – blott
Aftonbladet, Arbetaren, Folket i Bild/Kulturfront, Gefle Dagblad,
Proletären och Skaraborgs Läns Allehanda – samt Dagens Nyheters
ledarsida med en mening – som behandlat frågan om domen
för landsförräderi mot Carl von Ossietzky.

Efter att jag som mångårig medlem i Publicistklubben i ett
halvt år skrivit till styrelsen och begärt en debatt om hur det
kommer sig att svenska mediers korrespondenter och dörrvakter
inte rapporterat för svensk publik om den för Tysklands
grannländer djupt oroväckande nya domen mot Ossietzky har jag fått
svar från styrelsen genom Olle Stenholm. Han har hört att PEN
tar upp frågan i höst. Därmed är saken avklarad för hans och
styrelsens och Publicistklubbens del. Kanske det. Men inte för
oss.

För de mot ett tyskt Europa lojalt framtraskande svenska
politikerna är det olämpligt att deras väljare får veta att domen av
juni 1991 innebär att enligt gällande tysk statsdoktrin är den
tyska staten ytterst icke bunden av någon lag, grundlag och
internationellt avtal. Ett internationellt avtal i laga ordning ratificerat
av Förbundsrepubliken Tyskland är inte värt mer än ett begagnat
dasspapper i det ögonblick den tyska staten anser det förenligt
med tyskt statsintresse att slänga det åt sidan.

Också Olle Stenholm och andra mediernas dörrvakter finner
detta ointressant. Men för det svenska folket är det intressant.
Ty om folk inser detta då finns inte fler svenska medborgare
1992 än 1942 som önskar samgående med Tyskland i ett nytt
Europa.
</chapter>

<chapter name="Än en gång tysk orätt">
<h2>ÄN EN GÅNG TYSK ORÄTT</h2>

Ombudsmannen i ABF, den före valuutgången 1991 nästan
kanslihusfähige och till i juni månad 1992 förbundsordförande i
rävfarmen, Sveriges socialdemokratiska studentförbund, Ola S.
Svensson reagerade kraftigt mot diskussionen om Ossietzky. Den
domen betydde inte mer än till exempel ”fransk (oerhört högt
utvecklad officiell) lögnpolitik” eller Sveriges behandling av Helmers.
Han avslutade sitt inlägg på helt magnifikt sätt:

”Förtryckarnas fiende, som bugat sig för Pol Pot. Förtryckets
fiende, som med nedsättande ord uppmanar till förtryck av
homosexuella.

Detta är JM. Behöver EG-motståndet verkligen denne JM?”

Nåja!

Svenssons sidofråga först: Vad andras kärleksliv angår menar
jag som Erik Blomberg när Viktor Svanberg kommit på att
Viktor Rydberg hade en homosexuell läggning att det är likgiltigt.

Däremot är det inte likgiltigt om den sexuella läggningen tar
sig samhälleliga uttryck så att befordringar i statlig och privat
tjänst går sängvägen. Framifrån eller bakifrån. Det påpekade jag
för några år sedan och Bengt Göransson höll med. Och det är
heller inte likgiltigt om flickor tvingas lägga upp sig för att nå
akademisk eller konstnärlig framgång eller om yngre män tvingas
göra sig till tvestjärtar och låta karriären komma in genom
ändtarmen. Det bör man alltså skriva om. I det skiljer jag mig inte
från August Strindberg, Martin Koch eller Vilhelm Moberg. Men
det har inte med Tyskland och europeisk union att göra.

De krafter som driver på för det enade Europa är nu som för
femtio år sedan de stora ekonomiska intressena. Det är
marknadens lagar det gäller. Det vet Ola S. Svensson lika väl som vi
andra. Talet om något vänsterns Europa är politiskt surr. Ty
vad skulle nu det vänsterns Europa vara? Regeringssocialisternas
principfasta kamp mot Världsbankens härjningar i Östeuropa och
Tredje världen?

Att den svenska socialdemokratins ledning i tysthet avskaffade
landets möjlighet till egen ekonomisk politik och i en bisats

anhöll om att få vara med i den ständiga arbetslöshetens Europa
bidrog visserligen till brakförlusten i valet men var knappast en
hjälp för de lågavlönade i Portugal. Bildt hade gjort detsamma.
Mindre klumpigt kanske. Någon egen, någon vänsterns politik,
var det i varje fall lika litet som den franska regeringsvänsterns
obefintliga alternativa arbetsmarknadspolitik eller den tyska
socialdemokratins obefintliga alternativ för kapitalets hänsynslösa
utplundring av det forna TDR.

Att fransk och brittisk tryckfrihet är bristfällig och att
offentlighetsprincipen inte erkänns av Bryssel utgör viktiga argument
mot en europeisering av svensk grundlag. Därför håller också
Författarförbundet på med en utredning om tryckfrihetens
verkliga läge i Europa. Professor Strömstedt i Göteborg skall till
hösten genomföra ett särskilt seminarium om EG-anpassningens
betydelse för Tryckfrihetsförordningen.

Men detta gör inte den formella rätten till en formalitet.
Domen mot Carl von Ossietzky för landsförräderi ingår i en för oss
alla farlig specifik tysk rättstradition.

Ännu några exempel: Den tyska fredsrörelsen ställde i en
skrivelse till riksregeringen den 3 januari 1924 frågor om det
”Svarta Riksvärnet” och den då pågående fördragsstridiga och
grundlagsstridiga hemliga rustningen för ett nytt krig. Som svar
lät rikskanslern, dr Marx, den 9 januari meddela att regeringen
vore beredd att ”med alla erforderliga lagmedel inskrida” mot
den som skulle försöka diskutera detta och general von Seeckt
(som ledde den folkrättsstridiga tyska upprustningen) skrev till
fredsrörelsen att han ”i händelse av en offentlig diskussion om
de i Er skrivelse berörda frågorna omedelbart inskrider med
undantagstillståndets medel mot Er, helt oberoende av en möjlig
landsförräderirättegång.” Och i en riktningsgivande dom av den
14 mars 1928 uttalade Reichsgerichts 5. Strafsenat att
”fosterlandets väl” krävde att ”varje medborgare är skyldig trohet till den
egna staten”. Det var därför straffbart att offentliggöra brott mot
internationella avtal.

I enlighet med denna orättsjuridik dömdes Carl von Ossietzky.
Ty som Gestapo skrev till Göring 28 februari 1936, Carl von

Ossietzky, aktiv i fredsrörelsen sedan år 1912, ”förrådde Rikets
livsviktiga intressen” som redaktör för ”Weltbühne”.

Det är att märka att de ”Rikets livsviktiga intressen” det gällde
var den hemliga rustning för ett nytt världskrig som genomfördes
i strid med internationella avtal, tysk grundlag, tysk lag och gällande
förordningar. Dessa rustningar vilka möjliggjorde for Hitler att
besegra såväl Polen som Frankrike och nästan ockupera hela Europa.

Det var denna orättsstatliga syn på ”Rikets livsviktiga
intressen” som bekräftades av tysk domstol sommaren 1991. I
denna specifika rättsuppfattning skiljer sig Tyskland på ett
hotfullt sätt från såväl Frankrike och Storbritannien som Italien.

Då tysk domstol 1991 som 1914, 1924, 1928, 1929, 1931 och
1936 ställer hemligt tyskt statsintresse över fördrag,
Nürnbergprinciper, internationell rätt, grundlag, lag och förordning bör
Sverige som stat i eget intresse vara på sin vakt. Att skriva detta är
inte – som Svensson menar – ”tyskhat”. Tvärtom, det är att hjälpa
de krafter vilka representerar ett andra Tyskland.

Att det administrativa skikt, som nu bildar den politiska
klassen i Sverige inte önskar diskutera detta är ohjälpligt. Man har
släppts ut från den ena rävfarmen eller den andra men med
samma instinkter. De behöver det stora Europa. För den politiska
klassen blir karriärklivet från nationalstat till Bryssel som
karriärklivet för de kommunalpolitiker vilka tog steget från avsättliga
fritidspolitiker med risk att möta sina väljare till säkra
kommundirektörer med fallskärmsavtal.

Men så länge vi andra – utanför rävfarmerna – ännu får
diskutera förnuftigt och öppet har vi möjlighet att omintetgöra deras
framtidsutsikter.
</chapter>

<chapter name="Nu som förr: en örättens stortyska folkrätt">
<h2>NU SOM FÖRR:
EN ORÄTTENS STORTYSKA FOLKRÄTT</h2>

Förbundsrepubliken Tysklands Generalbundesanwalt, riksåklagare 
skulle vi säga, heter Alexander von Stahl. Han företräder nu
den tyska staten mot den döde tyske fredspristagaren Carl von
Ossietzky.

Ty nu går Ossietzkyaffären mot sin juridiska avslutning. Snart
skall Tysklands högsta juridiska instans, dess Bundesgerichtshof,
gå till beslut. Denna höst faller domen.

Grundfrågan är så enkel att var och en själv kan ta ställning.
Just därför bör bakgrunden till den nya Ossietzkyaffären skrivas
i klartext till dess ingen efteråt kan säga:

– Jag visste inte...

Det kejserliga Tyskland förlorade det Första världskriget. I
fredsfördraget förpliktade sig Tyskland i detalj att icke åter rusta
för krig. Denna folkrättsligt erkända och internationellt gällande
förpliktelse infördes i tysk grundlag och lag; den var juridiskt
bindande för såväl tyska politiker, generaler och domare som
för var tysk medborgare. Så var det i teorien och i de
diplomatiska högtidstalen.

Men i verkligheten genomförde tyska politiker och generaler
en brottslig återupprustning i strid med alla gällande avtal och
lagar. Med stor effektivitet förberedde ledande politiker och
ämbetsmän i förbund med det mäktiga tyska storkapitalet i
hemlighet Tyskland för en kommande revansch. När Adolf Hitler
gavs makten var förberedelsearbetet genomfört. Honom återstod
blott att inför världen avslöja den tyska krigsmaktens styrka.

Denna de tyska ämbetsmännens och politikernas fördragsbrytande 
och brottsliga politik möjliggjorde den de tyska monopolens
väpnade kamp för världsmakt som kallas Andra världskriget.

SS och andra tyska och med Stortyskland förbundna
mördarband utförde dåden; men ytterst ansvariga för de enorma
krigsoffren i väster och i öster och de miljoner som gick under
i de väldiga lägren var de tyska administratörer och jurister som

genomfört den hemliga upprustningen under Weimarrepublikens
demokratiska och fredsvänliga mask. De var skrivbordsmördare;
SS blott mördarhänderna.

Men Tyskland är inte befolkat av någon särskilt blodtörstig
och förbrytersk människosort. De flesta tyskar är som folk är
mest i alla våra länder. Det finns lika litet något tyskt uront
som något judiskt, ryskt eller brittiskt. Men med den tyska staten
har det varit något särskilt ända sedan den demokratiska rörelsen
krossades efter 1848.

I Tyskland gavs vid sekelskiftet rösträtt och föredömlig
socialvård; dess arbetarrörelse var förebildlig, hade tidningar,
riksdagsmän och organisationer. Weimarrepublikens grundlag
kunde läsas som ett folkstyrets ideallag. Men den tyska staten
förblev fri i förhållande till såväl folk som lag.

Men inte till herrarna dock. Staten var deras instrument.
Herrenklub, Deutscher Klub, hette också det nätverk på några
hundra medlemmar – överklassens högsta företrädare, generaler,
junkrar och politiker – som länkade den hemliga upprustningen
och spelade över makten i staten till herr Hitler. Helt enligt de
formella demokratiska spelreglerna för övrigt.

Hela denna tid fanns många i Tyskland som tog strid för
folkväldet. Såväl borgerliga demokrater som socialister.
Fackföreningsmän och skribenter. Det har hela tiden funnits ett andra
Tyskland. Ett Tyskland som sannerligen är ett Tyskland av Dichter 
und Denker (diktare och tänkare) och inte bara av Richter
und Henker (domare och bödlar). De var så många att Hitler
tvangs upprätta koncentrationsläger och bygga ut Gestapo och
SS för att få bukt med dem och kunna släppa kriget loss.

En av dessa många tyska demokrater hette Carl von
Ossietzky. Han var en av de största bland dem. Han bekämpade det
kommande kriget. Han var pacifist och vänsterman. I den tidning
för vilken han var redaktör – ”Weltbühne” – publicerade han material 
som stillsamt men tydligt avslöjade den brottsliga upprustningen.

För detta dömdes han av tysk domstol år 1931.

När Hitler gavs makten togs Carl von Ossietzky till
koncentrationsläger. Där misshandlades han och torterades. 

Världsopinionen tvingade fram ett sorts frigivande. Men han förbjöds
lämna Tyskland för att ta emot Nobels Fredspris. Han dog i
sviterna efter tortyr och fängelse i Berlin 48 år gammal.

Carl von Ossietzky hade bidragit till att avslöja brott. Men
han hade dömts som landsförrädare. Domstolen år 1931 fastslog
i sin dom att hans brottslighet icke påverkades av huruvida det
han avslöjat vore ett folkrättsligt brott eller ej. Oavsett om staten
och dess företrädare begår brott mot internationell rätt, egen
grundlag och lag är undersåten skyldig att iaktta trohet. Jag
citerar nyckelmeningen på tyska:

– ”Dem eigenen Staat hat jeder Staatsbürger die Treue zu
halten.”

Märk! Denna skrivning av år 1931 stod då i strid med gällande 
folkrätt. Nu står den i direkt strid med Nürnbergdomsluten
och Förenta Nationerna. Sådan troheten är i lagens mening
brottslig!

Det är en skrivning som direkt anknyter till den särskilda
tyska statsideologien. Det är en skrivning som var den
grundläggande skrivningen för Hitlertysklands rättsskipning.

Efter Berlinmurens fall och Tysklands återförening begärde
Carl von Ossietzkys dotter, den i Sverige bosatta Rosalinda von
Ossietzky-Palm, resning i målet. Det hade hon rätt att göra. Det
var tid att tvätta bort en tysk skamfläck.

Men den 11 juli 1991 fastslog domstolen i Berlin domen av
år 1931. Domstolen värnade därmed den specifika ryska
rättsuppfattning enligt vilken statens handlande står över lag och
fördrag.

Domslutet har rest protester såväl i Tyskland som i Tysklands
grannländer. När målet nu gått vidare till högsta domstol har
tyska jurister tagit upp det principiellt avgörande i denna
rättegång. Advokaten Gerhard Strate i Hamburg har påpekat att
domslutet var lagvrängeri (Rechtsbeugung). I skrivelse till
Bundesgerichtshof har han framhållit att den ”hemlighet” för vilken
Ossietzky år 1931 dömts utgjorde ett grundlagsbrott. Domarna i
riksrätten av år 1931 hade gjort sig skyldiga till straffbart
lagvrängeri.


Det är i denna situation som Förbundsrepubliken Tysklands
högste juridiske företrädare, den under statligt tyskt
ämbetsmannaansvar handlande riksåklagaren Alexander von Stahl
ansluter sig till den lagvrängande tyska statsideologi enligt vilken
staten står över internationell och nationell lag. Domen av år
1931 bör stå fast. Troheten är avgörande. Genom att publicera
uppgifter om brottslig verksamhet satte Ossietzky ”Rikets
säkerhet i fara.”

Den tyske riksåklagaren går därmed öppet mot den
internationella rättsuppfattning som efter Nürnbergrättegångarna
och i Förenta Nationerna fastslagits som gällande rätt. För
Alexander von Stahl står Tyskland över allt. Det är illa nog.

Men om Bundesgerichtshof går på samma linje då visar det
sig att Tyskland inte bara åter är Europas mäktigaste stat som
nu öppet kan föra ekonomiskt krig mot dollarn, plundra alla
Europas valutor för egen vinnings skull och med traditionell
tysk diplomati släppa kriget loss på Balkan utan därtill vågar
slå grundbulten ur sin omskrutna rättsstat.

Detta är något många gånger allvarligare än de omskrivna
horder av unga nynazister vilka angriper utlänningar eller de
olika gamla nostalgiker som samlas för att sjunga:

– ”Wenn alle untreu werden...”

Det är hög tid att också sådana stilla liberaler som Svante
Nycander och Arne Ruth vaknar ur sin dvala.

Domen mot Ossietzky angår nu som 1931 hela Europa!
</chapter>


<chapter name="Källhänvisningar">
<h2>KÄLLHÄNVISNINGAR</hw>

Det stora arvet. <tab>Ord och avsikt 1986

Ett vitalt decennium <tab>Ett femtiotal 1972

Radikalt och radikalism <tab>Perspektiv nr 3, 1956

Historien om herr K och en bild av författaren som för sitt eget bästa bara kan tiga och höra på <tab>Stockholms-Tidningen 1/12-63

Ett förslag till lösning av äktenskapsomsättningen samt en förklaring varför tyskar lugnt kan ha glasögon <tab>Stockholms-Tidningen 7/6-64

Vad det tyska bondekriget eventuellt kan lära oss om Gudsriket på jorden och den besvärliga vägen dit <tab>Stockholms-Tidningen 26/7-64

Varning dimma! <tab>Sonntag 9/5-65 

Mutter Courages tvetydighet <tab>Programblad Malmö Stadsteater 6/10-68

Skamhället, skulle det vara vi? <tab>AB 27/10-68

Tid att minnas. <tab>AB 21/9-69

Berättelsen om den tyska hunden <tab>FiB/K nr 3/72

Fyrtio år senare. <tab>FiB/K nr 23/72

Berliner luft. <tab>FiB/K nr 7/73

Om individuell terror <tab>FiB/K nr 10/75

Fred i vår tid. <tab>FiB/K nr 19/75

Vad är vänstern? Allt! Vad vill ”vänstern” bli! Intet! <tab>FiB/K nr 12/75

Att byta åsikter. <tab>FiB/K nr 1/76

Att förklara världen. <tab>Clarté nr 3-4/76

Mot politiskt förtryck i BRD och DDR. <tab>Tal på Vereinigung Sozialistischer Kulturschaffenders stormöte, Kongresszentrum, Hamburg 7/2-76

Ack Sverige, Sverige roddarland! eller med våta fingret i vädret <tab>Programblad för ”Operation Morgonronad”, en beredskapsfars med Fria Proteatem. 1976

Mot politisk förföljelse i BRD och DDR <tab>Tal på Tysklandskommitténs möte, Tal Folkets hus, Stockholm 13/4-76. Tyska frågor 1976

Till den tyska frågan. <tab>DN 23/4-76

En svensk kulturafton i Berlin <tab>Expressen 10/4-76

Kan man ta emot tyska stipendier? <tab>Expressen 24/5-76

Ur Ett brev till Lars Gustafsson <tab>Den onödiga samtiden, 1974

Okunnighet, medvetenhet och ansvar <tab>DN 5/10-87

Det stora tyska Europa <tab>Svenska Dagbladet 25/7-90

Parlamentarism och Stor-Tyskland alltså. <tab>FiB/K nr 18/90

Aktivera Tysklandskommittén! <tab>AB 30/9-90

Apropå akademiska utrensningar; hederskommissioner och intellektuellt ansvar”. <tab>DN 27/7-91

En svensk tiger. <tab>AB 31/12-91

När fasaden skall rämna. <tab>AB 3/5-92

Om det vita ariska motståndet <tab>FiB/K nr 1/92

Papperslapp! <tab>AB 22/1-92

Tysk rättvisa och tyskt landsförräderi <tab>FiB/K nr 20/91

Vem dömer i Tyskland? <tab>AB 23/5-92

Folkmord. <tab>DN 30/3-92

Tysk bastardsträng. <tab>AB 4/7-92

Än en gång tysk orätt. <tab>AB 22/7-92

Nu som förr: En orättens stortyska folkrätt. <tab>AB sept -92
</chapter>

