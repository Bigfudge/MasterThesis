N:r 40.  <i> En mycket intressant bok, är</i>

<h1>Utvandrare-boken.</h1>

<h2>Om

Lifvet i och på

Resan till Amerika</h2>

<img>AMERIKA</img>

Pris: 20 öre.
<table o>
<td c><big><i>Samt till slut</i></big>
<td><h2>Glasögon-ormen,</h2>
<td c><big><b>Och hur utvandrande, unga kvinnor lockas</b></big>
<br><big><b>och bortföras till usla nästen, under</b></big>
<br><big><b>fagra löften om att få goda platser.</b></big>
<td c><big><i>En intressant och nyttig bok för
alla utvandrare.</i></big>
</table>
<img></img>
Å Svenska Vis- och Småskriftförlaget, ha hitintills utkommit: Svenska
Giftermåls-lagen, lika stor som Strafflagen, pris <big>50</big> öre. Samt 110
sorters Vishäften a 10 a 15 öre st. Samt 40 sorters 32-sidiga småböcker
a 20 öre st. samt 6 Grabbar a 25 öre st. 6 Laxar a 15 öre st. 11
80-sidiga Vissamlingar a 40 öre st. samt följande större böcker, som äro
utgifna af Chronvall, nemligen:

<b>Edward och Brynhilda,</b> pris 50 öre. <b>Frans och Karin,</b> 50 öre.
<b>Författarens Lefnadsbeskrifning</b> från vaggan till 20 år i tiden, 30 öre.
<b>Hans Resebeskrifning,</b> genom 90 svenska städer, 40 öre. Samt 3 böcker
med titel: <b>Poetiska Fjärilar,</b> 49 öre. <b>Verlden i 3 bilder</b> om Dumstedt,
Klokstedt och Mellanstedt, 40 öre. Och till slut boken <b>Stjernedikter,</b>
40 öre. — I dessa 3 sistnämnda böcker innefattas allt det vackraste
Chronvall författat.

Alla här ofvan anförda böcker och visor, säljes härstädes i denna
affär, samt å Svenska Visförlaget, adress Tomteboda station (rid
Stockholms stad). Katalog mot 10 öre i postporto.

Svenska strafflagen, efterde allra nyaste
paragrafer.   Innehållande alla de lagar, som böra
iakttagas af svenska folket. Billighetsupplaga
till  nytta för en och  hvar, 64 dubbla sidor, 50 öre

Den som vill läsa  något riktigt roligt och på
samma gång billigt bör ej glömma att från Svenska
Visförlaget ha hitintills utkommit
<tab>6 häften af <b>Laxen,</b> 32-sidiga, a 15 öre stycket, ooh
 6 häften af <b>Grabben,</b> 64-sidiga, a 25 öre st. Såväl


<chapter name="Lifvet ombord på ett utvandrarefartyg">
<h2>Lifvet ombord på ett utvandrarefartyg.</h2>

Omkring en half million människor
utvandra årligen från Europa till de transatlantiska
länderna, särskildt till Nord- och Sydamerika.
Utvandrarne resa nästan utan undantag på tredje
klassens biljett såsom mellandäckspassagerare.
Det är dock ej för mycket sagdt, att för
hundra år sedan kunde till och med en rik man
ej resa så komfortabelt, med så stor
beqvämlighet och så utmärkt kosthåll ombord, som en
mellandäckspassagerare nu för tiden. När man
betänker, att en sådan på en snabbgående
ångare blott betalar 125—130 kronor, måste man
förvånas öfver, huru det är möjligt för
ångbåtsbolagen att få kostnaderna betäckta och
därtill förtjäna pengar. Här gäller satsen, att
det är mängden som gör det. Men så mycket
står fast, att underhållet ombord är så utmärkt,
att passagerarne i de flesta fall aldrig haft det
så bra och aldrig heller komma att få det så
bra som ombord på emigrantångaren.

Men utvandringen är dock icke så bekväm
och enkel som man vanligen tror. Från
regeringarnas sida ställas fordringar för att
hindra införandet af sjukdomar. I Amerika
mottagas inga utvandrare, som ej äro kroppsligen
och andligen friska och förfoga öfver penningar
för att kunna komma in i det inre af landet
och uppehålla sig under den första tiden.
Vidare afvisas omyndiga personer, som ej kunna
visa, att de hafva vänner eller anhöriga i
Amerika, hvilka taga vård om dem.

Det är beklagligt, att man samtidigt måste
konstatera, att ingen är utsatt för så många
svindlerier som den fattige utvandraren, samt
att af myndigheter och enskilda personer på
bägge sidor om Atlanten alla möjliga
försiktighetsmått måste vidtagas för att skydda de
fattiga människor, som lämna sitt fädernesland,
för utplundring.

Det torde kanske intressera läsare och
läsarinnor att i tankarne medfölja en
utvandrarebåt till Amerika.

Utvandrarne hopsamlas på bestämda tider
af emigrantagenterna. De undersökas först af
läkare, och de som äro behäftade med farliga
eller smittosamma sjukdomar blifva genast
afvisade. De friska afsöndras och måste taga
sig ett bad, deras packning desinficeras.

I utvandrare-hotellen förses emigranterna
för ganska billigt pris med husrum och mat.
I de oerfarnes intresse förhindrar man så
mycket som görligt att de före afresan lämna
hotellen; ty de utsättas eljes för allehanda
bedrägerier. Särskildt finnes det godt om folk,
som spela af dem deras pengar eller narra dem
att afyttra billigt någon del af reseffekterna,
ty vanligen släpa emigranterna med sig en hel

del alldeles onyttiga saker. Man hjelper dem
vid resgodsets förtecknande och adressering.
Det föres ombord på utvandrarefartyget med
särskilda ångare. Emigrantångarnes
ordningsregler föreläsas för emigranterna på deras olika
språk. Naturligtvis finnes det äfven tolkar
ombord å emigrantångarne. Färgen på 
passagerarebiljetterna för gifta och ogifta är olika, sà
att de kunna särskiljas från hvarandra genast
vid ankomsten ombord.

Polis och detektiver göra ofta besök
ombord, medan fartyget ligger i hamn. De
förstnämnda revidera, om allt är i ordning, om den
föreskrifna förplägningen för utvandrarne
finnes, om desinfektion är verkställd o. s. v.
Detektiverna spana efter flyktingar. Utvandrarnes
legitimationspapper granskas noga.

Vi försätta oss nu till en af de hamnar,
hvarifrån emigrantångaren afgår. Den har flere
hundra mellandäckspassagerare. Vi gå ombord
på en liten ångbåt, som för oss ut till
emigrantångaren. Efter en rask fart se vi dess
smala, långa skrof framför oss. Vi gå ombord,
sedan ångslupens kapten skickligt undvikit att
kollidera med den mängd pråmar och småbåtar,
som omgifver emigrantångaren. Pråmarne äro
lastade med kol. Några båtar medföra 
mellandäckspassagerarnes stora packning, äfvensom
hyttpassagerarnes saker. Ägarne gå ombord
först nästa dag. Andra smärre båtar föra 
ombord lastgods. Där finnas äfven små båtar och
pråmar från leverantörerna, som föra ombord,
proviant o. d.

Ombord kommenderar för tillfället förste
styrmannen. Förste maskinisten undersöker
noga allt maskineri. En hel mängd
tulltjänstemän äro ombord, öfvervakande att intet af den
utomlands köpta provianten eller annat
olofligen föres i land.

Ombord äro äfven representanter för
sjöförsäkringsbolag, vanligen skeppsbyggmästare,
mariningeniörer och f. d. kaptener som noga
undersöka fartygets sjöduglighet och säkerhet.
Särskildt se de till, att räddningsredskapen äro
i godt skick. En manöver föranstaltas för att
undersöka eldsläckningsredskapen och båtarne.

Vi göra sällskap med en herre, som skall
profva ångarens sjövärdighet, och följa honom
på hans inspektion. Mellandäcket sträcker sig
från ångarens för till dess akter. I midten,
där maskinerna, ångpannorna och kolboxarne
finnas, ligga lokalerna för
mellandäckspassagerarne samt första och andra klassens hytter.
Här finns rum för 800 mellandäckspassagerare,
och kojernas antal kan ökas till ett tusen. Då
endast 600 mellandäckspassagerare medfölja,
är en del af mellandäcket upptaget af lastgods.

I fören ligger mellandäcket rätt under
första klassens salonger och besättningens rum.
Under mellandäcket ligga de stora 
proviantrummen, sjöposten och iskällaren. Akterut
ligger mellandäcket under rummen för andra
klassens passagerare. Det angenäma för
mellandäckspassagerarne är, att de hafva till sitt
förfogande ett slags promenaddäck på båda
sidor af ångaren. Här finnas tre våningar eller
gallerier. Det nedersta galleriet är
mellandäckspassagerarnes promenaddäck, det näst
högre galleriet är promenaddäck för första
klassens passagerare, och tredje våningen är
det s. k. soldäcket, där räddningsbåtarne stå.
Till och med vid hårdt väder kan man
uppehålla sig på promenaddäcket, om man ej skyr
ett och annat saltsjöstänk, hvarför man för
öfrigt ej ens är säker uppe på kommandobryggan,
om sjön går hög. På promenaddäcket leka
hela dagen mellandäckspassagerarnes barn. Här
hafva de för sin räkning ett hundra fot långt
galleri, där de kunna springa omkring och roa
sig bäst de vilja. Här sitta på bänkar och
stolar de fullvuxna mellandäckspassagerarne,
pratande och rökande, fruntimren sysslande
med handarbeten, och här kunna personer, som
hafva behof af kroppsrörelse, dagligen
promenera sin bestämda väglängd.

Så mycken bekvämlighet hade, som sagdt,
ej ens en rik man på en sjöresa för hundra
år sedan.

Hvad rummen för mellandäckspassagerarne
beträffar, så imponera de genom sin stora 
renlighet, sitt ljus och sin bekämligbet. Vi gå
genom gatuliknande gångar, som korsa
hvarandra och som till höger och venster hafva en
dubbel rad af kojer öfver hvarandra, hvarje
koj bred och lång som en stor säng. De
innehålla en halmmadrass och en kudde. Dessa
sängkläder blifva mellandäckspassagerarens
egendom, och han kan vid resans slut taga med
sig öfverdragen, om han ej föredrager att kasta
madrass och kudde i hamnens vatten. Under
hvarje kudde ligger ett lifräddningsbälte af
kork. Hvar och en vet alltså, hvar han dag
och natt har att finna en simgördel, som han
med några få handgrepp kan taga på sig och
som kan bära honom flytande på vattnet i flere
dagar.

Medan förr i världen
mellandäckspassagerarne måste medföra ombord sin proviant, sina
sängkläder och kökssaker för mat och dryck,
behöfva de numera icke detta. Ångbåtsbolaget
utlämnar servis och varma täcken, som vid
resans slut bli passagerarens egendom. Några
kojafdelningar kunna genom förhängen eller
mellanväggarnes undanskjutande förvandlas till
små hytter, där familjer kunna vara ostörda
för sig själfva. Det finns äfven rum, där de
passagerare, som så önska, kunna intaga sina
måltider vid stora bord.

Den som besiktigar ett sådant fartyg får
ej nöja sig med en flyktig öfverblick. Det 
protokoll han har att upptaga öfver
besiktningen är fyra foliosidor stort i formulärtryck
och fordrar en noggrann undersökning. Han
ser efter, huru många kubikfot luft som finnas
för personer i åldern öfver 10 år, huru många
barn som finnas i åldern 1—10 år och huru
många barn, som ej äro årsgamla. Han ser
efter, huru många kojer det fins för familjer,
för ensamt resande fruntimmer och för ensamt
resande män. Han ser efter, om nödigt antal
lanternor och luftöppningar finnas. Han
undersöker tvättrummen för
mellandäckspassagerare och de tvättrum, där dessa kunna, om
de så vilja, under öfverfarten själfva tvätta sitt
linne. I dessa tvättrum stå till förfogande ej
blott tvättbunkar af järn och trä utan äfven
kallt och varmt vatten från maskinrummet.
Han undersöker sjukrummen, behofsanstalterna,
bad- och duschinrättningarna och ser efter, att
noggranna föreskrifter för de resande äro
anslagna i hvarje rum.

Vi begifva oss med honom till
proviantrummet. Vid denna besiktning måste kaptenen
eller förste styrmannen vara tillstädes jämte
räkenskapsföraren och proviantförvaltaren, och
dessa hafva att till protokollet afgifva följande
förklaring:

»Vi försäkra, att de föremål och saker, som
äro angifna i vidfogade proviant- och
läkemedelslista, finnas ombord, och att vi ej ämna

föra i land något häraf eller före resans början
förbruka något häraf. Vi försäkra, att, med
undantag för kajuts- och manskapsprovianten,
andra proviantföremål än de som äro upptagna
i förteckningen och godkända af
besiktningsmannen ej finnas ombord eller skola tagas
ombord före resans anträdande. Vi försäkra, att
vi samvetsgrant öfva uppsikt öfver att ombord
tagas de i förteckningen angifna mängderna
af proviant och vatten. Vi intyga, att vi tagit
kännedom om hithörande lagar och författningar
och att vi noga efterkommit dessas föreskrifter.»

Besiktningsmannen profvar och afsmakar
provianten genom att han godtyckligt låter
öppna åt sig hvilka proviantkärl han behagar.

Man ser alltså redan häraf — en mängd
andra andra föreskrifters iakttagande
kontrolleras äfven — att allt gjorts för att garantera
passagerarnes säkerhet och välbefinnande.

Aftonen före afresan samlas alla fartygets
officerare på öfre däcket för att mottaga de
hundratals utvandrarne. Skeppsmusiken hälsar
dem med en liflig marsch. Besiktningsmannen,
förste styrmannen och proviantmästaren
mottaga gästerna. Ensamt resande fruntimmer
visas genast förut, där uppasserskor mottaga dem
och äro dem behjälpliga med att inrätta sig i
kojerna och stufva undan bagaget. De
ensamt resande männen föras till ångarens akter,
där uppassare mottaga dem på liknande sätt
Familjerna placeras mest midskepps.

Redan en timme efter det utvandrarne
kommit ombord ser man, att de börja känna sig
hemmastadda, och när gongongen slår första
gången för att tillkännagifva, att de skola hålla
sig beredda att intaga te och smörgåsar, ser man
öfverallt idel förnöjda ansikten och en stor
tillfredsställelse hos dem, som nu ändtligen få
resa, sedan de genomgått alla formaliteter och
kontroller.

Men de måste underkasta sig att ympas
af skeppsläkaren på eftermiddagen eller
följande morgon. Utan ett intyg om att hafva
smittkoppympats får ingen utvandrare
landstiga i Amerika.

Förplägningen för mellandäckspassagerarne
är både god och riklig. På morgonen få de
kaffe och te med smör och bröd, klockan 12
en kraftig middag, på eftermiddagen te och
kaffe samt omvexlande varm och kall
kvällsvard. Om någon dock känner sig hungrig,
kan han, när han behagar, låta servera sig en
smörgås för ingenting. Drycker af alla slag
finnas till salu billigt ända till kl. 10 på
aftonen. Nöjen under resan saknas icke, och
ibland gifves till och med en bal.

Vid passagerarnes ankomst till Newyork
landstiga först första klassens passagerare.
Sedan föras utvandrarne till depoten, där 
tjänstemän åro tillstädes från skatte- och
hälsovårdsmyndigheterna, polisen och förvaltningen samt
därjämte tolkar, som hjälpa utvandrarne till
rätta. I denna depot kunna utvandrarne vistas
i flere dagar mot en billig afgift, tills de
afhämtas af vänner och bekanta eller anträda
resan till det inre af landet. Personer, som
af en eller annan orsak icke få landstiga, t.
ex. krymplingar eller andra, som genom
förbiseende kommit öfver, återsändas afgiftsfritt till
hemlandet.

*

</chapter>

<chapter name="Räddad af en glasögonorm">
<h2>Räddad af en glasögonorm.</h2>

»Många år ha förgått, sedan jag upplefde
det äfventyr, som jag nu vill berätta, men det
har i alla sina enskildheter blifvit outplånligt
inristadt i mitt minne. Det händer ibland, att
det åter kommer för mig som en elak dröm,
och jag vaknar då häftigt upp midt i natten,
betäckt af kallsvett, stirrande vildt omkring
mig i den föreställningen, att jag ånyo befinner
mig i samma förfärliga belägenhet.»

Så börjar den kände engelske författaren
och jägaren Gilb. Campbell sin berättelse om
det märkliga äfventyr, som han upplefde
under en resa från Bombay till Holkar, där han
ämnade tillbringa några månader för att jaga.
Denna färd skedde till en början på järnväg

till Wassind, men därifrån på en »gharry», ett
slags täckt oxvagn, det vanliga
fortskaffningsmedlet i Indien. Han hade redan hunnit
öfver och på andra sidan Ghautsbergen, då
vagnen gick sönder, just som han körde in i en
liten by, benämnd Shahpoora.

»Vagnen föll tungt å ena sidan», fortsätter
författaren, »och jag vräktes omkull där inne
på det mest obehagliga sätt. Sedan jag
lyckats krafla mig ut genom vagnsdörren, fann
jag att ena hjulringen fallit af och hjulet gått
sönder. Alla människor i byn hade af denna
märkvärdiga händelse lockats till stället och
stodo där med infödingarnas vanliga
likgiltighet rundt omkring oss och bara gapade. Min
tjänare Jewa måste uttömma hela sitt
språkförråd af kraftuttryck för att förmå några af
dem att hämta en smed. Efter att grundligt
ha mönstrat det trasiga hjulet förklarade denne
österlandets Vulcanus i jämrande ton, att det
vore alldeles omöjligt för 'sahib' att fara
vidare i dag; men i morgon bittida klockan 8
skulle hjulet vara lagadt och mycket starkare
än förut,

Detta var ganska ledsamt, tyckte jag; både
till följd af dröjsmålet och af utsikten att
nödgas tillbringa natten i en af de inföddas
hyddor, hvilka i regeln bruka vara fulla af osunda
dunster och besvärliga insekter. Men min

tjänare, som förut farit denna väg, kom mig till
hjälp.

God bungalow litet längre bort, sahib', sade
han på bruten engelska. 'Öfverdådigt god
'morgee' (höns)-stek; snyggt litet rum, sahib!'

Det var goda nyheter, och jag lämnade
därför Jewa att taga vara på ressakerna, under
det jag sjelf begaf mig till denna bungalow,
hvilken, som han uppgaf, ej låg mer än
sexhundra steg på andra sidan byn. Dess
'khansamah' kom mig till mötes under otaliga
ödmjuka hälsningar och frågade, hvad han kunde
få äran betjäna mig med.

'Hvad kan ni ge mig att äta?' frågade jag.

'Allt möjligt!' svarade mannen med en djup
bugning och läggande armarna i kors öfver
bröstet. Vid närmare förfrågan kom jag
emellertid under fund med, att det där 'allt
möjligt' i själfva verket inskränkte sig till några
mycket magra höns, som med långsamma och
dåsiga steg vandrade omkring där ute på
platsen framför verandan, liksom om de varit
mycket missnöjda med sin värld, Då jag tydligen
icke hade något annat val, begärde jag stekt
kyckling; jakt anställdes genast på det till
utseendet äldsta och segaste af hönsen, som efter
långvarigt förföljande slutligen flydde upp på
verandan, hvarifrån det flaxande och skrikande
bortbars till 'scbbachykhana' för att offras åt
'sahibs' matlust. Jag lyckades emellertid att
få ett tämligen godt mål af några skorpor och
den otroligt sega, gamla tuppen. Efter slutad
måltid sade jag åt Jewa, att jag ej vidare
behöfde hans tjänst, och satte mig sedan att läsa,
tills jag blef så sömnig, att jag kände det vara
tid att gå till hvila.

Jag lade följaktligen revolvern på bordet
och gömde ur och kedja under hufvudkudden.
Sedan detta var gjordt, drog jag 'rezain', d.
v. s. det vadderade kalikotäcket, öfver mig och
försökte sofva. Det var länge förgäfves. Det
ovanliga i omgifningen, dess stillsamhet och
lugn, så olika mot resvagnens skakningar och
buller, höll mig en lång stund vaken. Det
matta skenet från en kopp med kokosolja, hvari
en bomullsveke var nedstucken, kastade
hemska och obestämda skuggor på rummets nakna
väggar, och en känsla af annalkande fara smög
sig oemotståndligt öfver mig. Då och då
afbröts nattens tystnad af tjutet, från schakalerna,
som spanade efter rof; en gång tyckte jag till
och med så tydligt höra fotsteg från verandan,
att jag sprang upp från sängen och med
revolvern i hand försiktigt tittade genom
dörrspringan. Det visade sig vara falsk alarm, och
jag kröp åter under täcket.

Slutligen somnade jag, men min sömn måtte
ha varit mycket lätt, ty jag vaknade plötsligt
med en obestämd känsla af, att något tungt
låg på täcket öfver mina fötter. Ehuru jag
var fullkomligt vaken, dröjde det likväl flere
sekunder, innan jag gjorde något försök att
upptäcka orsaken till denna besynnerliga
känsla. Jag kommer ihåg, att jag roade mig med
att undra, om det möjligen kunde vara någon
vilsekommen byracka, eller om det kanske var
huskatten, som valt en bekväm hviloplats vid
mina fötter, och jag föreställde mig rätt lifligt,
hvilket skutt inkräktaren skulle göra ned på
golfvet, om jag hastigt drogo upp mina ben.
Då kände jag plötsligt, hur djuret började röra
på sig och med en långsamt slingrande rörelse
kröp längre uppåt min kropp. Mekaniskt lyfte
jag hufvudet några tum från hufudkudden, och
mina ögon träffades af en syn, som kom
kallsvetten att betäcka min panna och håren att
resa sig på mitt hufvud. Knappt två fot från
mitt ansikte låg det platta hufvudet af en orm;
dess ögon glänste klart, och tungan svängde
oroligt fram och åter. Ormen tycktes
emellertid vara fullkomligt lugn och ej det minsta
retad; den började småningom rulla ihop sig
som för att sofva.

Liksom förtrollad af denna ohyggliga syn,
fortfor jag att stirra på den fruktansvärde
sängkamraten, Af de lösa musklerna på hufvudet
kunde jag se, att det var en glasögonorm, en
orm, hvars bett nästan alltid medför döden
inom några få timmar, Mitt hufvud sjönk
tillbaka på hufvudkudden, och jag försökte samla
mina tankar för att eftersinna hvad jag borde
göra. Ett ögonblick tänkte jag springa upp
och, förlitande på min snabbhet, söka uppnå
verandan, innan ormen skulle kunna frigöra
sig från sängkläderna; men vid närmare
besinning fann jag, i betraktande af den ställning,
ormen intagit, att jag omöjligen skulle hinna
undgå de ödesdigra följderna af äfven den
minsta rörelse å min sida; ty en glasögonorm hugger
till snabbt och säkert. Det enda, som återstod
mig, var att invänta morgonen, då min
uppassare Jewa skulle komma in med mitt te. Det
var ännu långt till dess, och jag kände, att
mina nerver ej skulle stå ut med att länge ligga
i samma ställning — och ändå, hvilket annat
val hade jag väl?

Ormen hade nu ringlat ihop sig och låg
med sitt platta, otäcka hufvud hvilande på den
yttersta af de ringar, kroppen bildade. Hans
små, glänsande ögon tycktes tindra af ilska
och skadeglädje, som om han yfdes öfver att
sålunda ha i sitt våld en af dem, som så
skrytsamt kalla sig 'skapelsens herrar'. Icke ett
ljud störde nattens tystnad; schakalerna
tycktes ha valt andra jaktmarker, ty deras klagande
tjut hade helt och hållet dött bort. En gång
kom, en 'bandicoot', ett slags stor råtta, tyst
in i mitt rum för att se, om där funnos några
lämningar efter aftonmåltiden; men hon fick
tydligtvis syn på ormen, ty sedan hon varit
inne blott en kort stund, kilade hon plötsligt
bort, fortare än hon kommit in. Ett ögonblick
hyste jag ett svagt hopp, att ormen skulle
lämna sin plats, ty han ändrade läge en eller två
gånger; det var emellertid endast för att få
en bekvämare ställning, och som han utan
tvifvel fann täckets värme behaglig, blef han
återigen stilla.

Hvad hade jag ej velat gifva för att kunna
nå revolvern och, äfven med fara för mig själf,
sända en kula genom det giftiga kräldjurets
hufvud! Men där vapnet nu låg på bordet, var
det långt utom räckhåll, och jag förebrådde
mig upprepade gånger min tanklöshet att ej
hafva lagt revolvern så, att jag lätt kunnat
nå den i händelse af hastigt påkommande fara.

Plötsligt tyckte jag mig märka en mörk
skugga på den röda gardin, kallad 'chick', som
man i Indien hänger framför dörröppningarna
för att utestänga flugorna. Jag hade ej hört
det minsta ljud och kunde ej begripa, hvad
det var som kastade denna mörka skugga.
Försiktigt och utan det minsta buller drogs
förhänget sakta åt sidan, och en inföding gled
ljudlöst in i rummet. För ett ögonblick
stannade han och riktade sina mörka glänsande
ögon på sängen för att se om jag sof. Genast
vid hans inträde hade jag sett en bredbladig
knif blixtra i hans högra hand, och jag tillslöt
mekaniskt ögonen. Jag vet ej hvarför jag

gjorde så, ty ställd, som jag var, mellan två
dödar — ormens bett eller mördarens knif —
kunde det synas vara likgiltigt, för hvilkendera
jag föll offer; jag tror likväl, att, om jag
kunnat välja, jag hade föredragit det kalla stålet
ty tanken på beröringen med det otäcka 
kräldjuret var mig oerhördt vidrig.

Öfvertygad, att jag ej förmådde hindra
hans uppsåt, började bofven ljudlöst smyga sig
omkring i rummet. Jag betraktade honom med
halföppna ögon och såg, att han var en till
växten liten man, och att hans lemmar voro
ingnidna med kokosolja; detta begagnas ofta
af tjufvarna i Indien för att underlätta deras
flykt, ty den tjocka, slemmiga vätskan gör det
nästan omöjligt att fasthålla dem, och hala som
ålar slingra de sig ifrån den, som gripit dem.

För ett ögonblick tänkte jag nästan ropa
på tjufven och bedja honom befria mig från
min förskräcklige sängkamrat; men säkerligen
hade han vid första ljud rusat sin väg, och
oroad af rörelsen, skulle ormen ha lämnat sin
ställning af beväpnad neutralitet. Som jag ej
ansett lämpligt att låta föra upp min saker till
värdshuset, voro de ännu kvar vid
polisstationen. Det fanns därför icke mycket, som kunde
tillfredsställa tjufvens snikenhet, och jag såg
en betydlig missräkning afspegla sig i hans
ansikte. Men plötsligt fick han syn på min
revolver. Det var ett mycket vackert vapen
med silfverbeslag och elfenbenskolf. Med ett
triumferande grin stack han revolvern i sin
tätt åtsittande gördel, som var det enda plagg
han bar, och kastade därefter ännu en gång
en hastig blick kring rummet för att öfvertyga
sig, att ingenting annat hade undgått hans
uppmärksamhet.

Jag vet ej rätt, hvarför jag just i samma
ögonblick riktade min blick åt det håll där
ormen låg. Denne hade synbarligen blifvit
störd genom banditens inträdande, huru tyst
detta än förefallit mig; den klufna tungan hade
ånyo begynt spela, och ögonen, som vid
sömnens annalkande blifvit dåsiga, gnistrade nu
som glödande kol. Plötsligt stannade tjufven,
vände hufvudet åt ena sidan och lyssnade med
den yttersta uppmärksamhet. Ett ögonblick
kunde jag ej begripa, hvarför han gjorde så,
men i nästa minut kom jag underfund därmed.
Han var tydligtvis ingen nybörjare i yrket, och
han visste väl, att fint folk bruka vara försedda
med fickur; han hade hört tick-tacket af min
klocka och försökte nu att genom detta ljud
leda sig till dess gömställe. Ögonblicket
därefter klarnade hans mörka ansikte af
belåtenhet, och med försiktiga steg smög han sig
närmare sängen. På tio eller tolf stegs afstånd
därifrån stannade han och flyttande knifven från
vänstra handen till den högra samt for med
fingret öfver eggen, liksom han velat öfvertyga
sig om dess skärpa. Därpå tog han ett steg
framåt, och jag tillslöt mina ögon.

Spänningen var emellertid för stark. Jag
kunde ej uthärda den tanken, att denne 
beväpnade bof var mig så nära. Jag tyckte mig
se knifven höjd och väntade hvarje
ögonblick att känna stålet sänkas i mitt hjärta och
blodet spruta ut öfver täcket.

Jag kunde ej längre uthärda allt detta, utan
öppnade ögonen och riktade dem på rånaren.
För ett ögonblick ryggade han tillbaka,
kastade snabbt en blick kring rummet för att
förvissa sig, att ej någon hjälp var i närheten,
och böjde sig därpå framåt för att göra ett
språng. Men just som han skulle rusa fram,
stannade han, liksom förvånad öfver min
fullkomliga orörlighet. Han hade tydligen väntat,
att jag skulle rusa upp från sängen och inlåta
mig i strid med honom, och då skulle en snabb
understöt af knifven med ens ha afgjort saken.

Men jag kan naturligtvis ej så noga veta,
hvad han hade ämnat göra; nu tog han två
eller tre steg framåt och lade sin ena hand på
täcket.

I samma ögonblick rörde ormen på sig.
Hans hufvud sköt upp ur ringlarna ett par
fot i luften, han spände ut nackskinnet och
utstötte en olycksbådande hväsning.

Nu först märkte röfvaren, hvilken förfärlig
sängkamrat jag hade; han bleknade, så mycket
hans mörka hud medgaf, och gjorde plötsligt
en rörelse för att undkomma det farliga
grannskapet.

Men det var för sent; med en förnyad och
ännu vredare hväsning sköt den retade ormen
pilsnabbt emot honom och träffade honom med
sitt giftiga hugg midt i ansiktet. Rånaren
vacklade baklänges, utstötande ett ohyggligt skri
af smärta och förskräckelse, under det jag
själf, utan att akta på följderna, och då jag
såg, att ormens hela uppmärksamhet var
riktad på hans fiende, kastade mig ur sängen och
ilade mot dörren, ty jag var ju fullkomligt
försvarslös.

Ormens nacke var fortfarande utspänd, hans
hufvud höjdt och dess tunga spelande; den
syntes fullt beredd att ännu en gång anfalla
den djärfve störaren af dess hvila. Denne
hade mekaniskt fört handen till pannan, från
hvilken ett par bloddroppar sipprade fram; till
fullo inseende sin olyckliga belägenhet och dess
oundvikliga utgång, uppgaf han ett rytande af
raseri och sprang framåt. Jag såg den blanka,
breda knifklingan blixtra i lampskenet, när den
snabbt beskref en halfcirkel i luften med ett
hvinande ljud. Derpå hördes liksom en dof
stöt, och ormens hufvud föll till golfvet
bredvid sängen, under det kroppen på täcket ännu
vred sig i de ohyggligaste slingringar under
dödskampen.


Våldsmannen stirrade ett ögonblick på sin
döende fiende, men därpå, knappt medveten
om, hvad han gjorde, släppte han knifven och
rusade mot dörren. I brådskan knuffade han
till bordet, så att det med starkt buller föll
omkull och äfven fällde honom själf till
golfvet med sådan våldsamhet, att han för ett
ögonblick blef liggande fullkomligt orörlig.

Nu återfick jag ändtligen själf förmågan
att begagna min röst, och jag ropade högt på
hjälp. Värdshusvärden, min tjänare Jewa
vattenbäraren och alla de många latmaskar som
på sådana ställen bruka hålla till i närheten
af tjänstefolkets bostad, rusade nu in under de
mest omväxlande utrop af förvåning och fasa
öfver hvad de fingo se.

Den på golfvet liggande röfvaren höll just
på att kvickna vid. Jag stod bredvid honom
i min nattdräkt med revolvern i hand, hvilken
jag passat på att rycka till mig ur hans
gördel, när han föll. Ormens kropp hade rullat
ned från sängen och låg stilla på golfvet med
en krampaktig ryckning då och då. Med få
ord förklarade jag sammanhanget för dem och
mottog då en oändlig mängd lyckönskningar
öfver min underbara räddning.

Röfvaren blef naturligtvis genast gripen,
men han var då redan utan hjälp förlorad.
Oaktadt alla våra bemödanden sjönk han inom
fyra eller fem timmar i ett tillstånd af 
medvetslöshet, ur hvilket det var omöjligt att väcka
honom. Slutligen dog han utan att återkomma
till sans.

Jag var mycket glad, när mitt fordon
slutligen blef färdigt, så att jag kunde lämna en
ort, där jag upplefvat en så uppskakande
händelse. Ehuru jag till största delen lyckats
frigöra mig från de pinsamma minnena af dessa
kvalfulla stunder, komma de likväl ibland för
mig i hela deras fasa, och då tycker jag mig
ånyo känna, huru ormen ligger på min kropp,
och se mördarens blixtrande knif höjd öfver
mig till ett dödande hugg.

Jag har aldrig kunnat tåla ormar, vare sig
de äro oskadliga eller ej, och jag tror ej, att
detta äfventyr på något sätt bidragit att minska
min afsky för dem; men jag kan likväl ej dölja
för mig, att om jag ej haft ormen till
sängkamrat denna natt, så skulle jag hafva blifvit
mördad. Och därför kan jag sanningsenligt
säga, att jag blifvit <b>räddad af en glasögonorm</b>.

*

</chapter>

<chapter name="Newyork-“kadetter“, eller flickfångare i Amerika">
<h2>Newyork-“kadetter“, eller flickfångare i Amerika.</h2>
<h2>En varning för kvinliga utvandrare.</h2>

Det finnes i Newyork en hord beryktade
individer som ha till yrke att locka unga
flickor till offentliga otuktsnästen och som
företrädesvis söka sin offer bland invandrarnas 

skaror af oerfarna, anhörigas skydd och vård
saknande, unga kvinnor. Den amerikanska
beteckningen för dessa flickhandlare är »kadetter»,
och de gå till väga med stor förslagenhet och
hänsynslöshet, vanligen narra de sina offer att
förtära oskyldigt utseende karameller, indränkta
med koral, och föra dem då sömnmedlet verkat
till bordellen.

En mängd rättsfall ha uppvisat upprörande
fall af de amerikanska flickhandlarnes
skamlösa handtering, och denna har, enligt hvad
flera polisdomare intyga, tagit en oerhörd
utsträckning i de senaste åren. I ett fall, där
det rörde sig om flickor som knappast trampat
ut barnskorna, utropade den tjänstgörande
domaren, mr Mc Mahon, upprörd;

— Jag hade icke trott att en sådan
barnhandel kunde förekomma!

Att »kadetterna» stå i regelbunden
affärsförbindelse med innehafvarinnorna till
beryktade hus framgår af de räkenskapsböcker som
polisen vid en razzia beslagtagit, Den
beryktade Cora Bratfords räkenskapsböcker
innehöllo noggranna uppgifter öfver de summor
som utbetalts för af »kadetterna» levererade
flickor. För en frisk invandrad flicka utgjorde
taxan 15 dollars, för amerikanska flickor eller
sådana som vistats i Amerika längre än två år
10 dollars. En af flickorna berättade att hon
under förespegling af en god plats lockades
till ett dylikt hus, dår man fråntog henne
hennes kläder och inspärrade henne i ett rum
med gallerförsedt fönster, Dylika
våldshandlingar synas för öfrigt vara typiska för
Newyork, ty berättelserna från de flickor som
befriats ur dessa moderna slafhandlares klor
innehålla ofta nästan otroliga skildringar öfver
deras våldsamma inspärrning i källare, under
falluckor o. s. v. I ett hus vid Mottgatan
upptäcktes ock den efterspanade flickan under
en fallucka. Låter det arma offret icke foga
sig, hotar man dem till lifvet.

Newyork-»kadetterna» underhålla ock
affärsförbindelser med de s. k.
kommissionskontoren. Enligt hvad som utrönts ha 40 procent
af de flickor som vändt sig till dessa
kommissionskontor för att erhålla en anständig plats
fallit i händerna på »kadetterna», som
bortschaekrat dem för 10 till 100 dollars till
otuktsnästena. Flera innehafvarinnor af dessa
kommissionskontor äga ock själfva dylika nästen
i stadens förnämsta delar, hvadan man icke
nog kan varna för dessa kontor. Ofta vänta
ej ägarna till dessa till dess flickorna själfmant
komma till dem, utan de låta sina agenter
söka upp flickorna. På gatorna, i parker,
museer och fabriker och framförallt i the Battery,
där invandrarne landa, ja, till och med på Ellis
Island drifva dessa samvetslösa uslingar
omkring och falka efter de nyinvandrade 
flickorna, hvilka de närma sig under de bästa
förespeglingar, som blott alltför snart visa sig vara
falska. Här gifves det för de unga kvinnliga
invandrarne blott ett råd: att afvisa hvarje
främmande, huru förtroendeingivande han än
må se ut, och att ej af några, ens de mest
lysande löften låta locka sig in i okända
förhållanden.

En af de farligaste »platsförmedlarne»
upptäcktes i en vid Altorneygatan boende 73-årig
skomakare. Detektiverna hade vid sitt första
besök såväl lyckats dölja sina verkliga syften
för gubben att han trodde dem vara goda
kunder och lofvade att betjäna dem på bästa
vis. Då de återkommo möttes de redan vid
dörren af en 13 år gammal sonson till gubben
med orden;

— Farfar har ett helt rum fullt med
flickor åt er!

Åtta unga flickor, som väntade på goda
platser, anträffades ock där och ryktes ur denna
skurks händer. Betecknande var ock gubbens
brefväxling. I ett bref hette det: »Sänd
genast flera flickor». I ett annat »skicka hit
flickorna till onsdag, kostnaderna betalar jag, huru
höga som helst, men de måste vara vackra
och om möjligt kristna». Vid tredje gatan
fasttogs en annan sådan åldrig kommissionär.
Innan han upptäckt hvem den förmente 

kunden i verkligheten var yttrade han till
detektiven:

— En ung man, som ni, bör på en
halftimma i nästa gathörn kunna uppbringa ett
halft dussin flickor. Jag har själf gjort det
förut.

Tyvärr straffar lagen dylikt bedrägeri
endast med högst 500 dollars i böter eller en
månads fängelse. Invandrarlagens
bestämmelser hjälpa äfven föga,
invandringskommissarierna känna väl till agenterna för dylika hus,
men deras makt sträcker sig icke öfver Ellis
Island. För öfrigt kringgår man lagens
bestämmelser på många tätt, de invandrade förses med
amerikanska pass och borgarbref för att gälla
som hustrur till amerikanska medborgare. Den
unga flickan tror sig då säker, men finner sig
anbragt i den otuktshåla, för hvilken »kadetten»,
detta afskum af Newyorks befolkning afsett
henne. Årligen bli på detta sätt flera tusen till
»frihetens land» invandrade unga flickor tvingade
till ett lif i skam och behandlade som fångar.

Derför är det bäst för en och hvar
ung kvinna, som reser till Amerika, att noga
se sig före, och ej tro på den första och bäste
karl hon möter och har vackra förespeglingar,
ty de kunna lätt vara af den sort, som nu här
är beskrifvtt, och då kan lätt bli ånger för
hela lifvet.

*

</chapter>
<chapter name="(diverse skämt)">

<b>Öfverflödigt.</b> Två karlar kommo till en
advokat för att vidtala honom om en rättegång.
Den ene föredrog saken och inlade här och
där en osanning. Slutligen föll dock den
andre honom i talet och sade;

— Låt bli det där, Anders; ljug inte herrn
förstår nog det bättre, och lägger nog till själf,
där han tycker det behöfs.

<b>På postkontoret.</b> — Finns dä' nå't bref te'
Perssons?

— Nej

— Nå't te' Efraim Persson?

— Nej, nej.

— Nå't te' Stina Persson?

— Nej, nej.

— Nå't te' Frans Persson?

— Nej, nej. Och inte heller något till
Petter Persson, Pål Persson, Jöns Persson,
Kalle Persson, Ola Persson, död eller lefvande,
född eller ofödd, svart eller hvit eller grön
eller gul eller blå; halt eller blind eller
kobent eller enögd, nu eller framdeles i all
evighet amen!

— Finns dä, nå't möjligen te' Hezeikel
Persson?

<b>Nytt fortskaffningsmedel.</b> — Har du varit i
staden, Anders?

— Ja-a.

— Gick du dit? 

— Ne-ej.

— Åkte du?

— Ne-ej.

— For du på tåget eller med ångbåt?

— Ne-ej.

— Hur kom du då dit?

— Ja' ledde ena ko.

<b>En präktig affär.</b> En fifikus kom härom
dagen in uti en diversehandel och frågade om
priset på en sill.

— Tio öre stycket, svarade handelsmannen.

— Jaså, icke mera. Var så god och ge
mig en.

Och köpmannen lade in sillen. Men just
som kunden tog paketet fick han en ide.

— Säljer ni öl här? frågade han med hög
röst.

— Ja, gubevars!

— Hvad kostar buteljen?

— Tio öre.

— Jaså, på det viset, sade kunden, kliade
sig bakom örat och funderade litet på saken.
Derpå fattade han med ens sitt beslut och
sade:

— Jag bryr mig inte om sillen — jag vill
ha en butelj öl — se här är sillen.

Han lemnade sillen ifrån sig, tog sitt öl
och ämnade gå.


— Nej stopp lite min gode man! sade
köpmannen. Ni har ju icke betalt för ölet.

— Betalt för ölet! Nej, det har jag icke;
jag gaf ju er sillen för det; båda delarne 
kostade detsamma, sa' ni ju.

— Jaha, det gjorde jag visserligen, svarade
köpmannen, som blef betydligt flat; men ni
betalade mig icke för sillen.

— Betala för den! dundrade kunden. 
Hvarför skulle jag betala för den, när jag icke
tog den?

<b>Angick honom inte.</b> En beskänkt knalle
somnat midt på landsvägen, af hvilket
gynsamma tillfälle en landstrykare begagnar sig
för att byta byxor med honom. En stund
därefter väckes han af ett rop från en körande:

— Dra till dig benen, knalle, annars kör
jag öfver dem!

Knallen tog en sömning öfverblick af sina
fortkomstledamöter, och då han ej kände igen
benkläderna, svarade han helt trankilt:

— Dra du åt — lell å kör, dä' ä' inte
mina bain.

<b>En full vitsare</b> kommer in till urmakaren och
ber honom laga hans klocka, som går för fort.
Han blir emellertid utvisad och säger då i dör'n:

— Adjös, min utvisare, men inte kan det
vara roligt att se kunderna gå så fort!

</chapter>

<table o l>
<td 2 c><h2>Följande 32-sidiga småböcker säljas i denna butik</h2><br>
 <h3>á 20 öre stycket:</h3>

<td r>1. <td>Drömboken Stjernan, om mång hundra' drömmar.
<td r>2. <td>Svart- eller Trollkonstboken, om underbara konststycken.
<td r>3. <td>Anekdoter om Karl XI:te och Karl XV:de.
<td r>4. <td>Gåt- eller Sällskapsboken, i glada sällskaper.
<td r>5. <td>Amorsfacklan eller Ny brefställare.
<td r>6. <td>Spå i kort och kaffesump, enligt mormors sed.
<td r>7. <td>Spå i handen.
<td r>8. <td>Sibylla spådomsbok och bondpraktikan.
<td r>9. <td>Carl XV:de. pojken pch mjölkfatet.
<td r>10. <td>Blomsterspråket, det nya poetiska.
<td r>11. <td>Trasfröken, hennes eländiga lif i Stockholm, med bild,
<td r>12. <td>Liten Visbok, med många trefliga visor uti.
<td r>13. <td>Konsten att bli gift; flickors rådgifvare.
<td r>14. <td>»Vackra Rosens» berättelser om sina Stockholms- och
landsortsminnen och äfventyr, med porträtt och guitarr.
<td r>15. <td>Hexor, trollpackor och spådomskonst i forntid och nutid.
<td r>16. <td>Mälaresjöröfvaren Filip Mordlunds lif och bragder.
<td r>17. <td>Den humoristiske skräddaren; en andre Bellman.
<td r>18. <td>Jödde i Göljaryd, med porträtt från Skansen.
<td r>19. <td>Skrattpiller, det roligaste af allt.
<td r>20. <td>Det gräsliga lönkrögeriet i Malmberget, med bild.
<td r>21. <td>Spelhelfvetet i Monto Carlo, lifvet i Sultanens harem m. m.
<td r>22. <td>Lifvet på Långholmen, Sveriges skarprättare m. m.
<td r>23. <td>Anna Stenmans kärleksdrama vid Stockholms central.
<td r>24. <td>Carsus och Moderus historia, en lärorik och bra bok.
<td r>25. <td>Lifvet i Strid, om soldater m. fl., som deltagit i krig.
<td r>26. <td>Lustiga Infalls-boken, från A till M, med korta lustiga
infall i lifvade sällskap, till gapskratt och nöje.
<td r>27. <td>Lustiga Utfalls-boken från N till Ö.
<td r>28. <td>Hexmästaren. Konsten att i hast bli trollkonstnär.
<td r>29. <td>Enkla Ordspråksboken, med ordspråk från A till H.
<td r>30. <td>Lilla Gratulationsboken, med  versar på namns- och
födelsedagar m. m. En mycket lättsåld och bra bok.
<td r>31. <td>Helsingeligans bok N:o 1, om Åkerberg, Pila-Brita m. fl.

<td 2 c><tab>Passande äfven att lägga i [...]bref. Nya nummer utkomma
ständigt. Säljas af de flesta Resande, samt å Svenska Vis- och
Småskriftförlaget, Tomteboda station vid Karlberg.

<td 2 c>Stereotypplatlorna tryckta å Tr. A.-B. Skandia, Stockholm  1914
</table>
