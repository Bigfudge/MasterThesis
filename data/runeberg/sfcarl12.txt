
<table o>
<td c><h2>Om Carl XII:s Krigare under fångenskapen i
Ryssland efter slaget vid Pultawa
till freden i Nystad.</h2>
<td c>——
<td c><sp>Akademisk Afhandling</sp>
<td c><small>af</small>
<td c><big><b>FREDRIK SANDER.</b></big>
<td c>———
<td c><b>STOCKHOLM,</b><br><small>J. F. MEYER & COMP:S Lith. Institut och Boktryckeri.</small><br><small>1857.</small>
</table>

<chapter name="Landets nöd och Folkets klagan">
<h2><small>Landets nöd och Folkets klagan.</small></h2>
<table o>
<td c>(Ur poemet Carl den tolfte och Carolinerna.)
<td c>(1713.)
<td><poem>
	<big><big><b>F</b></big></big>lydda äro de goda år,
<tab>	  Hårda tider oss trycka.
	Nöden vida i landet rår,
<tab>	  Bruten ligger vår lycka.
	Segerbudet, som herrligt var,
	Glädjebringaren tystnat har.

	Ingen stråle mot ögat ler,
<tab>	  Mörk är dagen som qvällen.
	Hoppets stjerna i moln gått ner,
<tab>	  Stormen ryter kring fallen.
	Krigets fackla med blodrödt sken
	Flammar rysligt och hemskt allen’.

	Falska fiender slutit rund
<tab>	  Kring de sköflade stränder.
	Ingen vän uti farans stund
<tab>	  Sträcker hjelpande händer.
	Barn och gubbar ej föra svärd,
	Duga icke i ledungsfärd.

</poem>
</table>

<table o>
<td><poem>
	Borta äro de tappra män,
<tab>	  Landets ädlaste söner.
	Blod har flutit och flyter än,
<tab>	  Striden framgång ej röner.
	Ärans vissnade lagerkrans
	Börjar mista sin fordna glans.

	Hemma sörjer en grånad far,
<tab>	  Hemma suckar en maka.
	Han, som stöd för de arma var,
<tab>	  Vänder icke tillbaka.
	Hell de fallna, hur sälla de!
	Ve de lefvande, trefaldt ve!

	Fordom blomstrande trakter stå
<tab>	  Öfvergifna i Norden.
	Hvem skall plöja och hvem skall så?
<tab>	  Locka skördar ur jorden?
	Nöden vandrar från dal till dal,
	Kräfver offer till tusental.

	Hunger, örlig och pest och brand:
<tab>	  Undergången är nära.
	Hvem skall frälsa vårt arma land?
<tab>	  Hvem skall värna vår ära?
	Kung är fjerran och Stenbock grå,
	Sitter fången i tornet blå.

	Ovän plundrar i värnlös nejd,
<tab>	  Bränner städer och kojor.
	Oskuld trampas i nidingsfejd,
<tab>	  Alla hotas med bojor.
	Bättre gömmas i ärlig graf,
	Än att lefva och vara slaf.

</poem>
</table>

<table o>
<td><poem>
	Andas friare qvalda bröst,
<tab>	  Blodig skjorta du kläder.
	Tystna, tystna du klagoröst,
<tab>	  Gud ej svek våra fäder.
	Herren agar, men pröfvar blott,
	Det förbrutna skall varda godt.

	Svenska folk, som en enda man,
<tab>	  Res dig, kämpa med döden!
	Fatta mod, ty betvingas kan
<tab>	  Faran, fienden, nöden.
	Hungerstillande skördars gull
	Växa skall utur jernmängd mull.

	Lejonkungen till åldrig Nord,
<tab>	  Segerkransad skall komma,
	Och på minnenas helga jord
<tab>	  Hoppet åter skall blomma.
	Gud skall hägna vår fria strand;
	Gud bevare vårt fosterland!
</poem>
</table>

<img></img>
</chapter>
<chapter name="Om Carl XII:s krigare under fångenskapen i Ryssland efter slaget vid Pultawa till freden i Nystad">

<big><big>S</big></big>edan Carl den tolfte tvungit Danmark till freden i Traventhal och
slagit Ryssarna vid Narwa, vände han sina vapen mot den mest
förhatlige af sina fiender, Churfursten August af Saxen, som äfven
var konung i Polen. Under den derpå följande långvariga
afsättningsfejden, som slöts genom freden i Altranstadt, bildade sig den
Svenske konungen de utmärkta härförare och soldater, som voro
vane att leka med alla faror och utan fruktan trotsa döden. De
fingo nu efter utståndna mödor hvila ut i det rika Saxen, medan
konungen rustade sig till den afgörande striden med Zar Peter.
Alla slags förråder anskaffades, Regementena gjordes fulltaliga och
uppkläddes, nya värfvades i Tyskland, hvars ungdom strömmade
till Carl den tolftes fanor, för att under dem vinna utmärkelse och
byte. Hären uppbragtes ända till 24,500 man dragoner och
ryttare samt nära 20,000 man till fots, alla lifvade af stridslust och
färdige att följa den unge hjelten framåt. Carl den tolfte stod vid
denna tid på höjden af lycka, makt och ära, och hoppades att
snart i sjelfva hjertat af Ryssland kunna föreskrifva vilkoren för
fred. Men lyckan vände sig bort och makten bröts; endast äran
kastade ännu sin glans öfver vapen, som stridde mot öfvermakten.
Mötande hinder och vidrigheter af många slag hämmade och
omintetgjorde konungens planer. Den lysande hären sammansmälte
under otaliga strider, utan att kunna ersättas: de rika förråderna
uttömdes och hungersnöden hotade i ett land, som brändes af sin
egen beherrskare. Under en ovanligt sträng vinterköld ihjelfröso
tusentals Svenska krigare och många blefvo äfven odugliga till tjenst.
De väntade äfventyren uteblefvo icke, men voro af oväntad
beskaffenhet: i stället för segern kom nederlaget och slutligen en 
lång och neslig fångenskap hos dessa Ryssar, som Carl den tolftes
Bussar lärt sig att förakta för deras feghet och afsky för deras
falskhet och grymhet. Huru allt detta förlopp, hörer icke hit att
berätta. Historien, som förtäljer derom, har icke tid att sysselsätta
sig mycket med de tappra Carolinernas enskilta bragder, ännu
mindre att följa dem, då de afträdt från den stora skådeplatsen
och kringspriddes i flera än sextio Rysslands städer, isynnerhet i
det aflägsna Siberien. Men i en afhandling sådan som denna må
det tillåtas oss att lemna en öfversigt öfver deras tillstånd och hårda
öden under fångenskapstiden. Det skulle vara oss en stor
tillfredsställelse, om vi i vår ringa mon kunde bidraga till att ur
glömskan befria dem, som så mycket lidit och blödt för
fäderneslandet.

*

Det olyckliga slaget vid Pultawa, som gjort epok i Nordens
historia, stod den 28 Juni 1709. Klockan 2 på dagen<footnote>Enl. J. M. Lyths egenhändigt skrifna Dagbok, för hvars meddelande förf.
hembär sin tacksamhet till dess egare Herr vice pastor A. E. Holmberg i Stockholm.
Denna Dagbok är förd ifrån den 14 Maj 1703, då Lyth, efter aflagd studentexamen,
reste från sin hemort Gotland till Svenska hären, som stod vid Thorn, och tog tjenst
vid Vestmanlands Regemente, hvarifrån han sedermera öfverflyttades till en
Löjtnantsbeställning vid Skånska Stånds-Dragon-Regementet. Han blef fången vid Dniepern,
och vistades under fångenskapen i staden Solikamski, hvarifrån han hemkom 1722.
Dagboken, som slutar med d. 16 Dec. sistnämnda år, lemnar, oaktadt några luckor
genom förkomna blad, åtskilliga goda upplysningar om den långa och svåra
fångenskapen. </footnote> var striden 
utkämpad och härarna skiljda från hvarandra: den Ryska tog
slagfältet i besittning och började plundra, men lemningarna af den
Svenska, i början förföljd af något cavalleri, aftågade söderut mot
Perewolocsna vid Dniepern. Rehnsköld, som commenderat arméen
i bataljen, äfvensom Piper, voro redan fångna. Då den sårade och
maktlöse konungen fick kunskap derom, ryckte han på axlarna och
utropade: <i>Fångna hos Ryssen! Hellre då hos Turken! Framåt!</i> Fram
emot aftonen afdefilerade bagaget. <i>Under den inbrytande natten</i> —
säger en af dem som då var med<footnote>G. A. Piper. Se Ennes’ Biographiska Minnen af Konung Carl XII:s krigare,
II: 283. </footnote> — <i>var en så stor confusion,
som ingen sig af en så victorieuse armée föreställa skulle; så att om
fienden oss då förföljt, hade både konung och folk varit förlorade, ty 
</i>
<i>
ingen lydde den andre, utan hvar marcherade efter sitt behag. Den
Gud kärast som först kom.</i> På tredje dagen, eller den 30 Juni på
eftermiddagen, anlände man till stranden af Dnieperfloden. Några
hade ingifvit konungen hopp att der kunna öfverföra hären och
sätta sig i säkerhet för fienden; men så föga beredd på ett nederlag 
hade man varit, att man underlåtit att vidtaga nödiga anstalter
för en sådan öfvergång. Floden var bred och strid: fartyg funnos
icke, och intet timmer till broar eller flottor. Man hade stannat på en
trång plats eller däld med höjder på båda sidorna, och bakom sig
hade man kärr och moras. <i>Jag såg</i> — säger Generalen Lewenhaupt 
uti sin berättelse härom — <i>Hans Maj:t med alle sine qvarbehållne 
troppar införd uti ett hål, der man snarare kunde vakta får och
getter än några troppar för en stark och segrande fiende.</i> Ställningen
var mer än brydsam, och äfven de modigaste började förtvifla om
räddning. Lewenhaupt och den tappre Creutz jemte några andra
behjertade män gjorde emellertid allt hvad stundens närmaste kraf
bjöd. Framför allt sökte de öfvertala konungen att öfvergå
Dniepern och sätta sin egen höga person i säkerhet. Det var ingen
lätt sak att förmå Carl XII att skilja sig vid de kära stridskamrater, 
som troget följt honom under hans långa segerbana! Det
lyckades emellertid efter många böner och kraftiga föreställningar.
Konungen måste underkasta sig, hvad nödvändigheten föreskref,
och sedan han lemnat öfverbefälet öfver arméen åt Lewenhaupt,
nedsteg han vid midnatt i de tvenne sammanbundna båtar, som
förde honom öfver Dniepern. Till hans betäckning hade förut
omkring 1500 man blifvit öfverförde på de få pråmar och båtar, som
hunnit anskaffas, eller de bräckliga flottor, som skyndsamligen
blifvit förfärdigade. Så hade ock den gamle Mazeppa med en svärm
Zaporoger och Kossacker gått öfver.

Då konungen var borta, syntes mod och tillförsigt hafva
öfvergifvit hans krigare. Lewenhaupt hade efter konungens ordres
befallt, att det onyttiga bagaget skulle brännas och Regementskassorna 
utdelas åt officerarne och soldaterna, samt att hvar och en
skulle förse sig med så mycket mun- och krigsförråd, som medföras 
kunde. Men under nattens mörker och den stora villervallan
kunde ingenting ordentligt uträttas. Många arbetade vid floden för
att komma öfver: några lyckades, andra blefvo vågornas rof. De
mera beslutsamma afbidade med lugn hvad som komma skulle.
Lewenhaupt, som påföljande morgon ville göra försök att öfvergå
floden Worskla och om möjligt rädda sig med hären till Krim, lade
sig sent om natten i sin kappa på jorden i konungens tält. Creutz,
som beledsagat konungen på vägen ned till Dniepern, ankom äfven
och lade sig till hvila. Efter en kort stund begynte dagen gry,
och Creutz väckte generalen, hvarefter båda ilade ut för att ordna
tropparna och få dem att sitta upp. Men få af manskapet samlades 
kring sina fanor och standarer: somliga voro ännu sysselsatta
vid floden, andra åhörde med tystnad hvad som befalltes dem,
men stodo orörliga: de flesta voro modlösa, uttröttade af mödor
och hunger eller maktlösa af svåra blessurer. Det dröjde icke
länge förrän ett ilbud kom och berättade, att Ryssarne nalkades<footnote>Redan aftonen förut, eller den 30 Juni, hade fiendtliga trupper af Kalmucker
och Kossacker visat sig på de närbelägna kullarne eller »sandberget.» — Lyth. </footnote>;
och en General-Adjutant, skickad af Menschikow, infann sig och
bjöd <i>ett godt accord</i>. Derhän hade det nu kommit. Lewenhaupt
afsände Generalmajoren Creutz, Öfverste Düker och Kapten Douglas
till Menschikow för att göra sig underrättad om fiendens styrka
och efterhöra, hvad för accord erbjöds. Menschikow tillkännagaf
då Zarens vilja, att erbjuda en skälig dagtingan för att undvika
vidare blodsutgjutelse. Creutz deremot bad Ryssarna icke vara
öfvermodiga för den lycka, som vederfarits dem, och tillade, att
<i>ifall de vore säkre uti sin lycka skulle de ock se, att de inga barn hade
för sig</i>. Menschikow svarade: <i>det hafva vi nogsamt tillförene sett,
och derföre har man så mycket större skäl att skona så käckt folk,
som nu är uti sådant tillstånd och på sådan ort, der ingen hjelp finnes.</i>
Derefter underhandlades om vilkoren som voro: Alla Svenska troppar 
under Grefve Lewenhaupts commando, officerare och soldater,
skulle blifva krigsfångar, och alla utom officerarne, aflemna vapen
och hästar, samt förblifva i fångenskap till dess fred eller utvexling 
skedde: de gemena skulle få behålla sin uniform och egendom,
generaler och officerare sitt bagage och equipage, samt blifva väl
hållna och bemötta: Svenska Artilleriet med ammunition, fanor och
standarer, samt Regements-kassorna, allt sådant det nu befunnes,
borde öfverlemnas till Zaren: Zaporogerna och andra rebeller vid
Svenska arméen skulle ock utlefvereras.

Med besked härom återvände Düker och berättade tillika om
Ryssarnas styrka och huruledes kanoner begynte uppföras på
höjderna. Man väntade på skyndsamt svar. Lewenhaupt dröjde
och öfvervägde; han visste, att ett stort ansvar skulle hvila på
honom för det beslut han komme att fatta.

Nu återkom äfven Douglas och framförde fiendens anhållan
om svar, men Lewenhaupt bad honom säga, att han icke så
hastigt kunnat träffas. Detta skedde för att draga ut på tiden, dels
på det att konungen skulle hinna att komma undan och dels för
att få folket tillsammans. Emellertid sporde Generalen öfverbefälet
om dess mening: de sade alla, att de för sina egna personer vore
till konungens tjenst, men för sitt underlydande folk kunde de intet
lofva. Han befallte dem tvenne gånger att rida till sina trupper
och spörja dem, om de ville fäkta. Några af manskapet svarade
intet: andre, att de ville träffa med fiendens cavalleri, men icke
med dess infanteri, ty det Svenska infanteriet hade lidit mest i
slaget<footnote>Uplands Regemente hade lidit mest. 32 officerare hade fallit, 21 blefvo
sedan fångna vid Dniepern. Af dessa voro 11 illa sårade. Utom 70 man, som voro
vid Bagaget, och några få som förmådde taga flykten, blef Regementet, till
Under-Officerare, Spel, Corpraler och Gemene totaliter på platsen. — Handl. hörande t.
Konung Carl XII:s historia, I: 203. </footnote>: andre åter, att de icke kunde låta massacrera sig. Men
de gamla och pröfvade dragonerna af Öfverste Albedyhls lifkompani 
svarade: <i>Hvi frågar man oss nu? Tillförene har man oss aldrig
frågat, utan det har hetat: gå på! Vi kunna ej säga att vi skola slå
Ryssarna, men vi vilje göra allt hvad mensk- och möjeligt är.</i>

Så förklarade ock en officer af Lif-Regementet till häst och
Majoren Strömsköld af Lif-Dragonerna samt Majoren von Hollden af
Åbo Läns Cavalleri att deras folk ville fäkta, men alla klagade
öfver, att de hade så få kring sina standarer. Af fotfolket kunde
man icke uppställa öfver 700. Nu ankom det tredje budet om
svar. Lewenhaupt begärde en timmas anstånd, hvilket äfven
beviljades. Under tiden bjöd han alla närvarande commenderande
officerare att med sig rida afsides och ställa sig uti en krets, till att
votera, ifrån den yngste till den äldste, och rent ut säga hvar och
en sin mening och tanka. Det visade sig då, att de fleste ville gå
in på en billig dagtingan, ty man såg annars undergången för
ögonen. Lewenhaupt fattade sitt beslut i enlighet med hvad dessa
tillstyrkt: han visste väl, att om det gafs tecken till strid, skulle
många ännu oförskräckt kämpa intill döden; men han såg ingen
vinst deraf och ville icke för namnet af en »fåfäng bravoure» draga
öfver sitt samvete att föra folket till ett blodbad utan ändamål.
Alltså fick Creutz befallning att underteckna kapitulationen<footnote>Om kapitulationen och huru dervid tillgick, jfr. Lewenhaupts och Creutz
Berättelser. </footnote>, hvilket 
skedde vid middagstiden den 1 Juli 1709.

När denna utgång blef bekant för hären, infunno sig officerare 
och soldater mera talrikt kring sina fanor, för att icke
anträffas undanstuckna af Ryssarne. Lewenhaupt blef förskräckt, då
han såg så mycket folk ånyo tillhopa: han frågade sig sjelf huru
många fiender det behöfdes för att slå eller tillfångataga sådana
män? Alla voro bestörta. Man såg nu många käcka krigare
sönderbryta sina vapen af förtrytelse och harm; sårade upprefvo sina
förbindningar, att hellre förblöda, än falla i Ryssarnas händer;
andra störtade sig i flodens vågor. Så gjorde isynnerhet mängden
af Zaporoger och Kossacker<footnote>Med Svenska arméen vid Pultava voro förenade omkring 12,000 man
kossacker, Zaporoger och Polackar. </footnote>, som icke väntade sig någon skoning.
Men de fleste Svenskarne måste underkasta sig hvad de mest af
allt fruktade, fångenskap hos Ryssarna! General Bauer med ett
Dragon-Regemente ryckte ned från höjden för att emottaga arméens
vapen och troféer. För dessa usla dragoner måste de stolt anryckande 
Svenskarna afkasta gevär, pukor och standarer i stora
högar, hvarefter manskapet obeväradt red derifrån. <i>Ett skådespel så
ömkansvärdt, att det icke utan tårar kunde åses!</i><footnote>G. A. Piper hos Ennes, II: 286. </footnote>.

Genom denna kapitulation blefvo omkring 14,000 man, bland
hvilka nära 1400 officerare, krigsfångar. Omkring 5000 voro
blesserade. Ifrån denna dag började kedjan af de lidanden och bittra
förödmjukelser, under hvilkas tyngd mången tapper Carolin prisade
dem lyckliga, som utan vetskap om stundande nederlag och
olycksöden fallit med vapen i hand.

Den 3 Juli<footnote>Lyth. </footnote> afmarcherade de båda blandade arméerna till
Pultawa, dit man anlände den 6. Redan under detta tåg brötos
kapitulationens vilkor, i det de fleste officerarne måste lemna ifrån
sig gevär och värjor<footnote>O. M. Krebs’ Lefvernesbeskrifning hos Ennes, II: 249. Lyth. </footnote>. Generalerna fingo äfven snart utbyta sina
värjor emot smärre — leksaker, som Zaren förunnade dessa män.
Han emottog de ankommande med mycken artighet; äfven hans
officerare voro emot Svenskarna så uppmärksamma och höfliga, 
att man i början icke kunde se, hvilka voro de segrande. Om
accordet utlät sig Zaren på sin brutna Tyska: <i>datt soll heilig
gehalten werden</i><footnote>Creutz Berättelse sid. 430. </footnote>. Ett grymt gäckeri, ty snart glömde han, hvad han
var skyldig tapperheten. Den 7 Juli blefvo de fångna, med sina
förlorade troféer, under ett slags triumf förda genom staden Pultawa
till Ryska lägret, der generaler, officerare och gemena inlogerades
hos sina fiender af motsvarande grader; officerarne hvar hos sitt
folk. Men inom kort skildes de ifrån sina Regementen<footnote>a. st. sid. 431. </footnote>. Efter
åtta dagars stillastående blefvo fångarna indelte i 3 divisioner och
afförda<footnote>Detta tåg var för fångarna mycket mödosamt och besvärligt, emedan de under
en omvexlande varm och regnig väderlek oftast måste ligga på fältet under bar
himmel. »Trötta voro vi, dock tordes vi icke begifva oss till någon säker ro och sömn,
emedan vi osäkra voro att fienden oss aldeles beröfva skulle våra ringa kläder, jemte
den brödbetan, hvarmed vi vår hunger stilla skulle.» — Lyth. </footnote> till städerna Kiew, Czernigow och Smolensk, samt
angränsande orter: generalitetet och åtskilliga officerare sändes till
fästningen Oranienburg<footnote>Nils Bondes Lefvernesbeskrifning hos Ennes, II: 350. </footnote>. Alltså hade nu Zar Peter kärnan af Svenska
krigsmakten i sina händer och kunde med hela sin styrka vända
sig till eröfringen af de utblottade Östersjö-provinserna.

Innan vi gå vidare i berättelsen, vilja vi kasta en blick
tillbaka på de fångar, som blifvit bortförda till Ryssland före slaget
vid Pultawa, hufvudsakligen från nyssnämnda provinser. Den
förste Svenske fånge, som Zaren tog i början af kriget, då han tågade
emot Narva, var Fänriken S. D. Barohn af H. R. Horns Regemente.
Dess behandling förebildade hvad andra hade att vänta sig, och
kan förtjena att nämnas. Då Zaren sporde honom om fästningens
tillstånd och försvarsanstalter m. m., men icke erhöll tillfredsställande 
upplysningar, slog han honom i ansigtet och tillfogade
honom egenhändigt svåra sår, efter hvilka ärren aldrig utplånades.
En General-Major, Ivan Ivanowitz Butturlin, följde sin herrskares
exempel och slog Fänriken äfvenledes, hvarefter han upplyftade
och visade Zaren sin hand, som blifvit blodig, och sade, att han
så skulle handtera Svenskarne, som denne<footnote>Riddarhus-ark. Placerings-Commissionens Handlingar, Tom. 1. Barohn blef
sedan befriad genom slaget vid Narva, hvarest Butturlin blef fången. Man känner
icke att denne på något sätt blifvit misshandlad af Svenskarne. </footnote>.

Zaren hade erhållit krigsfångar till något större antal i
träffningarne vid Errastfer 1701 och Sagnitz 1702 samt då följande
fästningar föllo: Marienburg och Nöteborg 1702, Nyenskans 1703,
Narva, Dorpt och Ivanogorod 1704. Vi kunna ock här tillägga, att
ytterligare föllo Wiborg, Riga, Dünamünde, Pernau, Kexholm och
Revel 1710. Alla dessa städer och fästningar, utom Narva, som
intogs med storm, hade kapitulerat med vilkor, att garnizonerna
skulle få fritt aftåga. Men tvertemot löfte blefvo de antingen
plundrade och misshandlade eller ock bortförda. Så isynnerhet vid
Nyenskans, Wiborg och Riga<footnote>Jfr. Nordberg, Carl XII:s Historia. </footnote>. Dessutom bortfördes från
Östersjö-provinserna en mängd civila tjenstemän och borgare, handtverkare,
qvinnor och barn, utan skoning och afseende på ålder eller kön.
Stora skaror af bönder drefvos ifrån sina hem till fjerran trakter,
hvarifrån de aldrig kommo tillbaka. Väl skonade Zaren något mera
de olyckliga Östersjö-provinserna efter 1704, ty han började då
hoppas att kunna behålla dem; men när Carl XII nalkades 1708
med sin välrustade här, beslöt han att ödelägga dem med eld och
svärd. Då bortfördes ånyo mycket folk, på det mest upprörande
sätt, under en sträng vinterköld: unga och gamla, fattiga och rika,
friska och sjuka, till och med döende<footnote>Fryxell, Berättelser ur Svenska Historien, 22 del. 2 häft 88, 89 sidd. </footnote>.

Af de Svenskar som följt med Konungen öfver Dniepern och
genom ödemarken på andra sidan om denna flod sökte rädda sig
till Turkiet, blefvo omkring 500 bortsnappade vid Bugströmmen af
Ryssar, som Zaren utsändt att förfölja dem. Af de återstående,
som kommo fram till den minnesvärda staden Bender, afsände
konungen omkring 500 man under Öfversten A. Gyllenkroks befäl
till Polen; men Gyllenkrok blef under vägen öfverraskad af en
större Rysk truppstyrka och måste med sitt folk gifva sig fången vid
Czernowitz den 24 Sept. 1709. Få, ganska få voro alltså de trogna
kämpar, som Carl XII hade qvar hos sig; men från och med 1710
befunno sig omkring 20,000 Svenska krigare i Rysk fångenskap,
och af dessa omkring 1800 eller kanske 2000 officerare, jemte en
stor mängd prester samt Stabs- och Civil-Betjente, som tillhörde
arméen.

Efter denna korta öfversigt, vilja vi gå något tillbaka i tiden,
och återtaga den egentliga berättelsens tråd. I December månad
1709 gaf Zaren ordres, att Svenska krigsfångarne skulle föras till
Moskwa, dit de ock samlades före jul. Här träffade många krigare
vänner och anhöriga, föräldrar och syskon, som de icke sett sedan
lyckligare dagar eller anat att de skulle finna i fångenskap och
armod. Den 22 i samma månad höll Zaren sitt bekanta triumftåg
genom staden, hvarvid alla de fångna Svenska krigarne ända till
den ringaste<footnote>C. F. v. Wreech, Historie von denen Schwedischen Gefangenen in Russland
and Siberien, sid. 12. </footnote> måste deltaga. Efter rang och ordning indelte gingo
först de gemena, derefter under- och öfver-officerare, efter deras
grader, samt öfverstar och generaler, Fältmarskalken Rehnsköld och
Öfverste-Marskalken Piper. Här såg man ock det tagna Artilleriet
jemte de troféer, som blifvit eröfrade vid Liesna och Pultawa,
äfven den sönderskjutna bår, hvarpå den sårade konung Carl låtit
föra sig omkring i Pultawa-slaget. Marchen togs genom åtskilliga
äreportar, hvilka voro utsirade med deviser till segervinnarens ära
och de öfvervunnas förakt. Hvad som mest fägnade folkhoparna
att se, var bilden af ett lejon, fängsladt med jernkedjor. På vissa
ställen funnos bodar och stånd, uppslagna af bräder, der hvem som
ville fick förpläga sig med bränvin, öl och vin. När mörkret inföll
illuminerades staden. Fångarna fördes då till sina anvisade qvarter<footnote>Om qvarterens beskaffenhet skrifver Lyth: »Här blefvo vi uti staden i en
liten stuga till 30 à 40 Officerare inqvarterade, så att ingen lägenhet var för oss att
kunna få blifva i stugan, utan vi måste hålla förstugan och gården för vårt qvarter
till godo uti en odräglig köld, att det stod ganska slätt till med oss fattiga fångar.
Om dagen sökte vi till skiftes att få sofva en liten stund, men om nätterna vakade
vi continuerligen, då vi änteligen suto tillsammans på bänkar och golfvet, talandes
vid hvarandra om vårt elände, hvarvid jemväl mången djup suck af ett bedröfvadt
bröst utflög. Vi, som kamrater för detta i fält varit, uppmuntrade hvarandra och
hemställde den nådige Gudens vilja alltsammans med tålamod att undergå, hvad han
öfver oss ondt eller godt bestämt hade.» </footnote>; 
Piper, Rehnsköld och Lewenhaupt jemte General-majorer och
flere Öfverstar inlogerades i det s. k. Persianska huset, der de
strängt bevakades<footnote>Creutz Ber., sid. 436. </footnote>.

Efter den förödmjukelse, som vederfarits fångarna, kommo snart
nöden och eländet i hela sin vidd, isynnerhet under de inbrytande
helgedagarna. Till sitt underhåll fick gemene man af Zaren 3 styfver 
om dagen, men officerarne fingo ingenting<footnote>Nils Bonde, hos Ennes, II: 351. Lyth berättar, att Zaren vid denna tid lät
utdela bland de nödtorftigaste officerarne korta fårskinspelsar samt strumpor och skor. </footnote>, utan måste sälja
sina hästar, dyrbarheter, till och med kläder för att kunna
uppehålla sig. Dagligen kommo hoptals ryttare och soldater till sina
öfverstar och tiggde någon skilling till bröd för att icke dö af
hunger. „Af Ryssarne fingo de icke låna en skål eller ämbar att hemta
vatten med, icke en kruka att koka uti, icke en knif eller sax, ty
det hette straxt: Pagan, det är hedniskt och orent; och när en
Svensk soldat dog i huset, kastade man honom ut genom fönstret
på gatan, att icke liket måtte orena dörren„. Vidskepelsen lät dessa
lik ligga obegrafne att sönderslitas af hundar<footnote>Jfr. Nordberg, a. st. II: 304, Creutz Berättelse sid. 437, item: Riksark.
Concepter till Pipers och Rehnskölds brefvexling åren 1710—1714. Br. t. Stats-Cont.
d. 16 Jan. 1710. </footnote>.

Den som verksammast bidrog till att hjelpa fångarna i deras
svåra betryck, var Piper, hvilken under fångenskapen framstår
såsom en ädel man, lika trogen sin konung och sitt fädernesland,
som oförfärad inför sin förtryckare. Af Zaren behandlades han
mycket hårdt, stundom grymt, hvarom mera längre fram. I samråd
med Gyllenkrok uppgjorde Piper ett förslag till folkets understödjande 
på det sätt, att han sjelf ville uppnegotiera penningar genom
vexlar ställda på Stats Contoret i Stockholm. Dessa penningar skulle
fördelas på Regementena, och samtlige General-Majorer och
Öfverstar deremot förbinda sig att hålla Piper skadeslös, ifall
Stats-Contoret icke inlöste vexlarna inom förfallodag. Skulle Generaler och
Öfverstar genom enskilt kredits anlitande kunna sörja hvar för sitt
Regemente, ansåg man det vara så mycket bättre och mera
berömvärdt. Man förmodade att Regements-officerarne icke skulle begära
att få något understöd, utan sjelfva efter egen förmåga kunna skaffa
sig sitt uppehälle; men om någon vore så utan all kredit, att han
det ej förmådde, skulle han erhålla så stort gage, som komme att
tilldelas en Kapten. De af officerarne, som eljest hade enskilt
förmögenhet eller kredit, ansågos icke behöfva någon andel i penningelånen, 
för att icke minska den summa, som nu vore så af nöden
för de alldeles medellösas underhåll. För öfrigt skulle en Kapten
eller Ryttmästare bekomma 7 Dal. Sm:t i månaden; en Löjtnant,
Fänrik eller Cornett 6 Dal. Sm:t; hvar Under-officer och gemen,
som icke åtnjöte något af Hans Zariska Maj:t, 2 kopek om dagen<footnote>Jfr. Creutz Berättelse sid. 449, ff. </footnote>.
Härom blefvo samtlige Generaler och Öfverstar ense, och Piper
försköt till en början 24,000 Dal. Sm:t, likasom Lewenhaupt 2000 
R:dr<footnote>Creutz a. st. 445. </footnote>. Piper och Rehnsköld afläto skrifvelser till Svenska Rådet
och Stats-Contoret<footnote>Riksark. Br. d. 16 Jan. 1710. </footnote> med anhållan om att få vexlar på 50,000 Dal.
Sm:t i Hamburg honorerade; likaså till Defensions-Commissionen<footnote>Riksark. Br. d. 1 Febr. 1710. </footnote>
i Stockholm med förklaring att Öfverstarne vid de ständiga
Regementena ville anskaffa medel för dem, allenast de finge fritt
disponera hemmans- och löningsräntor samt ryttares och soldaters
löningar hemma i landet. Hos Zaren anhöll man ock genom Ministern
Gollofkin om hjelp.

Emellertid gingo penninge-negotiationerna långsamt, hvartill
bland annat den gamla oenigheten mellan Piper och Rehnsköld var
någon orsak. Snart visste köpmännen i Moskwa att berätta om
deras Excellencers fiendskap, som äfven i dessa bedröfliga tider
motverkade det gemensamma bästa. Lewenhaupt och Creutz vågade
göra föreställningar. Piper visade sig försonlig, beklagade det
olyckliga förhållandet och sade sig „vilja i allt hvad skäligt vore
beqväma sig„. Rehnsköld deremot talade om complott, hotade Generalen 
och utfor på sitt vanliga bistra sätt. Då Lewenhaupt och Creutz
berättade, huru de i sitt ärende blifvit mottagne af Fältmarskalken,
svarade Piper: <i>Sen J huru han är fatt? Hvad skall jag göra?
Oenigheten har gjort oss skada nog, det skall jag väl veta.</i> „Uppå detta har
händt dagen efter — säger Creutz — att Hans Excellence
Fältmarskalken gått in till Hans Excellence Grefve Piper, och så
umgåtts, som de aldrig varit ovänner„<footnote>Creutz Berättelse, sidd. 441, ff. </footnote>.

Under Januari månad 1710 började fångarna att bortföras:
manskapet till arbetscommenderingar på aflägsna orter, isynnerhet
vid jernverk och grufvor i Siberien. Många måste arbeta på
uppbyggandet af den nya hufvudstaden Petersburg; andra åter fördes
till en mängd rika Bojarers egendomar. Med hvarje större trupp
fingo alltid, på begäran af Piper och Rehnsköld<footnote>Riksark. Bref till General-Guvernören Gagarin d. 1 Febr. 1710. </footnote>, vissa
Underofficerare medfölja, äfvensom prester, så långt deras antal räckte
till. Med manskapet förenades ock fångna handtverkare och
landtfolk. Svenskarne nödgades se, huru Ryska soldater på de
offentliga torgen i Moskwa sålde qvinnor och barn, dem de tagit i
Finland. Färre voro likväl de olyckliga, som här såldes, än de som
såldes till Turkar och Tartarer, ur hvilkas våld de aldrig kunde
hoppas att blifva befriade<footnote>Nordberg, II: 304. I Handlingar hörande till Konung Carl XII:s Historia
berättar Taffeltäckaren Hultman, att konungen i Bender igenlöste 6 Finska flickor,
som af Ryssarna blifvit bortförda från Narwa och sålda till slafvinnor hos Turkarna. </footnote>. Största delen af Kompani-officerarne,
omkring 1700, blefvo afsände och kringströdde i en mängd städer,
isynnerhet i Guvernementerne Archangel, Vologda, Kasan, Simbirsk
och Astrakan<footnote>Ennes. </footnote>. Generalitet och Regements-officerarne, jemte några
Kompani-officerare samt större delen af Fält-Cancelliets och
Krigs-Commissariatets personal, fingo qvarstanna i Moskwa<footnote>Jfr. Nils Bondes Lefvernesbeskrifning hos Ennes, II: 351. </footnote>. När
officerarne bortfördes, begärde man att de, som tillhörde samma
Regementen, skulle få föras till samma ort<footnote>Riksark. Pipers och Rehnskölds Br. t. Gagarin d. 1 Febr. 1710. </footnote>; men Ryska auctoriteterna 
gingo alltför summariskt tillväga i detta fall. Föräldrar och
syskon blefvo ofta emot all billighet åtskiljda; icke ens värnlösa
qvinnor fingo åtfölja sina anhöriga<footnote>Jfr. O. M. Krebs Lefvernesbeskr. hos Ennes, II: 260. </footnote>. Hvad ännu betänkligare var,
man visste icke hvart alla afsändes. Piper och Rehnsköld begärde
af Ministern Gollofkin upplysning derom, på det de måtte kunna
tillsända fångarna de understödsmedel, som möjligen kunde anskaffas 
genom lån eller erhållas från Sverige<footnote>Riksark. Bref t. Ministern Gollofkin d. 18 Jan. 1710. </footnote>. Till dess detta kunde
ske, anhöllo de ock, att Ministern täcktes vidtaga den anordning,
att fångarna i sina förvisningsorter måtte af Ryska kassor få lyfta
några förskotter, som framdeles skulle godtgöras. Sådant beviljades 
på få ställen, och detta med svårighet, på andra icke. Orsakerna 
voro dels att officerarne icke hade någon kredit: de visste
sjelfva ännu icke hvad de kunde vänta sig hemifrån; dels emedan
Ryssarna ville underkasta Svenskarne en långt drifven nöd, för att
derigenom tvinga dem att gå i deras tjenst. Åtskilliga värfvade
Regementen, som bestodo af Tyskar<footnote>Exempel på motsatsen kunna anföras: »Många främmande officerare från Saxen,
Schlesien och Mecklenburg, som några år tjent kronan Sverige, ville hellre såsom
ärligt folk gå i drängarbete hos sina värdar och således skaffa sig födan, än bryta
den trohetsed, som de gifvit Konung Carl, hvilken de hoppades än en gång få se och
tjena.« — Nordberg, II: 548. </footnote>, togo ock tidigt nog tjenst, 
så väl officerare som manskap. Få voro deremot de Svenskar, som
togo en sådan nödutväg i sitt elände<footnote>Riksark. Pipers och Rehnskölds Br. t. Stats-Cont. d. 16 Jan. 1712. </footnote>.

Här torde vara lämpligt att berätta huru fångarna snart
ytterligare förskingrades och bortfördes till Siberien, der de hade att
utstå den längsta och svåraste pröfningen. Detta skedde på
befallning af Zaren, till följe af ett rymningsförsök, som ett stort antal
officerare gjorde i Kasan hösten 1710, och hvarom mera längre
fram. Fångarna indelades, såsom förut skett, i sviter af 100, som
följde den ena kort efter den andra. När våren 1711 inföll,
färdades de på de sammanhängande floderna på skutor och smärre
fartyg ända till staden Solikamski, der en del fick qvarstanna.
Derefter fortsattes resan landvägen öfver Uralbergets skogbeväxta
höjder till staden Werchaturie, som ligger på östra sidan om denna
bergskedja vid ett pass, hvilket likasom bildar ingångsporten till
Siberien. Under denna färd, som af flere sviter företogs på
vinterföret 1711—1712, fingo fångarna skjuts. Men många Officerare
voro nu så utblottade och nödställda, att de hellre togo penningar
af de bönder, som voro beordrade att lemna dem hästar, och i
stället tillryggalade den långa och mödosamma vägen till fots<footnote>Wreech, sid. 18. </footnote>. I
Werchaturie blefvo några qvarlemnade; men den stora mängden
måste fortsätta vidare och seglade på floderna till Tobolsk, dit första
sviten anlände den 26 Augusti 1711 och hvarest slutligen sammanfördes 
omkring 850 Officerare<footnote>Ennes. </footnote>. Andra förlades i Tjumen, Japanchin, 
Tomsk m. fl. städer. Några, som på ett eller annat sätt
förbrutit sig mot Ryssarna, blefvo sände till Irkutsk<footnote>Dit skickades bland andra den tappre General-Adjutanten Kanefehr. Ennes,
I: 84. </footnote>, som ligger vid
Sajanska berget, nära sjön Baikal. De, som fått qvarstanna i det
Europeiska Ryssland, hade likväl föga afundsvärdare lott än de som
i Asien måste framsläpa ett uselt lif bland råa och obildade
folkslag, såsom Jakuter, Jukagirer och Tunguser.

Från dessa fjerrbelägna trakter vilja vi emellertid återvända
till fäderneslandet för att tillse, hvilka mått och steg man der
vidtog för att rädda landets „ädlaste och tappraste„ söner ifrån att
förgås af brist på kläder och föda. Ställningen var der mycket
bedröflig. Konungen var borta i Turkiet. Danskarna hade efter 
Pultawa-slaget brutit freden och infallit i Skåne i slutet af 1709,
blifvit slagna af Stenbock och måst gå tillbaka, men hotade att
återvända om hösten 1710. Väl kommo de icke, men i stället en annan
fiende, den förfärliga pesten, som gick fram öfver hela landet,
ödelade hus och gårdar och bortryckte ensamt i hufvudstaden omkring
20,000 menniskor. Folket var modfäldt och nedslaget, tillgångarna
uttömda. Under sådana förhållanden var det svårt att bispringa
de förgätna krigare, af hvilka mången hemma ansågs och sörjdes
såsom död.

Enligt Konungens Bref från Bender af den 13, 14, 15, 16 och
17 September 1709<footnote>Riks-Registraturet. </footnote> skulle Fältmarskalken Rehnsköld under
fångenskapen åtnjuta hela sin lön; men General-majorer, Öfverstar och
Officerare, samt Fält-Cancelliets personal och öfrige Civilbetjente
halfva lönen. Officerarne vid de ständiga Regementena skulle
uppbära sin halfva lön af hemmans- och löningsräntor; den andra
hälften måste reserveras, ty samma Regementen skulle i landet
uppsättas ånyo, hvilket ock skedde. Men den stora mängden
Dubblerings-officerare, äfvensom de vid värfvade Regementena, skulle
genom Stats-Contorets försorg erhålla sina halfva löner, „blifvandes
den andra hälften för dem en underdånig fordran„. Dessa påbud
kunde emellertid icke efterkommas; under den allmänna
penningeförlägenheten blefvo de vexlar, som af Generalitetet i Moskwa
blifvit utgifna, af Stats-Contoret icke inlösta, tillfölje hvaraf Generaler
och Öfverstar snart förlorade sin enskilta kredit<footnote>Riksark. Pipers och Rehnskölds Bref till Stats-Contoret d. 16 Jan. 1712. </footnote>, och endast
antogos såsom borgen i massa för de medel, som de tid efter annan
lyckades upplåna. Öfverstarne äfvensom officerarne vid de ständiga 
Regementena hade redan 1710 enskilt börjat infordra sina
löningsandelar af Regements-skrifvarne hemma i landet<footnote>Riksark. Piper och Rehnsköld till Kammar-Collegium d. 20 Maj 1713. </footnote>; men dessa
senare hade stundom svårighet att göra sina uppbörder, och ofta
gåfvo de ej någon underrättelse åt de aflägsna fångarna, huru
mycket hade influtit eller kunde disponeras för deras räkning.
Häröfver klagades för konungen, som genom ett strängt Bref<footnote>Riks-Registr. </footnote> från
Bender den 16 October 1712 befallte Regements-skrifvarne att
noggrant verkställa sina uppbörder samt genom correspondens med de
fångna officerarne gifva dem de underrättelser, som dessa 
åstundade<footnote>Jfr. Piper och Rehnsköld till General-majorer och Öfverstar, Extract af
Kammar-Collegii Bref d. 31 Maj 1714. Riksark. </footnote>. Ifrån denna tid började aflöningarne<footnote>Härvid är att märka, att flere officerare hade familjer att underhålla hemma
i landet och följaktligen icke för sig sjelfva kunde använda sina halfva löner, äfven
om de utfallit såsom Konungen förordnat. </footnote>, eller så mycket
som kunde åstadkommas, afsändas till Moskwa genom
Kammar-Collegii försorg. Detta var emellertid otillräckligt, och ända till den
20 Maj 1713 hade en ganska ringa summa inkommit för de ständiga 
Regementena. De värfvade, äfvensom de, hvilka skulle åtnjuta
sin aflöning af Stats-Contoret, fingo ännu mindre, ty hvad
Stats-Contoret kunde öfversända, förslog icke mycket bland de många.
Ända till slutet af 1711 hade aflöningarna från Stats-Contoret under
2½ år endast utfallit för 9 månader<footnote>Riksark. anf. Br. d. 16 Jan. 1712. </footnote>. Slutligen sågo sig Piper och
Rehnsköld nödsakade att slå tillsammans alla inflytande medel till
en gemensam kassa, och deraf göra utdelning så långt medlen räckte
till<footnote>Riksark. Bref till Stats-Cont. d. 11 Febr. 1713. </footnote>. På detta sätt synes man ock sedermera allt framgent hafva
gått till väga.

Piper, som var en mycket rik man, gjorde allt hvad på
honom ankom för att bispringa de mest nödlidande. Tid efter annan
skref<footnote>Riksark. </footnote> han till sin Grefvinna, sin „kära Stina„ på Ängsö, och bad
henne inlösa vexlar. Då Konungen från Turkiet anländt till Stralsund, 
skref han till honom den 14 December 1714 och bad om hjelp
för sina medfångar<footnote>Riksark. </footnote>. Få dagar härefter blef Piper bortförd.
Derom, äfvensom om fångarnas släta tillstånd vid denna tid, skrifver<footnote>Riksark. </footnote>
Rehnsköld till Stats Contoret den 28 December 1714 sålunda:
„Deras ährade skrifvelse, dat. d. 30 sistl. till Kongl. Rådet,
Öfverste-marskalken Piper och mig, är oss för kort sedan vähl
tillhandakommen, jemte en vexel dervid af 3,600 Rubel till fångarnes
underhåll, hvilken man låtit incassera. Sedermera är händt, det icke
allenast Kongl. Rådet, Öfverste-marskalken plötsligen är blefven
bortförd härifrån, utan är ock jag, jemte det öfriga Generalitet,
ansagd, att oss äfven detsamma i dessa dagar lärer vederfahras,
hvarigenom oss betages tillfälle att continuera uti den omsorg vi
härtills efter möjeligaste burit till de arme, usle och förlåtne
fångarnes räddning, som äre kringströdde här i landet. Önskeligt 
hade varit, att det Kongl. Stats-Contoret vid sådan Christlig och
billig omsorg hade kunnat gripa oss med större eftertryck under
armarna, och alltför beklageligt är nu, att efter så långt väntande
och så många goda löften ingen erkläckligare summa följt än som
ofvanbemäldte ringa Post, hvilken, när densamma fördelas mellan
alle samtlige, löper intet mera än som femb daler Sm:t på personen. 
Jag ser alltså med största bedröfvelse fångarnes änteliga
undergång och förtviflan för ögonen. De hafva till en så stor
myckenhet härtills tåleligen och sjelf med fiendens förundran dragit den
allra svåraste och bittraste nöden blott och allena af trohet till sin
nådiga Konung och Öfverhet, ja månge af hunger och nakenhet satt
lifvet till, utan att vilja bryta sådan trohet, huru de ock dertill
blifvit lockade„. — — — 

Generalerna blefvo ock verkligen på nyåret 1715 för någon
tid aflägsnade från Moskwa.

Innan vi öfvergå till en närmare redogörelse för fångarnes
tillstånd, vilja vi tillse, huru de i allmänhet behandlades af Zaren
och Ryssarna. Hvad som redan är anfördt kan måhända gifva
någon föreställning derom, men mycket kan tilläggas. Vi hafva nyligen 
sett, huru Piper bortfördes kort före julen 1714 till Petersburg.
Han fick der bo i ett uselt trädkyffe och se, huru Rysslands nya
hufvudstad uppbyggdes på en jord, som tillhörde Sverige. Det är
allmänt bekant huru Zaren 1715 lät honom hungra i 17 dagar för
att aftvinga honom en vexel på 30,000 R:dr, att af hans Grefvinna
betalas i Amsterdam till Ryske Ministern Kurakin. Då denna summa
icke aflemnades, enligt Pipers egen önskan och begäran, hvarom
han hemligen underrättat både sin Grefvinna och äfven Konungen,
blef han insatt på fästningen Nöteborg, der han under mycken
svårighet och ringa skötsel ändade sina dagar den 19 Maj 1716, 68
år och 10 månader gammal<footnote>Biogr. Lex. Band. 11, sid. 241. </footnote>. Sådan behandling vederfors emot
all folkrätt Konungens Förste Minister. Öfver Stats-Secreteraren
Hermelins öde hvilar ett dunkel, som nästan låter ana någon
grymhet. En berättelse säger, att Zaren, då han fått honom i sitt våld
vid Pultawa, med mycken vrede förebrådt honom hans bittra
politiska skrifter samt derefter under marquisen till sitt tält låtit
nedsabla honom; en annan, att Hermelin blifvit bortförd till ett
Munkkloster i Astrakan och der likasom begrafven för verlden<footnote>Biogr. Lex. Band. 6, sid. 112, f. </footnote>.

Rehnsköld och Lewenhaupt<footnote>Vid triumfen i Moskwa presenterade Zaren Lewenhaupt såsom en tapper man
för sin syster Prinsessan Nathalia, och yttrade till honom några förbindliga ord.
Lewenhaupt svarade: »Jag hafver stor respect för min allernådigste Konung att tjena
honom såsom en bra karl; jag hafver äfven respect för en tapper fiende». Zaren:
»Jag gifver eder djefvulen med eder respect; om edert folk vid Liesna blifvit
stillastående i skogen och brukat mina kanoner, sedan mitt folk gått derifrån, så haden J
slagit mig den dagen. Der var en rätt Action, men vid Pultawa var lappri». — 
Några anm. vid Kon. Carl XII:s Hist., som auctoren (Göran Nordberg) a part sina
vänner meddelat. Högv. Preste-Ståndets ark. </footnote> bemöttes af Zaren med mycken
aktning, likaså de högre officerarne i allmänhet, af hvilka de fleste
fingo tillbringa de första fångenskapsåren i Moskwa och ofta voro
i tillfälle att bispringa sina medfångar. Dock voro äfven de
underkastade Zarens nycker och fingo erfara prof på hans häftiga och
ombytliga lynne, i det han stundom lät strängt bevaka dem, stundom
åter gaf dem mera frihet och uppmanade sina Ryssar att bemöta
fångarna väl och likasom visa både dem och verlden, att Ryssland
numera vore ett civiliseradt land. Men annorlunda fick det arma
folket erfara. De gemena blefvo illa handterade och drifna till strängt
arbete, fingo otillräckliga kläder, usel föda och måste bo
sammanpackade. Derföre dukade ock många af dem under för så väl
lekamlig som andlig nöd. Deras klagan banade sig någon gång väg
till Generalitetet i Moskwa. Så länge Piper förmådde, förde han
alltid oförskräckt de betrycktas talan och fruktade icke att göra
Zaren skarpa föreställningar och vädja till hans mensklighet<footnote>Jfr. Pipers och Rehnskölds Memorial till Zaren d. 10 Jan. 1712 angående
fångarna vid Voronesch. Riksark. </footnote>. De
fångar, som voro kringspridda på Bojarernas egendomar hade
ingalunda bättre än de, som voro vid allmänna arbetscommenderingar. 
Tvertom voro de alldeles lemnade åt godtycket och behandlades 
såsom lifegna eller slafvar, insattes af sina herrar i fängelse
och stodo alltid under knutpiskans välde<footnote>Riksark. Piper och Rehnsköld till Zaren d. 31 Aug. 1713. </footnote>. Undantag funnos dock,
ty ädla menniskor finnas öfverallt. Men öfverhufvud taget var tiden
hårdhändt mot ett hårdhändt slägte.

De tappra och stolta officerarne hade svårt att fördraga de
smädelser och förolämpningar, som de hade att lida både af de
mera bildade Ryssarna och de råa folkhoparna. Några drag kunna
anföras. Öfverste-Löjtnanten O. M. Krebs berättar följande, som
hände en svit officerare i staden Uffa under färden till Siberien.
Commendanten i Uffa skulle anskaffa fartyg till fångarnas
transporterande, men som han ville nog tätt sammanpacka dem, sade de
emot och ville icke gå ombord, innan de fingo så många fartyg,
att de beqvämligen kunde rymmas. Han kunde icke på något sätt
tvinga dem. Emellertid lät han uppställa allesammans framför
Precassen eller Cancelliet för att uppropas och mönstras. Af
högdragenhet ville han att de skulle stå med blottade hufvuden för
honom, hvartill större delen icke ville låta beqväma sig. Commendanten 
befallte då sina Denschikar och tjensteandar att slå hattarna
af officerarnes hufvuden; men när dessa kommo till tvenne bröder
Ridderschantz, och några andra, fingo de örfilar och slag igen.
Under det slagsmål, som uppkom, sprang en Ryss till kyrkan och
klämtade i stormklockan, hvarigenom mycket folk med käppar,
störar och pikar samlades och öfverföll fångarna, af hvilka någre
blefvo illa slagne och från platsen bortsläpade. De andra värjde
sig så godt de kunde med hvad de togo ur händerna på Ryssarna.
Troligen hade en blodigare massacre inträffat, om ej en beskedlig
Rysk Öfverste kommit till platsen, kört bort folket och låtit föra
fångarna till deras qvarter. Öfver sådan medfart uppsatte officerarne 
en skrift till Zaren och begärde upprättelse samt straff för
Commendanten. „Men derpå — tillägger berättaren — erhöllo vi
aldrig svar; utan var och förblef stryk behållna gåfvor. Dock
bekommo vi straxt flera fartyg„<footnote>Ennes, II: 256. </footnote>. En annan svit af några och trettio
officerare anfölls under vägen till staden Vologda af 500 Siberiske
Recruter; men de gamla Bussarna slogo dessa skolgossar i
krigstjensten tillbaka<footnote>Nils Bondes Lefvernesbeskrifning, hos Ennes, II: 352. </footnote>. I förvisningsorterna yppades ej sällan slagsmål,
emedan Ryssarna synnerligen vid högtiderna under sitt fylleri skällde
på de förhatliga fångarna. Dessa hade inga andra vapen till sitt
försvar än stora påkar, som kallades Dubbliner och med hvilka de
ofta så „tilltvålade„ Ryssarna, att dessa gerna önskat sig vara slika
gäster qvitt<footnote>G. A. Piper hos Ennes, II: 293. </footnote>.

Men utom fångenskapens vanliga olägenheter, fingo fångarna
stundom på Zarens befallning extra förplägning af misshandling.
Så hände, till exempel, på ett ställe, och kanske på flera, att några
officerare jemte 17 drängar i några veckor höllos inspärrade i en 
s. k. rökstuga. Utanför dörren stodo bönder beväpnade med stora
klubbor; ingen fick gå ut. På tillfrågan, hvarför sådant skedde,
erhölls intet annat svar än att det skedde efter ordres. Sedermera
fick man veta, att det skulle vara en slags vedergällning för Zarens
inspärrande af Turkarna vid Pruthströmmen<footnote>Ennes, a. st. II: 297. </footnote>. På nyåret 1712
afsände Zaren i vredesmod ifrån Petersburg befallning till Senaten i
Moskwa, att genast låta aflifva alla Svenska fångar, som der
funnos. Budet ankom till Moskwa den 17 Januari kl. 8 om morgonen
och kl. 9 sammanträdde Senaten; men kl. 10 anlände ett annat
hemligt bud från Menschikow, att executionen borde uppskjutas,
till dess Zaren hunne besinna sig. Emellertid fördes fångarna
samma dag om qvällen ut till förstäderna och inqvarterades der i små
kyffen, herrar och drängar tillhopa, samt afbidade med oro sitt
ovissa öde. Men hvad Menschikow förutsett, inträffade; Zaren
ångrade sig snart och befallte att fångarne skulle skonas, om de ej
redan voro afrättade. De blefvo sedermera förda tillbaka till
staden<footnote>Nordberg, II: 305. </footnote>.

Samma år den 12 Maj hemsöktes Moskwa af en stor vådeld,
som begynte utanför ringmuren, men kastade sig in i staden och
lade 40,000 hus i aska. Rykten saknades icke, att elden blifvit
anlagd af de Svenska fångarna<footnote>Nordberg, a. st. </footnote>. Samma händelse inträffade ock
nästan samtidigt i Siberiens hufvudstad Tobolsk. Der utbröt en
stor eldsvåda om natten fram emot morgonen till den 29 April.
Några Ryssar satte det ryktet i omlopp, att Svenskarne anstiftat
elden för att under den uppkommande villervallan öfverfalla och
mörda innevånarne; andre sprungo kring gatorna och ropade, att
de värdar, som hade fångar i sina hus, skulle ihjälslå dem.
Folkhoparna skyndade till brandstället med stänger och hvarjehanda
vapen och ett allmänt upplopp kom i gång, hvarvid ett eller annat
tiotal officerare blefvo på ett ömkligt sätt ihjälslagna, somliga i sina
sängar. Många blefvo illa blesserade och kunde med möda undgå
de ursinniga skarornas raseri. Men då man slutligen fått veta
sammanhanget, stillades detta oväsende, som vållat så mycket ondt,
och den fara, som hotat alla med döden, upphörde<footnote>Wreech, sid. 143. Jfr. Ennes. </footnote>. Efter denna
eldsvåda blefvo flere officerare bortsända till Tomsk och Tjumen
eller andra städer, der de hade vida svårare att draga sig fram än
i Tobolsk.

Eljest hade officerarne temligen stor frihet i sina förvisningsorter; 
ville de begifva sig ur städerna ut på landet, fingo de
gemenligen hvar sin vaktkarl med sig, men blefvo alldeles berfriade
från sådan vakt, om de afgåfvo sin parole att ej rymma<footnote>Nils Bondes Lefvernesbeskrifning hos Ennes, II: 353. — 1716 blefvo fångarna
fria från vakten. — Lyth. </footnote>. Gjorde
de försök dertill och blefvo ertappade, då blef straffet vanligen att
de belades med tunga bojor, insattes i hårdt fängelse eller afsändes
till aflägsnare orter i Siberien. De officerare, som icke voro
infödda Svenskar eller Polackar, hade största friheten och fingo
åtminstone i början vistas hvarhelst inom Ryssland de behagade<footnote>Kapten H. Dumkys Biographi, meddelad hos Ennes, II: 445. </footnote>.
Denna frihet begagnade många för att uppsöka sina kringspridda
stridskamrater samt i allmänhet att befordra fångarnas correspondens, 
som tidtals och på flere ställen var förbjuden<footnote>Riddarhus-ark. Plac. commissionens handl. Tom. II. </footnote>, äfvensom
att uppgöra penninge-transactioner med köpmännen. Några företogo 
sig ock sjelfve att drifva handel, hvarvid deras lurendrejeri
icke sällan bestod uti — export af medfångar, som bereddes
utvägar att fly<footnote>Ennes, I: 367. </footnote>. Kaptenen Ph. J. Strahlenberg gjorde vidlyftiga
resor i Siberien, hvaröfver han utarbetade en beskrifning jemte karta,
hvilken slutligen kom i Zarens händer. Zaren fann för godt att
behålla den; ville äfven behålla Strahlenberg i sin tjenst och
tillbjöd honom efter freden att blifva Direktör öfver ett Landtmäteri-Contor, 
som skulle inrättas; men den tappre kaptenen hade alltför
Svenskt sinnelag, och afslog anbudet<footnote>Biographiskt Lex. Band. 16, sid. 87. </footnote>. Några officerare
begagnade den medgifna friheten att, dels för nöjets skull, dels och
hufvudsakligen för sitt uppehälle, idka fiske och jagt<footnote>Wreech, a. st. sid. 557. </footnote>, till dess
jagtförbud för dem i vissa fall gjorde inskränkningar i denna lönande
näring. Björnjagten anstod Carolinerna väl.

Småningom upphörde de våldsamma uppträdena och fångarna
fingo lefva någorlunda i fred. De voro i allmänhet inqvarterade i
borgarhus, der de åtnjöto fria husrum, men intet vidare<footnote>Nils Bonde hos Ennes, II: 352. </footnote>. De 
inrättade sig efter råd och lägenhet på bästa satt. Ett stort antal
officerare hade under fångenskapen träffat sina hustrur och barn,
hvilka måste dela deras nöd; andra gifte sig isynnerhet med
borgaredöttrar, som blifvit bortförda från Östersjö-provinserna eller
Finland<footnote>Då Narwas hjeltemodige försvarare H. R. Horn blef fången, bortfördes äfven
hans minderåriga barn, 1 son och 5 döttrar. Sjelf blef han fri 1707, men barnen
qvarhöllos ända till freden och måste tillbringa sin ungdom i en sjuttonårig
fångenskap, hvarunder 4 af döttrarne blefvo gifta med Svenska officerare. — Ennes. </footnote>. I de städer der något större antal fångar vistades,
constituerades vissa officerare att hafva uppsigt öfver sina medfångar
och besörja deras gemensamma angelägenheter hos Ryska
Auctoriteterna eller Svenska Generalitetet i Moskwa. Såsom sådana
Förmän nämnas Öfverste-Löjtnanten Kaulbars i Tobolsk, Öfversten och
Commendanten Stjernstråhle i Solikamski och Majoren Rahnhjelm i
Klinow<footnote>Riksark. Pipers och Rehnskölds Constitutorial för dessa af d. 4 Jan. 1713. </footnote>. Disciplinen var ej alltid den bästa: de tvister, som
uppstodo emellan officerarne afgjordes ofta genom dueller, hvarvid flere
tillsatte lifvet<footnote>Ennes. </footnote>. De, som gått i tjenst hos Ryssarna och isynnerhet
de, som ombytt religion, voro mycket hatade af sina landsmän, hvilka
afskydde sådant med yttersta förakt<footnote>»Tvenne Svenske prester jemte några officerare och gemena afföllo, bättre Gud,
skändeligen och liderligen ifrån vår rätta Evangeliska Religion till Ryska villfarelsen
och falska läran, hvilka sedermera, isynnerhet presterna, som nu hos Ryssarna Civile
tjenster beklädde, allehanda satans verk och gjerningar för handen hade och praktiserade, 
sökandes besynnerligen oss Svenska fångar i större elände och olycka med sig
att stjelpa och nederstöta. Jag kan väl i sanning säga, att dessa straxt efter affallet
uti sina anleten och ansigten serdeles tecknade blefvo, och är jemväl ingen tvifvel med
mindre de uti sina hjertan och samveten sådt ett brännemärke, en gnagande matk och
orm, ty de sågo vederstyggligare och fasligare ut än andra menniskor.» — — Lyth. </footnote>.

Vanligen en gång om året, på vinterföret, afsändes en eller
flere personer från Tobolsk till Moskwa för att aflemna bref till
fäderneslandet, afhemta ankommande samt den aflöning, som utfallit,
jemte enskiltas penningeremisser från hemmet<footnote>Wreech, sid. 557. </footnote>. Till sådana
beskickningar användes ofta den tappre och verksamme Corpralen af
Lif-drabanterna Bror Rålamb, äfvensom Ryttmästaren Elvers. Öfverallt 
i städerna vid stora stråkvägen till Siberien, och hvarest Svenska 
fångar vistades, emottogo de resande ombuden commissioner
och bref för att återföra andra. Men huru ringa var icke det 
understöd, som de hade att bekomma ur den gemensamma kassan i
Moskwa? Sedan först vissa belopp deraf blifvit afsatta för
communion-vin och medicamenter, skulle det öfriga fördelas. Det var i
sanning icke mycket. Man eger specification på hvad en fången
officer af sin Öfverste bekommit under 10 års fångenskap, nemligen 
158½ Dal. Sm:t, eller icke fullt 16 Dal. Sm:t om året<footnote>Ennes, II: 416. </footnote>. Endast
de, som i fäderneslandet hade enskilt förmögenhet eller egendom
att draga vexlar på, undgingo den allmänna nöden och sökte äfven
efter förmåga bistå sina stridskamrater och vänner. Men den stora
mängden officerare råkade snart i stor fattigdom, isynnerhet i de
aflägsnare eller mindre städer, der de ingenting kunde förtjena.
Från staden Solwytschegodsk skrefvo till exempel tvenne „förnäma„
kaptener i början af 1714 till sina bekanta i Archangel, att de
föregående sommaren skaffat sig sitt lifsuppehälle genom björnjagt,
men under vintern hade de intet att lefva af. Gerna ville de
arbeta, hugga ved eller göra hvad helst de kunde till att förtjena
några kopek; men dertill fanns ingen utväg. Några voro så utblottade, 
att de af sina vapenbröder, som voro i bättre vilkor, begärde
fårpelsar för att dermed skyla sin nakenket och skydda sig för
kölden<footnote>Wreech, a. st. sid. 240. </footnote>. Till General-Guvernören öfver Siberien insände fångarna
ofta suppliker om understöd<footnote>Jfr. Ennes, II: sidd. 382 och 385.</footnote>: denne man var dem mycket
bevågen och skänkte tid efter annan några tusen Rubel till fördelning
bland de mest behöfvande och hjelpte dem för öfrigt i hvad han
kunde<footnote>Wreech, a. st. sid. 555. </footnote>. Äfven andra rika och förnäma Ryssar följde hans
exempel och voro ädelmodiga och hjelpsamma mot de tappra och hårdt
pröfvade krigare, som blifvit försatta i en sådan torftighet<footnote>Till Regements-Pastor Gabriel Lauræus, som under fångenskapen vistades i
Tobolsk, ankom en dag under året 1717 en Rysk gosse, som från en obekant gifvare
öfverlemnade honom en gåfva af 500 Dukater »till de fattiga fångarna». — Wreech,
a. st. sid. 554. </footnote>.

Men behofvet lärer menniskan att arbeta. Dessa män, af hvilka
de fleste från ungdomen haft kriget till sitt yrke och vapnen till
födkrok, fingo nu lära sig fredens idrotter och började utöfva
hvarjehanda handtverk och konster, hvaruti Ryssarna vid denna tid voro
oförfarna. Några företogo sig att samla perlor, slipa dyrbara stenar, 
gravera sigill, sy kläder och handskar, virka och brodera mössor,
börser, schabraker, tapeter m. m., förfärdiga ur, tagelperuker och
andra artiklar. Flere arbetade i silfver och guld, bland hvilka en,
som i ungdomen lärt denna konst, i Tobolsk inrättade en stor verkstad, 
hvartill Guvernören försköt medel. Andra blefvo lärlingar hos
denne mästare, inhemtade konsten och öppnade sedan egna
verkstäder. Så hade en Ryttmästare i barndomen sett sin moder färga
tyger; han påminte sig huru dervid tillgått, och blef nu en välbestäld 
färgare i Siberien. Äfven förbjudna näringar tillgrepos, såsom
att bränna och försälja bränvin samt förfärdiga kort. Några
praktiserade såsom läkare, blefvo skådespelare, bryggare, apothekare
eller minuthandlare<footnote>Flere arbetade ock på landsbygden. Så skrifver Lyth under året 1717: »Hela
detta året uppehöll jag mig med några kamrater uppå landsbygden, 6 mil ifrån
Solikamski, hvarest vi med allehanda arbetande förtjente födan hos bönderne; och gjorde
vi med dem ett kontrakt eller accord, att 4 dagar uti veckan skulle vi hos dem
arbeta, och derföre njuta blotta maten, men de två dagarna Onsdag och Lördag hafva
fritt att fiska och gå på jagt, dermedelst att förskaffa oss något rundare till
lifsuppehälle.» </footnote>. I staden Solikamski såg man den ärrbetäckte
Kaptenen Svante Horn, Friherre af Åminne, till försäljning kringbära
de sadelmakare-arbeten, som hans trogne dräng Daniel förfärdigat.
Ja, han hade sjelf lärt sig att förfärdiga korgar. I den lilla orten
Czuclom åter såg man Fänriken G. A. Piper<footnote>Han var son af en kusin till Öfverste-Marskalken, Kongl. Rådet Carl Piper. </footnote>, ännu mycket ung,
endast tjuguårig, men nästan invalid, emedan han Julaftonen 1708
under den stränga kölden förfrusit sina fötter, förfärdiga „snus- och
tobakshorn, hvilka han på bottnarna med löfverk och deviser
utskar, och för hvilka Ryssarna betalte 6 till 12 styfver stycket„.
Men debiten var ej serdeles stark, säger han. Emellertid uppnådde
somliga en sådan skicklighet i vissa yrken, att de förfärdigade en
mängd varor och lyxartiklar, som hade afsättning icke blott i de
aflägsna småstäderna, utan äfven skickades till Moskwa och der med
fördel såldes. För dem, som på detta sätt kunde skaffa sig sitt
uppehälle<footnote>Om fångarnas inkomster voro ytterst små, så var ock priset på matvaror
ganska ringa. Den oftanämnde Fänriken Piper uppgifver, att i Czuclom (1711) kostade
1 tunna säd 30 kopek, 1 oxe 80 kopek, 40 ägg 1 styfver, 6 kycklingar 1 styfver,
1 får 7 à 8 styfver, 4 harar 1 styfver m. m. — Ennes, II: 295. </footnote>, var det en stor glädje att äfven kunna bistå de
vapenbröder, som dertill voro oförmögne. De brukade merändels bjuda
sina vänner om söndagarna till enkla måltider, som alltid kryddades 
med berättelser och samtal om förflutna dagars bragder och
minnen samt inbördes uppmuntran att ståndaktigt afbida förlossningsstunden. 
Ingenting förenar menniskor i vänskap mera än gemensamt 
utståndna faror och lidanden. Derföre funnos bland dessa
fångna krigare personer, som voro och kallades <i>de oskiljaktige</i><footnote>Om fångarnas arbeten och utkomst jfr. Wreech, Ennes, Lyth. </footnote>.

Genom den förnedring och stora utvärtes nöd, som fångarna
hade att lida, kommo många af dem till eftertanke och besinning
af deras andeliga tillstånd, togo sin tillflykt till Guds ords flitiga
läsande och begrundande och hemtade deraf tröst och styrka att
uthärda vidrigheterna med tålamod<footnote>Taflorna öfver fångarnas tillstånd äro i allmänhet mörka. Måhända likna de
Correggios målning «natten« derutinnan, att det ljus, som genombryter fångenskapens
mörker, utstrålar från Gudabarnet. </footnote>. Oskrymtad gudsfruktan var
ett utmärkande drag hos Carl XII, som äfven återfinnes hos hans
krigare, bland hvilka mången Carolin räknade såsom sina yppersta
klenoder „sin bibel och sin klinga med Carl den tolftes namn uppå„.
Men klingan var nu borttagen och få voro de, som hade biblar<footnote>Förf. har i Stockholm sett den bibel, som kaptenen Sv. Horn egt under
fångenskapen. På permen har han skrifvit bland annat: <br>
<tab><tab> Ack Herre Gud som hjelpa kan, <br>
<tab><tab> Du hjelpe oss i Jesu namn! </footnote>.
Förrådet på andaktsböcker var ganska ringa, hvarföre skrifkunnige
officerare företogo sig att afskrifva sådana samt »prenta»
psalmböcker och bönböcker. Arndts, Arnolds, Müllers, Freylinghausens,
Speners och isynnerhet Frankes religiösa skrifter voro mycket lästa och
gingo i lån från den ene till den andre. De Svenska fångarna i
Ryssland hade fri religionsutöfning<footnote>Att Ryssarna dock stundom försökte göra proselyter, är en sanning, äfvensom
att flere af de ringare fångarna, isynnerhet värnlösa barn, med eller mot sin vilja blefva
omdöpta till Grek. Catolska läran. </footnote>, så att en hvar, på den ort
han befann sig, obehindrad fick begå sin gudstjenst. Vi hafva
redan sett att Regements-presterna fingo medfölja sina församlingar
till skilda orter, och der någon själasörjare icke fanns, förrättade
vanligtvis någon officer prest-sysslan. Fält-Consistorium satt i
Moskwa och fortsatte der under Drabant-Predikanten Göran
Nordbergs styrelse sina göromål efter Svenska kyrkolagen. Årligen
firades fyra Böne-dagar, hvartill texter utsågos i början af Piper,
derefter af Rehnsköld och, sedan han blifvit utvexlad 1718, af den
äldste Generalen.


Förrän fångarna blifvit förskingrade och bortförda till Siberien,
höll Nordberg ett slags prestmöte i Moskwa och meddelade sina
embetsbröder hvarjehanda instructioner, som enhvar på sitt ställe
hade att iakttaga. Men Nordbergs foglighet och fromma nit saknades, 
thy värr, hos flere af presterna, hvarföre de snart kommo i
ett olyckligt förhållande till sina församlingar. Många af dem
beskylldes för oordentligt lefverne och voro sinsemellan oense. Några
officerare hade i Tobolsk inrättat ett serskildt hus för komediers
uppförande, andra gjorde kort, brände bränvin, såsom vi sett, hvilket 
allt var en styggelse för många allvarsamma och fromma män,
som började draga sig ifrån församlingarna och hålla enskilta
sammankomster till inbördes uppbyggelse. Den rättsinnige Nordberg
förmanade såväl fångarna, att under fäderneslandets dåvarande
bekymmersamma ställning och deras eget bedröfliga tillstånd, taga sig
till vara för fåfänga tankar och sysselsättningar, som ock presterna,
att fridsamt och kärleksfullt umgås med dem som börjat grubbla
öfver andeliga ting och visade sig något separatistiska. Några af
presterna följde detta helsosamma råd. Andra deremot förklarade
sig emot „conventiklarna„ och gingo måhända nog strängt tillväga
vid bedömmandet af de skrifter, som fångarna gerna och flitigt
läste. Följden häraf blef den, att det blinda nitet underblåste den
påbörjade söndringen, och att de, som fingo namnet pietister,
fantaster och dylikt, redan tidigt vände sig bort ifrån sina egna
herdar till fremmande, för hvilka de hade mera förtroende. Flere af
de fångna officerarne, bland hvilka företrädesvis må nämnas
Kaptenerna Carl v. Creutz, C. F. v. Wreech och Ph. J. Strahlenberg
satte sig skriftligen i förbindelse med Pastorerna Eberhard och
Roloff i Moskwa, Michaelis i Archangel, samt den berömde Professoren 
Franke i Halle. Dessa ädla män voro mycket verksamma för
fångarnas bästa och visade dem mycken godhet och välvilja. Till
Franke afläto nio officerare, på sina medbröders vägnar, flere
skrifvelser, den första dat. Tobolsk d. 21 Juni 1713, hvaruti de tackade
honom för den rika uppbyggelse, som de under dessa hemsökelsens 
tider erfarit af hans skrifter, samt rådfrågade honom i
hvarjehanda ämnen. Franke svarade, tröstade, uppmuntrade dem att
fortgå på de botfärdigas väg samt verka för de säkras uppväckelse
och bättring. Bland annat skrifver han till dem följande: „Gud
hafver förödmjukat eder, för att upphöja eder; Han hafver låtit
eder öfvervinnas, på det J skulle komma till den lefvande tro, som 
J nu egen, och hvilken är den seger, som öfvervunnit verlden;
Han hafver låtit eder bortföras i fångenskap, för att göra eder
rätteligen fria; Han hafver låtit sända eder i landsflykt, på det J skulle
ernå det rätta fäderneslandet; Han hafver aflägsnat eder långt bort,
på det att J skulle komma desto närmare till honom!„

Professor Franke inskränkte sig icke endast till att genom
brefvexling med fångarna gå dem tillhanda med råd och upplysningar 
i deras andliga angelägenheter, han gjorde ock för dem i
Tyskland insamlingar af böcker, medicamenter och ansenliga
penningesummor, som öfver Moskwa sändes till Siberien<footnote>Om fångarnas religiösa tillstånd och angelägenheter jemför Vreechs ofta citerade 
arbete, hvaruti de omnämnda brefven finnas införda; likaså G. Nordbergs
Biographi uti Biogr. Lex. Band. 10, sid. 22 ff. </footnote>.

I sammanhang med hvad som blifvit anfördt om fångarnas
religiösa tillstånd, torde här vara platsen att nämna något om deras
skole-inrättningar och uppfostrings-anstalter för det uppväxande
slägtet. Det finnes antecknadt om Rehnsköld, att han i Moskwa
öppnade en slags skola och der undervisade unga officerare i allt hvad
som hörde till krigskonsten. Kaptenen H. E. von Buggenhagen af
Gyllenstjernas värfvade Dragoner undervisade de fattiga barnen i
Japanchin, hvarest han vistades<footnote>Ennes I: 344. </footnote>. Men i Tobolsk inrättade
Kaptenen C. F. Wreech, bördig från Schlesien, en skola, som ifrån en
ringa början snart växte till stort omfång och förvärfvade sig
mycket anseende, så att till och med förnäma Ryssar dit sände sina
barn att uppfostras. Huru Wreech kunde åstadkomma allt detta
med tvenne tomma händer, är nästan underbart. Att börja med
hade han åtagit sig att informera några gossar, men fick snart flera
lärjungar, hyrde sig en rymligare lokal och antog medlärare,
allesammans fattiga och rättskaffens krigare, som nu blefvo skolmästare.
De skämtade stundom öfver sina nya befattningar och påminte hvar
andra, huruledes Dionysius ifrån konung i Syracusa blef
skolmästare i Corinth. Inspektor för skolan blef Pastorn vid Björneborgs
Regemente Gabriel Lauræus, en man lika utmärkt för sin fromhet
som outtröttlig att arbeta för fångarnes väl. I Mars 1715 inköptes
för en med mycken svårighet sammanbragt summa af 45 Rubel ett
skolhus, som samma år i Maj månad af vådeld lades i aska,
hvarefter en lada användes i dess ställe. Emellertid gjorde barnens
föräldrar och deras vänner sammanskott och tid efter annan inflöto 
gåfvor isynnerhet från Moskwa, der Öfverste-Löjtnanten Issendorff
gjorde goda insamlingar, så att Wreech blef i stånd att låta
uppbygga ett nytt och väl inrättadt skolhus, som invigdes d. 19
September 1715. Härefter tillväxte skolan märkligt och erhöll en bestämd
skolordning, hvarefter den fortgick ända till fredsslutet. De flesta
barnen bodde i skolan och undervisades, efter hvars och ens olika
ålder och framsteg, i läsa, skrifva, räkna, teckna samt dessutom
äfven i Latin, Tyska, Franska, Geometri och Geografi. Men framför
allt blefvo de hållna till gudsfruktan, ty lektionerna börjades och
afslutades alltid med bön och läsning i bibeln. Några och tjugu
officerare<footnote>Bland dessa nämnas: Kaptenerna Schmitt, Morton, Ch. A. Albedyhl, v. Ruden;
Löjtnanterne P. G. Stålhammar, Martini, Freudenthal, J. H. Köhler, Palm, Eggerz,
Tranefelt; Cornetterna Gripenhjelm, G. Horn, M. Paul, m. fl. </footnote> voro under fångenskapen, ehuru på olika tider, lärare
och åtnjöto derför fri kost och nödiga kläder. Flickorna hade en
serskildt vårdarinna och undervisades af en fru Morton i qvinliga
handarbeten. En officer förestod ekonomien och ombesörjde
mathållningen, en annan hade att sörja för kläders anskaffande och
förfärdigande. Skolan hade dessutom sin egen tjenste-personal.

Den menniskoälskande Wreech inrättade ock ett sjukhus, der
fattiga fångar åtnjöto underhåll och skötsel, samt äfven andelig vård.
Der intogs 1717 bland andra en fånge, som var 108 år gammal.
Oaktadt sin ålder hade han uti den aflägsna småstad i Siberien,
der han vistats, fört ett oregeligt lefverne, förbannat både sig och
andra samt slutligen och förmodligen af nöd och elände blifvit
vansinnig. De officerare, som vistades på samma ort, skickade honom
till Tobolsk, hvarest den ädle Wreech tog honom i sin vård. Den
ålderstigne fången återkom till sina sinnen, blef from och
undergifven samt öfverlefde fångenskapen. Efter fredslutet medföljde han
de hemresande, men afled under vägen till fäderneslandet i
Moskwa öfver 112 år gammal. Ifrån sjukhusets inrättande 1717 till och
med 1721 hade 74 sjuka der blifvit vårdade, af hvilka 17 aflidit<footnote>Om skolinrättningen och sjukhuset i Tobolsk lemnar Wreech utförliga
underrättelser. </footnote>.

Det var naturligt att så tappra och oförskräckta krigare, som
Carl XII:s Bussar, skulle försöka att blifva sin fångenskap qvitt.
De gjorde ock på olika tider och ställen rymningsförsök, hvarom
vi vilja berätta något. Redan 1709, då fångarna voro fördelade i
städerna Kiew, Smolensk och Czernigow lyckades några att undkomma.
I den sistnämnda staden öfverlade 15 officerare om möjligheten att
öfver den 7 mil aflägsna Dniepern fly till Polen. Under förevändning 
att uppköpa hö för sina hästar, fingo de tillfälle att rida ut
på landet och recognoscera. Då den för flykten beramade dagen
inföll, köpte man sig genom mutor tillåtelse att komma ut ur
staden. Sju af dem, som kommit något förut, bundo sina medföljande
vaktsoldater till händer och fötter, satte dem kaflar i munnen och
kastade dem afsides af vägen, hvarefter de i fyrsprång uppnådde
Dniepern. De bemäktigade sig der en färj-pråm och gingo öfver,
innan en kossakpostering på stället hann fasttaga dem. Dessa sju
kommo lyckligen hem till Sverige; deras kamrater, som blifvit efter
och icke kände vägen, måste återvända med oförrättadt ärende<footnote>Se Ennes II: 288 ff. </footnote>.
Men härefter blefvo Ryssarna mera vaksamma. Det oaktadt gjordes 
ett nytt försök och i ganska stor skala redan följande året, då
fångarna voro förlagda i östra delen af Ryssland.

Drabant-Corpralerna Rühl och Kursell, som vistades i den på
ett högt berg i närheten af staden Kasan belägna fästningen Sveätsk,
uppgjorde i samråd med många kamrater en djerf plan, att på en
bestämd dag öfverrumpla de svaga besättningarna på båda dessa
ställen, slå ihjäl Commendanterne och alla Ryska officerare,
bemäktiga sig kassor och ammunition, samt genom Ukrain aftåga antingen
till konungen i Turkiet eller ock till den i Polen under General
Marchals befäl stående arméen. I staden Simbirsk, belägen omkring
15 mil från Kasan, funnos många Svenska fångar, som ock skulle
befrias och medfölja. Några, som lärt sig Ryska språket, foro ut
att recognoscera vägarna och funno dem öppna. Ryska arméen var
borta i Liffland; allt syntes lofva framgång. I sammansvärjningen
deltogo öfver 150 officerare jemte trenne värfvade Tyska
Dragon-Regementen, som efter kapitulationen vid Dniepern gått i Rysk tjenst
och nu lågo i Sveätsk och Kasan i garnizon. Då allt var färdigt,
bestämdes dagen och aftal träffades att tvenne uppstigande raketer
skulle blifva signalen till beslutets sättande i verkställighet. Men
signalen uteblef, ty en förrädare, en Svensk under-officer vid namn
Brinck, angaf dagen förut hela anläggningen hos Commendanten
i Sveätsk, hvarpå de fångna officerarne, såväl här som i Kasan,
blefvo om natten arresterade och med knutpiskan examinerade,
hvarigenom Ryssarna snart fingo erfara hela sammanhanget. Till
straff för detta företag gaf Zaren ordres att Svenska fångarna skulle
ytterligare förskingras och sändas till Siberien. Tolf officerare
såsom hufvudmän för rymningsförsöket blefvo insatta i fängelse i
staden Klinow, hvarifran sedermera flere af dem fördes till Moskwa
och der arquebusserades<footnote>Bland dessa Kapt. Lindston, Löjtn. Gieske och Wass samt Corn. Giesen.
— Ennes. </footnote>. Drabant-Corpralen Rühl insattes i Kasan
i ett fängelsehvalf under ett torn, hvarest han tillbragte nio
jämmerfulla år, till dess freden befriade honom från hans bojor<footnote>O. M. Krebs’ Lefvernesbeskrifning hos Ennes, II: 253 ff. </footnote>.

Äfven i Siberien blefvo fångarna invecklade i ett företag, som möjligen 
kunnat bereda många af dem friheten. Vi hafva redan sett att
Guvernören Furst Gagarin visade dem mycken godhet och
understödde dem med penningar. Några påstå att han med tillhjelp af
Svenska fångarna ville göra Siberien oberoende af Zaren och
förklara sig sjelf för dess konung<footnote>Ph. I. von Strahlenberg, Das Nord- und Östliche Theil von Europa und Asia,
Historisch-Geographischen Beschreibung, sid. 252 ff. Ifr. Ennes, I: 297, 298. </footnote>. Till underhandlare bland
fångarna använde han Öfverste-Löjtnanten Seulenberg och Kaptenen
Hay. Emellertid blef planen röjd och Furst Gagarin oförmodadt förd
till Moskwa, hvarest han efter anstäld ransakning dömdes till döden,
undergick tortur och afrättades. Ransakningen fortsattes äfven i
Siberien och Seutenburg och Hay dömdes att kastas på jernkrokar
utför en fästningsmur. Detta straff förändrades af Zaren på det
sätt att fångarna fingo behålla lifvet, men insattes i hvar sin
jordkula, att försmäktande afbida döden eller freden.

Om mera utgrenade anläggningar att rymma misslyckades, så
hade dock många enskilta bättre framgång. Under hvarjehanda
förklädningar undkommo flere officerare; de skaffade sig kartor och
compasser, gömde sig vanligen om dagen i skogarna, hvarest de
ofta måste lefva af bär och rötter; om nätterna vandrade de. Om
de ertappades blef deras öde ganska sorgligt. En kapten
Pastelberger och en Cornett Lindau försökte flera gånger att fly, men
blefvo gripne och smidde i bojor. Slutligen lyckades dock båda.
En Löjtnant Taube rymde från Wologda såsom fiskare, tillryggaläggande 
en sträcka af 100 mil med en liten båt på floderna till Archangel, 
hvarifrån han hemkom på ett handelsfartyg. Huruledes 
Öfverste-Löjtnanten Stobée<footnote>Han låtsade vara sjuk. Slutligen hette det: nu är Stobée död. Hans
kamrater hade emellertid ihjälstuckit en tam björn, som tillhörde Guvernören, och denna
björn lades i Stobées säng, insvept i diverse kläder, och blef sedan lagd i en likkista,
som fångarna ej voro sene att igenspika. Stobée var mycket ansedd och skulle åtnjuta
hederlig begrafning. Guvernören gick sjelf med i sorgen. Men under tiden rymde
Stobée, förklädd, än till krämare, än till amma, och hemkom lyckligen till fäderneslandet. 
När Ryssarna efter några år fingo veta förhållandet, undersökte de grafven
och funno skelettet af — björnen! </footnote> rymde från sistnämnde stad, hörer nästan
till det otroliga; ja, alla dessa äfventyr kunna hänföras till „sägnernas 
forum.„ Men det vissa är emellertid att omkring huudrade
officerare rymde ur fångenskapen och ganska många af dem
inträdde åter vid hemkomsten i konungens och fäderneslandets
tjenst<footnote>Jfr. Ennes Biogr. Minnen och Placer. Commis. Handl. Riddarh. ark. </footnote>.

Efter slaget vid Pultawa fingo några fångna Svenska officerare
hemresa på afgifven parole att skaffa Ryska fångar af motsvarande
grader fria, eller ock sjelfva återvända. Sålunda kommo t. ex.
Öfverstarne Düker och Taube hem. Zaren erbjöd vid samma tid
konungen icke allenast utbyte af fångar utan fred<footnote>Jfr. Nordberg. </footnote>; men
fredsvilkoren voro oantagliga och någon öfverenskommelse om en allmän
utvexling af fångar kom aldrig till stånd; endast få officerare<footnote>Omkring 50. Jfr. Ennes. </footnote> och
gemena blefvo under den långa fångenskapstiden fria genom
utvexling. Zaren var väl angelägen om att återbekomma sina generaler,
som voro fångna i Sverige, men i afseende på manskap och
officerare var han det mindre, ty han visste väl att hans egna krigare
och Carl den tolftes voro af olika värde. Dessa sednare måste
alltså förblifva der de voro.

Det ena året efter det andra förgick för fångarna under oviss
förbidan om förlossning ur den Siberiskt Babyloniska fångenskapen.
De tröstade hvarandra med skriftens ord: <i>Säger till dottren Zion:
si din konung kommer!</i> Men konung Carl, den väntade befriaren,
kom icke.

I Juni månad 1719 anlände till Siberien underrättelsen om
konungens död och väckte der allmän och djup sorg och
bestörtning bland hans trogna kämpar. Så skrifver Lyth, som
vistades i Solikamski, derom följande: „Ingen Svensk fånge var här
tillstädes, som icke suckande fällde tårar och gret bitterligen, 
hvartill vi jemväl, Gudi klagadt, mer än orsak hade, ithy vi nu med
och uti vår allernådigste och dyraste konungs oskattbara förlust
nogsamt sågom oss hafva förlorat allt vårt timliga nöje; all vår lycka
och välfärd syntes nu på en gång hafva tagit sitt valete och sista
farväl ifrån oss.„ Ryssarna deremot hånade deras sorg och sade:
<i>Käre Svenskar, sjunger oss ena viso om edert Zion, och hvarest eder
konung är.</i> „Men, säger berättaren, vi måtte vara såsom en döf och
höra intet, och såsom en dumbe, den sin mun intet upplåter. Vi
voro tyste och måste fräta vår sorg uti oss.„

De sista åren af fångenskapen voro de bittraste: allmän nöd,
ringa hjelp, svagt hopp om förlossning, och från fäderneslandet inga
eller sparsamma underrättelser, och dessa oftast förtäljande om
fiendens härjningar på Sveriges kuster.

Freden mellan Sverige och Ryssland slöts i Nystad den 28
Aug. 1721, och underrättelsen derom gick såsom en löpeld öfver
det vidsträckta Ryssland, förkunnande fångarna deras frihet. Till
Tobolsk anlände fredsbudet den 5 November,<footnote>Wreech, sid. 836. </footnote> och uppväckte mycken
glädje<footnote>«I Solikamski publicerades freden d. 27 Oktober, hvaröfver vi som fångar
fullan hjerteligen gladdes; men det var dock något som vår glädje ofullkommen gjorde.
Vår allernådigste konungs högst beklagliga dödsfall, låg mången så hårdt uppå hjertat, 
att han snart intet någon glädjemin förspörja lät.« — Lyth. </footnote>. Man höll en tacksägelse-gudstjenst, hvarvid Pastor
Lauræus predikade öfver texten: <i>Var trofast intill döden, så skall jag
gifva dig lifsens krona!</i> Sedan fångarna firat julen, erhöllo de på
nyåret 1722 på Zarens bekostnad skjuts från sina förvisningsorter
till Finska gränsen, hvarefter de på Svenska kronans bekostnad
fördes till fäderneslandet. Alla måste resa antingen öfver Moskwa
eller Petersburg, hvarest officerarne i Krigs-Collegium erhöllo hvar
sin värja<footnote>Wreech. </footnote>. I anseende till förvisningsorternas olika aflägsenhet,
hemkommo fångarna på olika tider: somliga 1722, andra 1723,
andra åter 1724 och ännu senare. De reste tillsammans i sviter,
såsom vanligt, och nästan förvånande är att så många af de till
hemmet återvändande hade hustrur och barn. Några Svenska
officerare genomreste Ryssland för att hopsamla och återföra det
förskingrade arbetsfolket, som blifvit bortfördt från Finland; men
att emellertid en stor del deraf qvarhölls, lider intet tvifvel.

Huru många af fångarna kommo hem? Denna fråga kunna
vi icke bestämdt besvara, men våge tro, att af manskapet<footnote>På Riksark. finnas många listor och förteckningar å manskap, som, efter
fredens kungörande, anmält sig hos Svenska Legationen i Petersburg eller Moskwa; men
af dessa listor kan man ej erhålla någon bestämd slutsumma på antalet, emedan flere
upptaga samma personer för olika månader, då de erhållit understöd. Några
förteckningar kunna dock, utan förblandning och för en sannolik beräkning anföras. Så
angifver en lista, att i slutet af 1721 funnos i Petersburg och dess granskap på arbete
1901 man, med 525 hustrur och 544 barn. Från Tobolsk återkommo 98 Corpraler
och gemena med 46 hustrur och 59 barn; från Vologda omkr. 70 man; från
Voronesch 140 man; från Alapaika, Kaminska och ett annat bergverk i Siberien 423 man;
från enskildas egendomar 638, o. s. v. På en lista, sannolikt förd i början af 1722,
finnas uppförda; af Lif-Gardet 142 man, med 75 hustrur och 66 barn; af Lif-Regem.
till häst 42 man; af Lif-Dragonerna 34 man; af Karelska Cavalleriet 111 man, o. s. v.
Ännu d. 13 Jan. 1724 skrifver Envojéen Cedercreutz till Kongl. Maj:t, att från
Voronesch voro att förvänta omkr. 500 Finska bönder, samt d. 6 Nov. 1724,
likaledes från Kasan och Astrakan ett stort antal krigare jemte några hundrade bönder.
Riksark. </footnote>
hemkommo 4 à 5,000 och af officerarne<footnote>Jfr. Ennes Biogr. Minnen af kon. Carl XII:s krigare, samt Placer. Commissionens 
Handl. På Riksark. finnes en «Rulla uppå Hrr General-Majorer, Regements- och 
Öfver-officerare samt Stabs- och Civil-Betjente, så ock officerares Fruar och
Enkor,« som befunno sig i Ryssland vid fredsslutet, upptagande 1,485 personer. Deribland
finnas dock äfven uppförda några få Under-officerare och gemena. Vid Ennes’
förtjenstfulla arbete, som vittnar om ospard möda och varmt nit att samla underrättelser
om dessa minnesvärda krigare, kunna numera många rättelser och tillägg göras. Om
många officerare angifver han blott den ort, hvarest de under fångenskapen vistades,
och synes antaga, att de derunder aflidit, eller efter freden ej hemkommit, då
underrättelser om dem icke kunnat erhållas. Men flere af dessa återfinnas i Placer.
Commissionens handlingar, hvilken Commission hade sig uppdraget att anvisa de hemkomna
officerarne den indelning, som hvar och en efter dess tour och fullmakt borde bekomma 
vid arméen. Uppdraget var svårt och grannlaga. I slutet af 1723 voro emellertid 
de, som ej tagit afsked efter hemkomsten, placerade vid sina förra eller ock nya
beställningar, stundom af lägre grad och med mindre lön än de förut haft. Commissionens 
Handl. utgöra 11 volumer. </footnote> omkring 1000, återstoden
af 18 Cavalleri-Regemepten, Dragon-Regementen samt 73
Infanteri-Regementen och Corpser. Flere af de krigare, som nu fingo
återse fäderneslandet, hade varit borta derifrån mer än tjugu år.

<img></img>
</chapter>
