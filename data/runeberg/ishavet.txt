

<sp>Nisovoj: ISHAVET SJUNGER</sp>

PAVEL G. NISOVOJ
<h1><i>ISHAVET SJUNGER</i></h1>
<i>Familjeroman</i>

STOCKHOLM
<i>Åhlén & Söners Förlag</i>
<sp>Copyright by Åhlén & Söners Förlag, Stockholm.
Originalets titels Okean. Översättning av Edvin
Björk. Illustrationer och skyddsomslag
av Ludvig Johnson. Printed in Sweden.
Åhlén & Holms Boktryckeri, Stockholm 1934.</sp>
<chapter name="Kapitel I">
<h2>KAPITEL I</h2>

Dimma svävar långsamt över vattnet.
Rosenröda, fasta, nästan gripbara dimbankar, som
likna lysande korallöar. Den purpurröda solen
berör horisonten i väster och rullar sedan
vidare — så egendomligt! — likt en glödande
metallkula över vattenspegeln mot öster. En
dansande eldström utgår ifrån henne. Ishafvet häver
och sänker sig lugnt och vällustigt i den eviga
dagens ljus.

Som en svart snäcka kryper ett fartyg över de
lättjefullt rullande kullarna. I takt med en
långsam, tung rytm höjer och sänker det sitt
järnskrov. På fördäcket står en människa, klädd i
läderrock och lutar sig mot relingen: en reslig,
bredaxlad man med kantigt huvud. Med
händerna i kors på ryggen står han på sjömansvis
bredbent, fastän fartyget stampar helt obetydligt.
Då och då för han kikaren till ögonen och spejar
längs horisonten. Men vattenöknen är tom. Hans
uppmärksamhet slappnar. Trött står han och ser
på vägen, som solen tecknar på vattenytan,
denna långt bort mot fjärran lockande väg.

På fartyget är det vardag. Några passagerare
— huvudsakligast fiskare och pälsjägare med
väderbitna, skrynkliga, hårda ansikten, ordkarga
och tystlåtna som alla kustbor — driva planlöst
från skeppsbord till skeppsbord. Bredbröstade
matroser strila däcket och skura plankorna.
Emellanåt ljuder en befallning från vakthavande
styrmannen på kommandobryggan.

Den högreste, magre kapten Lyssjenko, en
ukrajnare med utstående kindknotor, kommer
sakta gående akter ifrån.

— Nå, William, hur står det till?

Mannen i läderrocken står orörlig, som
förstenad.

— Nikolaj Petrovitj...

William vänder sig raskt om.

— Vad? Å, jaså, kapten!... Titta då en gång
på denna solväg! Så vacker ser man den sällan.

Kapten Lyssjenko ser på den strålande
vattenspegeln, som fartygets bog oupphörligt skär
sönder, och säger allvarsamt:

— Ja, snart är vi vid ert nya hem. Tre timmar
till bara.

Mannen i läderrocken tar upp sitt ur.

— Det stämmer!

Och utan att ha sett på klockan, stoppar han
den förstrött tillbaka och fortsätter att stirra på
de gyllene strimmorna.

— Er hustru förefaller vara mycket upprörd.
I går var hon lugnare.

Kaptenen stoppar sin pipa.

— William, ämnar ni verkligen stanna här
länge? I denna ensamhet, så fjärran från alla
människor?

Han tystnar, suger på sin pipa och blåser
långsamt ut röken.

William vänder förvånat på huvudet.

— Varför skulle jag annars ha byggt mig ett
hus här? Naturligtvis stannar jag länge... för
alltid!

När William sade detta, måste han tänka på
de gångna månaderna. Då skeppsfarten åter
öppnades i år, hade han fört hit ett monterbart
hus från Arkangelsk och låtit bygga upp det här.
Även den nödvändiga inredningen hade han
skaffat hit den gången. Nu medförde han endast
livsmedel och några småsaker.

Detta hus hade bringat honom onda dagar,
misslyckande och förtvivlan. Framför allt...
pengarna! William hade trott, att de besparingar
han gjort under loppet av tio år, skulle mer än
väl räcka till för huset och allt det som är
nödvändigt för en fiskares och jägares liv. Men
enbart huset hade slukat alla hans pengar. Och med
vilken möda hade han icke skrapat ihop dem!
Dessa rubler, som först blevo tio, sedan hundra
och till sist över tusen. Han hade stulit dem från
sin mage, sin kropp; han hade klätt sig i vad
han fick och ätit vad han kom åt. Han hade icke
arbetat som en häst, nej, han hade slitit och
släpat som en kustjägare och en arbetshäst många
gånger om. Från tidigt på våren till sent på
hösten hade han varit på havet, varit på långa-,
lax- och valfångst, hade aldrig blivit torr, hade
aldrig vilat. Och på vintern hade han studerat i
staden och även själv givit lektioner. Varje
kopek hade luktat svett. Varje rubel var
överdragen av havssalt, kringfläktad av polarstormar.
Och trots det hade dessa rubler endast räckt till
ett hus. Att leva i ett tarvligt hus utan ugnar
och glasfönster kan man ju inte! Man behöver
också möbler, jakt- och fiskredskap. Och har
man väl allt detta, då behöver man också skjul
och förrådshus. Det hade varit mycket svårt för
William. Han hade utplundrat sin hustru och
alla sina vänner. Och så svårigheten med själva
byggnaden! Snickarna hade under en hel vecka
icke kunnat börja montera huset... vinden hade
kastat omkull dem och till och med tagit stora
bjälkar med sig. Arbetarna hade velat låta allting
stå och själva velat springa därifrån! Men vart
skulle de bege sig på denna öde kust? Den
närmaste människoboningen låg femtio till sextio
verst därifrån.

Sedan hade en del av byggnadsmaterialet, som
man lagt upp på stranden, spolats bort av en
stormvåg.

Men allt detta ligger nu långt bakom honom.
Nu väntar ett färdigt hus med uthusbyggnader
och förrådskammare och fullständig inredning
på sina ägare. Och de komma redan. Snart skola
de med sina röster och sina omsorger om sitt bo
skänka liv åt dess rum och åt hela stranden. Nu
känner William stor glädje. Han har låtit ett hus
växa upp ur den nakna, döda stranden; nu skall
han låta sitt hushåll växa ut och så liv.
Mänskligt liv! Å, vad det kommer att bli skönt! Om
hundra år finns det kanske en hel liten by där.
Ha raser och folk uppstått på annat sätt?

Han, William, kommer likt ett kraftigt,
fruktbärande träd att vara upphovet till en hel lund.
Ett träd med fasta rötter, friska safter och en
livsvilja, som icke kan förkvävas.

Vilken härlig känsla!

Men denna idé, som blivit allt starkare med
tiden och uppfyllt honom helt, var ännu icke
mogen. Det var icke den, som förmått honom
att söka ett liv i ensamhet.

Han var född vid kusten, uppvuxen under
havs- och snöstormarnas tjut och van vid vidder.
Därför trivdes han icke i staden. Han hade ingen
längtan efter människor, älskade icke samhället.
Inom honom uppflammade ibland ett hat mot
det, något som han icke själv förstod, och
särskilt mot det enligt hans mening jäktande och
småaktiga livet i staden.

Han var sluten och människoskygg. Detta drog
honom till ensamheten. Han älskade den
invanda, ständiga kampen mot naturen.

Och till detta kommo även rent praktiska
hänsyn: det fria livet, som icke beskars av någon,
de stora sträckorna herrelöst land och de
utmärkta jakt- och fiskeställena helt nära hemmet.
Enbart detta var värt mycket.

William skakade av sig det minutlånga
funderandet likt en besvärlig börda och sträckte
på sig.

— Jag tror inte, det är så svårt här, som de
flesta människor tror.

Han teg en stund och log.

— Snart kommer ni allesammans att avundas
mig. Jag kommer att vara ensam inom en
omkrets av dussintals mil. Ingen kommer att
störa mig... Ett härligt liv!

Kapten Lyssjenko lyfte på huvudet och såg på
samma gång beklagande och misstroget på
Williams breda axlar och långa armar, som räckte
honom nästan till knäna. Han svarade långsamt
och betonade varje ord:

— Jag önskar er i alla fall det allra bästa i ert
nya liv. Framför allt förtroende.
Självförtroende!

Han sög på sin pipa och gick betänksamt in i
sin hytt. William såg uppmärksamt och tankfullt
efter honom. Ett överlägset leende ryckte
omärkligt i hans munvinklar.

Det är verkligen en komisk människa, den
här kapten Lyssjenko! Klok, hjärtlig — men
litet vriden. Inte alls lik en äkta sjöman. Kan en
människa som han förstå William? Ack, hur
skulle han kunna det!

Vita havet. På stranden några små hus.
Gränderna och prången kringgärdade av nät,
fullproppade med båtar och fångstredskap. I
närheten den jäktande, larmande staden Arkangelsk.
Man hör ända hit ljudet från stadens klockor
och fartygssirenernas tjut i hamnen. Ända hit
känner man stadens liv.

I denna fiskarby har William tillbringat sin
barndom. Hans kringflackande farfars far hade
under sitt sökande efter lycka kommit från sitt
hemland Norge till denna trakt, hade lärt känna
en kraftig rysk fiskardotter, slagit sig ner här
och börjat sätta avkomlingar till världen. Och de
hade icke blivit få under hans sjuttioåriga liv!

På gatorna ligger snö. Havet ligger djupt gömt
under is och snömassor. Det sover ännu. Man
hör det icke. Snöstormen tjuter och dansar ännu
över det. Likt en död skog resa sig de stora och
små fartygens master i bukterna. Fartygen
kunna icke lämna sina krypin så snart.

Ännu sover havet. Men solen! Solen! Hon
förkunnar redan vårens ankomst. Vid
middagstid hör man sången från fallande droppar.

Fiskarbyn rustar sig till vårfångsten. Ssemjon
William, Oskars förstfödde, kraftig och vresig
som fadern, samlar ihop manskap åt sig för
fångsten av långa vid Murmankusten: hans son
Pjotr, hans sonson Kolka och två vänner.
Fångsten delar han i sex delar: en del för redskapen,
de övriga delarna för männen. Var och en får
lika stor andel. Även Kolka gäller som man,
ända sedan han var tretton år gammal.

— Jag byter inte bort Kolka mot den
kraftigaste man, berömmer Ssemjon stolt sin sonson.
Han är en riktig sjöbjörn. Inte som hans far,
denne slöfock... Kolka är som hemma på
havet...

I uthållighet och kraft är Kolka lik sin farfar.

Han minns ännu, hur deras båt kantrade en
gång under en snöstorm. En av dem, deras
granne, drunknar. Men han och farfadern hålla sig
fast vid kölen mer än en timme, medan iskalla
vågor skölja över dem. När man fiskar upp
dem, förlora båda medvetandet. Men snart
vakna de åter till sans, och en vecka senare bege
de sig ut på fångst.

Kolkas far vill inte att Kolka skall följa i
faderns och farfaderns spår.

— Han ska bli färdig med skolan, säger han,
och bli stadsbo. Han kan få plats på ett
rederikontor eller någon annanstans... Det finns
tillräckligt många möjligheter. Vad har vi? Väta
och köld!... Ett hundliv för vi! Ingen ro, inget
nöje.

— Vad förstår du, din klenmåns? svarar
farfadern föraktfullt. Det hade varit något för dig
att sitta vid en pulpet och kratsa med en penna.
Kolka behöver rum, frihet; han måste använda
sin kraft. Pojken sjuder ju över av kraft!

Och den människoskygge, mörke Kolka går
med huvudet sänkt som en tjur genom gatorna.
Hans blick, hela hans gestalt... kraft och
oböjlighet! Liksom farfadern älskar han icke det
behagliga, trånga, händelsefattiga stadslivet. Att
vara en fri fiskare... det är något annat! Ack,
om han bara kunde komma längre bort, finge
ännu mera frihet!...

Hans skolkamrater kalla honom »Valross».
Han är så osällskaplig, uppbrusande, farlig.

— Valross! Valross!

Kolka biter samman tänderna i vrede, knyter
nävarna.

— Akta er bara!

— Valross!

Ett slag, ännu ett... blödande näsor, hotfulla
skällsord, som ropas fegt på avstånd. »Valross»
går stolt och belåten hem.

— Vänta bara! Jag ska nog ge er!

Sådant hade förekommit ofta och alltid utan
några efterräkningar. Men den här gången tar
läraren den pryglades parti. Kolkas far anmodas
komma till skolan.

Då han kommer från skolan, frågar han sonen
kort och kärvt:

— Har du slagits?

Sonen svarar lika knappt och kärvt:

— Ja!

— Bra! Den här gången har jag klarat upp
saken. Men låt bli att klå pojkarna hädanefter, för
då åker du...

Han vänder om, vill dikta sin båt. Nu är han
klar med den saken. Han är ingen vän av
mycket prat. Men Kolka ropar plötsligt efter honom:

— Jag kommer inte att läsa tillsammans med
dessa stadsapor mera. Jag är inte sämre än de
och tänker inte låta dem skratta ut mig!

Fadern vänder tillbaka, ser förskräckt på
honom. Förstår inte.

— Vad tänker du göra utan skola? En obildad
man är värd tre kopek, en bildad en rubel. Du
behöver skolan!

— Jag tänker läsa hemma. Ensam...

Och Kolka sätter sig till böckerna med en
fullkomligt lillgammal envishet.

Tio år senare — nu är han redan Nikolaj
Petrovitj William, en erfaren storsjöfiskare,
som mer än en gång harpunerat valar, fångat
hajar och jagat säl — kommer han till en
gammal bekant, en lärare.

— Jag vill gå igenom sjömansskolan. Hur lång
tid behöver jag för det?

— Varför vill ni göra det? frågar läraren
förvånad. Ni behöver ett par år. Tänker ni bli
kapten?

— Nej, inte alls! Men jag behöver skolan. Jag
vill veta allt...

Ytterligare fem år ha gått. Nikolaj William
har grubblat över mycket... i en annan
omgivning, bland andra människor. Far och farfar äro
döda. Han är ensam kvar. En gammal idé hos
honom har mognat under dessa fem år. Denna
idé är kanske besynnerlig, men kvinnan, som
han möter senare, blir hänförd av den. Denna
kvinna heter Vera Jakovlevna.

William stod vid relingen, orörlig, med ett
isande uttryck, och såg på de framrullande
vattenkullarna. Nu tänkte han på sitt nya hus på
den öde fjällkusten. Ha springorna diktats
ordentligt? Man blir kanske tvungen att ha dubbel
brädfodring på nord- och östsidan till skydd mot
vinden... Hur kommer månne hans hustru att
känna sig i sitt nya hem, i denna ensamhet? Och
vad väntar honom på detta döda stycke jord?

William sträcker trött på sig, inandas med
vidgade näsborrar den friska sjöluften och går
tankfull med vaggande steg in i sin hytt.

I hans andraklasshytt satt en slank, askblond
ung kvinna med en flickas outvecklade former
och blick. Framför henne på bordet låg en
uppslagen bok. Men hon läste icke. Hon ordnade
sina saker i en liten segeldukskoffert.

William steg in.

— Varför har du krupit in här? Gå hellre
upp på däck. Luften är ljuvlig, och havet är
underbart.

Han böjde sig ned och kysste hennes hår.

Kvinnan sträckte sig blygt mot honom och
smög sig barnsligt intill hans skäggiga kind.

— Ack, om det snart vore slut. Jag är redan
så trött av resan, också människorna tråkar ut
mig.

Han tog hennes huvud ömt mellan sina
<img>— <i>Ser du, vad vårt palats lyser glatt emot oss?</i></img>

händer, såg uppmärksamt på hennes röda ögonlock
och strök bekymrad hennes panna.

— Du är väl inte sjuk? Har du...? Gå hellre
upp i friska luften. Om två och en halv timme
är vi där. Jag ska lägga mig och vila en smula.
Jag har sovit dåligt i natt.

Havet var alltjämt stilla, dimbankarna
försvunno långsamt, solen steg högre upp mot zenit.
Nu skymtade man redan kusten såsom något
obestämt i fjärran.

På fartygets akter låg ett väl surrat berg av
tomfat. Det luktade starkt av fisk och tran.
Fiskarna, som sutto i en grupp på backen,
talade om fiske och sjöjakt. Fångsten hade varit
god detta år.

I det blå fjärran av vatten och himmel
svävade havssulor, doppingar, måsar och snabba
grisslor. Landremsan på styrbords sida blev allt
tydligare och större. Man kunde se dystra, kala
klippor. Långsamt simmade fastlandet emot
fartyget.

Då William kom upp på däck, var kusten
endast några mil avlägsen. Två matroser lodade.

— Elva... tio... tio och en halv...

Uppe på kommandobryggan lyssnade
styrmannen uppmärksamt på de entoniga ropen.

Mannen i läderjackan och hans ledsagerska
stodo vid relingen och sågo mot den öde
klippstranden, på vilken det nya blockhusets lysande
fläck verkade oansenlig och överflödig.

— Ser du, vad vårt palats lyser glatt emot oss?
William visade sin hustru det lilla huset. Icke
sant, det är en vacker plats?

— Ja, sade hon tyst och tryckte mannens arm
fastare intill sig.

— Och så mycket sol överallt! Härligt! Titta
bara på denna solgata från fartyget fram till
stranden!

Hustrun teg och såg allvarlig ut.

— Tio minus två... nio... ropade matrosen
med lodet.

Den vakthavande styrmannen lade snabbt om
maskintelegrafens hävstång och ropade till
båtsmannen vid ankarstävet:

— Ankaret loss!

Ankarkedjan dånade tungt och kom fartyget
att skaka. Några matroser arbetade redan vid
kranarna.

Den blonda kvinnan steg först nedför den
svängande repstegen ned i den sista båten rakt i
armarna på en matros. Hennes man stod uppe på
däck och såg på henne. Hon log uppmuntrande.

Kapten Lyssjenko räckte honom handen.

— På glatt återseende då, William! Vet ni,
jag börjar nästan avundas er. Man har egentligen
fått nog av allt. Jag blir nog tvungen att lägga
upp... På återseende!

Då båten stötte ut från fartyget, ropade
kaptenen upprörd:

— Jag önskar er lycka och hälsa!... Vera
Jakovlevna! Er önskar jag det! Er! Hör ni!

Och han pekade upprört på henne.

Men kvinnan sysslade med den lilla hunden,
som han hade skänkt henne i dag, och vågornas
brus överröstade hans stämma.

Genom sin kikare såg William över
matrosernas huvud på huset, som blev allt större.
</chapter>
<chapter name="Kapitel II">
<h2>KAPITEL II</h2>

Då de öppnade dörren strömmade den
sötaktiga doften av nyhyvlat trä emot dem. Genom
fönstren strålade solen i tre ljusströmmar. I
bärnstensfärgade droppar rann kåda fram ur en
skimrande bräda i mellanväggen. William
tänkte genast nedstämd på snickaren: »Den där
kanaljen skulle naturligtvis sätta brädan precis så,
att man ser den. Jag måste byta ut den.»

Utan att ta av sig kappan besåg Vera sitt nya
hem. Nervöst och snabbt tittade hon i varje vrå.

— Nikolaj, det är tråkigt, att vi endast har
fönster på två sidor. Här borde också finnas ett.
Denna underbara utsikt!

William såg dit bort. Utsikten var verkligen
praktfull. Vackrare kanske än den åt söder.
Varför hade han inte märkt det tidigare? Men så är
det nu en gång...

— Verussja, här får man inte tänka på att
inrätta sig efter skönheten utan efter det som är
praktiskt. Därifrån blåser nord- och
nordostvindar. De är mycket svåra här.

William gick bort från fönstret och slog med
näven på träbjälkarna.

— Titta bara sådant virke! Inte sant? Det är
prima. Den ena bjälken precis lik den andra.
Nästan kvistfria... Längre fram får man nog
putsa dem. Då kommer varken köld eller
snöstormar att förskräcka oss.

Vera tyckte, att bakugnen inte var riktigt bra.
Valvet var för högt, ugnen skulle komma att
sluka för mycket ved.

— Det kan du ha rätt i, instämde William,
sedan han tittat in i ugnen. Man får nog ändra litet
på det. Ved är här dyrbarare än guld.

Ej heller spisen var enligt hennes åsikt
särskilt bra: man borde ha eldsluckan till vänster.
Då hade bakugnen vettat mot fönstret, och det
hade varit ljusare och bekvämare.

Badstugan tillfredsställde henne däremot
mycket.

— Liten men mycket rar. Här kan man tvätta
sig fint.

Vera lät handen glida över fogningarna.

— Det förefaller vara bra hampa. Och det är
omsorgsfullt diktat.

— Säg mig, hustru, varifrån har du fått så väl
reda på jordbruk och sådan kunskap i
byggnadsfacket? utbrast William skämtsamt. Du har ju
alltid bott i stan... Var har du lärt dig allt det
där?

— Jag har tillbringat två somrar på landet
hos min farfar. Han har också byggt sig ett nytt
hus, berättade hon rakt på sak.

Under de senaste dagarna var det verkligen
omöjligt att känna igen Vera. Vart hade hennes
barnslighet och uppsluppenhet tagit vägen? Nu
betraktade hon allting allvarligare, och vad som
var huvudsaken, hon fördjupade sig i allting...
William hade först lagt märke till det en dag, då
de ännu reste med tåget. Det var mycket bra.
Synd bara, att hon icke skrattade längre. Skratt
är så välgörande för nerverna... Nå, det gör
ingenting! Det viktigaste är, att man vet, vad
livet är värt.

— Vera, vad får jag för mat i dag?

— Vad? Detsamma som jag.

William såg uppmärksamt på sin hustrus
späda gestalt, då hon självmedvetet knyckte på
huvudet. I hennes rörelser, i hennes blick låg en
mognad, som han förut icke lagt märke till. Och
även i hennes röst ljöd en ton av större
självständighet... Svaret var bra. All heder! Han
måste skratta.

— Nå gott, då måste vi alltså laga mat båda
två. Då börjar vi väl.

William tog bleckhinken, som han hade packat
upp först ur lådan, och sprang till bäcken. Därpå
skaffade han spånor och gjorde upp eld i spisen.
Vera tog färskt kött och grönsaker och ställde
soppan och steken på elden.

Aldrig någonsin hade en måltid smakat dem
så bra som denna första i det nya hemmet.

Likt en hög, blå mur stod havet framför
fönstret. Till höger och vänster gråa klippor och
dalar. En gång varje dag miste havet sin
strålande blåa ton. Det blev matt och skimrade i
guldgrått och rosa. Det var under de timmar, då
solen rullade över horisonten. Den tid, då det
skulle ha varit natt. Men det fanns ingen natt vid
denna Ishavets öde kust.

Dag. Evig dag. En oavbruten fests ljusflöde,
vilket spänner nerverna till bristningsgränsen.

Första veckan arbetar Vera med att inreda
sitt hem och ströva omkring i omgivningen. Hon
går till stranden. Vad det finns mycket, som hon
aldrig förut sett, mycket som är nästan sagolikt!
Hon vill knappast gå tillbaka in i huset.
Framför allt havet, dess ebb, dess flod! Plötsligt blir
buktens strand — den är full av små
kiselstenar — bredare. Långsamt och säkert drar sig
vattnet tillbaka, flyter undan, liksom om en
jättelik fördämning genombrutits någonstans
bakom horisonten. Nu har havet redan dragit sig
tillbaka flera meter. Mellan de slippriga stenarna
på den blottade stranden förgöras de geléartade
maneterna av solens strålar. Likt jättespindlar
stulta krabbor åstad i sina stenpansar. Små djur
krypa och kräla runt omkring. Många stenar
likna människohuvuden med slätkammat,
glänsande hår. Och över allt detta svävar oupphörligt
mångstämmigt fågelskri: den jättelika,
bevingade hären tar glatt för sig av havets gåvor...

Och havet drar sig alltmer tillbaka. Under sex
timmar. Men sedan rycker det åter mot
stranden, oemotståndligt och segervisst...

— Vera, vi måste gå hem. Arbetet gör sig inte
självt, ser du!

Vera förstår. Det är sant, det finns mycket
arbete hemma. Man måste bli fortare färdig med
husets inredning. Hon skyndar in i huset, diskar
och bestämmer plats för husgeråden, hänger in
kläderna i skåpen och sätter upp vykort på
väggarna. Men sedan... måste hon inte
ovillkorligen åter gå ned till havet? Vid den timmen, då
solen, eldröd och kall som ett strålande
sagoskepp, far över horisonten, skrika de unga
sälhundarna nere vid stranden. De skrika som små
barn. Och måste hon icke ovillkorligen gå och
titta på fåglarnas årsting på klippan bredvid? Så
oändligt många måsar det finns där, och vilket
larm de föra! De äro icke alls rädda för
människan... Hon har ännu icke tillfogat dem
något lidande...

Ibland gick också William till stranden. En
gång fann han vid ebben en sjöstjärna mellan de
hala stenarna. Den var mörkröd, hade fem
skarpa tentakler. Långsamt kröp den över den våta
sanden. Emellanåt drog den ihop sina många små
fötter, emellanåt sträckte den åter ut dem.
William vände den om.

— Titta här, herrn behagar äta!

Vera såg, att bredvid sjöstjärnans mun fanns
ett öppet musselskal. Själva musslan hade redan
sugits in i sjöstjärnans mage och höll på att
smältas nu. Vera rörde med sitt finger vid
sjöstjärnan. Djuret böjde litet på en av sina tentakler,
sträckte fram några av sina små fötter, höll sig
fast med dem och började mödosamt vända sig
rätt igen... Några stenar voro övertäckta med
musslor, vilka sågo ut som stenbucklor.

— Titta där, sade William, det är blåmusslor.
Dem kan man äta. Jag har ätit dem med ris en
gång. Inte illa alls... När du bor vid havet,
behöver du inte svälta. Du finner alltid något, som
du kan fylla magen med.

Andra stenar voro betäckta med små vita
pucklar. William fann en liten sten med sådana
utväxter och gav sin hustru den.

— Tag dem och lägg dem i ett konservglas
med vatten. Man kallar dem havstulpaner, eller
vetenskapligt Balanus.

En lång tid därefter kunde Vera iakttaga
detta lilla kräftdjurs liv. Ovanpå den lilla puckeln
öppnade sig skalen, ett knippe böjda känselspröt
sträcktes ut och gjorde gripliknande rörelser:
havstulpanen andades och fångade sitt byte.

Det fanns mycket intressant att se vid
stranden. På många ställen kunde man under vattnet
se hela blomrabatter, vilka växte direkt på
stenar. Dessa växter heta blåstång. Vartenda ett
av dess fingerliknande blad är fyllt av luft —
trycker man på det, smäller det. Det fanns också
egendomliga små fiskar, som kunde leva ett par
timmar ovan vattnet. Det fanns också djur, som
levde likt korallerna i kolonier — sjömossa. Och
så de underbart vackra sjöanemonerna, som
liknade små knippen av rosa och ljusblå ådror. I
Veras lilla akvarium sträckte de sedan ut sina
känselspröt och grepo efter köttstycket, som hon
kastade till dem, och förde det till sitt inre. På
ena sidan framväxte en liten upphöjning — en
knopp. Den blev allt större och brast slutligen.
Runt omkring öppningen började en krans
känselspröt växa fram. Babyanemonen skilde sig
från moderns kropp och började föra ett
självständigt liv.

Allt detta är mycket intressant och lärorikt,
men arbetet kan icke vänta. Vera tar ogärna itu
med det.

— Nikolaj, kom hit och hjälp mig att flytta
byrån!

— Varför vill du flytta den? Den står ju bra
där den står.

— Nej, jag tycker inte om den där. Det
verkar inte trevligt. Här bör sängen stå och byrån
där borta. Bordet kan stå som det står.

Utan att säga emot flyttade William möbeln.

— Så synd, nu har golvet blivit alldeles
repigt, sade han och torkade svetten från ansiktet.

— Jag ska gnida in golvet med vax och sedan
bona det. Det brukade vi alltid göra hemma,
lugnade Vera honom.

— Ja, det skulle vara bra. Men vi har inget
vax. Nå ja, vi kan väl hitta på något annat sätt.

William satte upp hyllor och slog i krokar i
köket, i tamburen och i förrådskammaren. Det
är något som en husmor alltid behöver.

— Vera, kom hit och se, om det blir bra så
här!

— Ja, jag tror det blir bra. Men den här
hyllan skulle du kanske flytta litet från dörren och
så slå i en krok, så att man också kan hänga upp
någonting här.

Under hela första veckan hade Vera icke
haft den minsta lilla tid över till att slå upp sin i
svart vaxduk bundna skrivbok, på vars första
sida stod ordet <i>Dagbok</i> omsorgsfullt målat med
stora bokstäver.

»När Nikolaj är borta en gång, ska jag ta
mig tid och skriva för några dagar på en gång»,
tänkte hon och fortsatte att sköta
hushållsbestyren och vandra omkring i den okända
omgivningen.

— Vi kommer att få en egendomlig källare,
sade William en dag, då han gick bort till sin
hustru, som stod på den öppna verandan. Han
skakade av jord från kläderna.

— På vad sätt då egendomlig? frågade hon.

— Därför att du säkert inte någonstans kan
finna någon liknande. Det är en riktig iskällare,
förstår du, en evig iskällare. Kom, så går vi och
tittar på den!

Han sträckte sina armar mot henne och lyfte
försiktigt den barnalätta bördan nedför
trapporna. De gingo bort till graven, som han just grävt.

— Titta! Jorden är två meter djup och
under den finns is. Evig is, som aldrig smälter.

Hon böjde sig fram över graven. Det drog
kallt från den. I de fuktiga, svarta väggarna såg
man skikt av grå is. Gravens botten föreföll att
vara av mörkt glas. William stötte med ett spett
i den. Det ljöd fast och skört...

— Det där ligger nog kvar sedan istiden. Det
kommer att bli en idealisk källare.

Vera ryste. Var det av köld?

Hon vände om och gick tigande tillbaka in
igen.

Bränningens larm och den molnfria, strålande
himmelen togo på hennes nerver. Hon satt länge
vid bordet utan att tänka, fullkomligt viljelös.
Framför henne låg den svarta skrivboken.

<tab>»Den 12 november.

I går var William åter här. Jag har lekt länge»,
läste Vera i boken. Det var icke så länge sedan
hon skrivit det, men nu föreföll det henne som
en evighet. »Han satt hos mig och såg ut genom
fönstret. Jag kunde iaktta honom i den stora
spegeln över kaminen. Han satt väl och tänkte på
Nordlandet, på valfångst och isstormar. Å, vad
det måste vara hemskt där! Intressant, men
hemskt! Jag skulle inte för något pris i världen
vilja fara dit...»

»Koncept till mitt brev till N. J.

<tab>Min kära Nina!

Jag vill dela med mig av min glädje åt dig.
Ute är det senhöst, men inom mig är det vår.
Jag skulle vilja sjunga och skratta. Orsaken är
alltjämt han, sjömannen, om vilken jag har
skrivit till dig. Den första tiden var jag rädd för
hans allvarliga blick, för hans björnlika kraft,
som riktigt väller fram på ett komiskt-hemskt
sätt ur varje lem av hans kropp. Men framför
allt var jag rädd för envisheten i hans idéer,
vilka för mig hade något omänskligt i sig. Då jag
satt ensam med honom i salongen första gången,
kände jag mig rädd för honom, men jag visste
icke varför. Och för att dölja detta pratade och
skrattade jag mycket. Men han teg och såg blott
på mig då och då. Jag tyckte, att jag verkade så
liten och dum bredvid honom, och jag ville så
gärna bli större och klokare. Jag trodde att han
alltjämt — fast endast med ögonen — skrattade
ut mig.

Jag var upprörd och reste mig upp.

’Vart ska ni gå?’ höll han mig tillbaka. ’Låt oss
sitta en liten stund till.’ Han tog min hand. ’Vad
den är liten! Om alla människor hade så små
händer såge vårt liv helt säkert annorlunda ut.’

Jag svarade näbbigt:

’Tror ni?’ Jag visste verkligen inte, att
händerna spelade så stor roll. Nå ja, men nu ska
jag komma ihåg det.

Han reste sig upp. Det låg ett förläget leende
över hans ansikte, i hans ögon ett barnsligt, rart
uttryck. I detta ögonblick tyckte jag mycket om
dem, de drogo mig till sig, dessa ögon. De ljögo
inte, de blottade denne mans hela inre.

’Hör på mig... Uppe i Nordlandet har jag
sett många kvinnor, som var lika unga som ni,
men de hade händer, vet ni... När en sådan
hand knytes till näve, slår den omkull en
tvåårig tjur.’ Han smålog naivt. ’Jag narras inte,
men dessa kvinnors hjärtan voro lika veka som
ert.’

Sedan berättade han för mig om rosafärgad
midnattssol, om norrsken och svarta svanor...

Kära Nina! Nu vet jag inte, hur det är fatt
med mig. Jag har förlorat min egen vilja. Jag
är fången, men denna fångenskap bereder mig
glädje, och jag önskar, att den ska vara mycket
länge, att den aldrig ska ta slut...»

Det följer ännu några halvskrivna sidor, ännu
några rader genomströmmade av fläkten av
flickaktig sorg och glädje, av önskedrömmar och
förhoppningar. Och nu skriver Vera i sin
dagbok om sina första sorger som hustru. Dessa
sorger svepa fram likt en lätt höstvind mitt i
sommaren. Det är ännu lång väg för solen,
innan den når zenit. Ännu kommo många glada
dagar, ännu många, många outtalade känslor...

Tre dagar senare återvänder William
uttröttad från fisket. Han hade fiskat långa men icke
haft tur. Han hade farit tio sjömil i sin båt,
hade fiskat i timtal och knappt fångat fem pud<footnote>Ryskt viktmått. 1 pud ungefär 16 kg. <i>Ö. a.</i></footnote>
fisk.

Hans hustru väntade honom på stranden.

— Så mycket fisk du har fångat! Och så stora!
utbrast hon förtjust.

William såg missbelåten ut.

— Om vi på en dag under fångsttiden får så
litet, då kan vi genast lämna alltsammans. Det
räcker ju inte ens till att betala kläder och
redskap.

Han hoppade ur båten och drog den med en
lina upp på stranden.

— Du låter så förargad och tråkig... och jag
som hade en överraskning åt dig... Jag trodde,
du...

Hon såg besviken på honom.

William avbröt henne:

— Det är bra. Du kan berätta det sedan. Kom
och hjälp mig! Ta årorna där och bär upp dem!

Han steg åter i båten, tog redskapen och det
sammanrullade seglet. Han gick rakt genom
vattnet, som nådde honom upp till knäna. Han var
klädd i en overall av oljeduk, som han dragit
över sina varma, lätta kläder. Dessutom hade
han ett förkläde av vaxduk. Hans byxor räckte
ned över stövelskaften och voro vattentätt
hopsnörda nertill. På huvudet hade han en sydväst
av vaxduk.

— Så där! Nu kan vi gå och äta.

William kastade ett litet ankare vid en kort
lina på stranden och gick mot huset.

— Måste man inte binda fast båten? Driver
den inte sin väg? sade hans hustru och höll
honom tillbaka.

— Nej, den driver inte. Ebben kommer strax,
och då ligger den på det torra. Nå, vad är det
för en överraskning du har åt mig? Är det något
särskilt gott till middagen?

— Nej, nu gissar du galet. Ja, du kan för
resten inte gissa det.

Hon grep honom plötsligt i armen och drog
honom glatt och barnsligt uppsluppen in i huset.

De båda främre rummen — vardagsrummet
och sängkammaren — voro smyckade med
grenar och blommor..Där fanns representanter för
nästan allt inom den karga polarfloran. Gul
ranunculus, tranbärsblommor, vackra
blåbärskvistar och olika mossarter. Fönstren, väggarna och
bädden voro smyckade därmed. Några stora
buketter stodo på bordet och byrån.

— Är det inte vackert, säg?

Vera pekade på blommorna.

— Underbart! berömde William. Det tycker
jag mycket om.

— Och känner du, hur det doftar?

— Det doftar ljuvligt, bekräftade han och drog
ett djupt andedrag. En underbar doft.

— Ja, inte sant, nu är det vår i vårt hem!

— Ja, vår!

William kände sig verkligen väl till mods. Han
glömde sitt dåliga lynne. Nu kunde han skratta,
skämta. Plötsligt tog Vera honom i händerna och
dansade runt med honom.

— Vår! Hos oss är det vår!

Hennes röst slog över av glädje, hennes
kinder glödde.

— Men sluta då, du skakar mig ju alldeles
fördärvad. Du blir ju smutsig och kommer att lukta
fisk. Och du borde väl först ge mig litet mat,
tycker jag. Jag är verkligen riktigt hungrig.

Vera blev förlägen.

— Ja visst, du är ju hungrig! Förlåt mig!

Hon skyndade ut i köket.

När William ätit, reste han sig upp, sträckte
på sig, spände sina muskler, lade sin hand på
hennes axel och sade till hälften på skämt:

— Nå, vad tror du vi måste göra nu?

Vera såg förtroendefullt och vänligt på honom
och kom genast ihåg det.

— Vi måste genast putsa fisken, inte sant?

— Alldeles riktigt, log William. Du är
förståndig. Det är rätt. Men inte <i>putsa</i> den, så säger
man inte, utan <i>spalta</i> den. Förstår du? Spalta!

De voro åter nere på stranden. Båda voro
klädda i arbetskläder med vaxduksförkläden
och ärmöverdrag. Med en stor kniv högg
William av huvudena, skar upp fiskkropparna i
längdriktningen, lade dem i skikt i fat och hällde
mycket salt över varje lag. Vera trädde upp
fiskhuvudena på en tunn lina och hängde upp dem
mellan två pålar. Något annat, mera
ansvarsfullt arbete, lät han henne ännu icke göra.
Fisklevern lades åt sidan. Av den kokas sedan tran.
Under gälla skrin kretsade måsarna runt över
William och Vera. De brydde sig icke alls om
människorna och flögo påträngande bort till
fiskhögen. Det var särskilt fiskögonen, som lockade
dem. Vera hade varit helt fördjupad i sitt arbete
några minuter och lade därför icke märke till att
några fiskar plötsligt blivit enögda.

— Jaga bort dem! utbrast William och
svängde med armarna. Dessa odjur! De skulle helst
vilja ta allt ur händerna pä en. Men jag ska
visa er!

Han kastade en sten efter fåglarna.

Uppe i luften utkämpades riktiga strider.
Ovanför massvärmarna kretsade rovmåsarna,
små, men kraftiga, snabba fåglar med
rövarinstinkter. De söka icke gärna själva efter sin mat
utan föredra att röva den från de svagare.
Rovmåsen svävar högt uppe och lägger noga märke
till allt, som försiggår runt omkring. Får den syn
på en fågel med en fisk i näbben, störtar den som
en vansinnig på den, och om den angripna fågeln
förskräckt låter sitt byte falla, fångar rovmåsen
det i fallet och flyger till närmaste klippa, där
den hastigt slukar det. Sedan åter på lur, nytt
överfall. Mot dessa rövare försvara måsarna sig
i stora svärmar... Oavbrutet ljödo uppe i luften
skrin av seger och triumf, vrede och vanmakt,
hunger och mättnad.

Men oberörd lyste himmeln lugnt blå. Och
lika lugnt och likgiltigt lyste Ishavet i ett
genomskinligt blått...

Följande dag foro båda två ut på havet. Det
blåste en lätt landvind. De seglade till
fångstplatsen.

— Havet är underbart i dag! Så skulle jag
alltid vilja fara, bara vidare, vidare! utbrast
Vera hänfört.

Hon vilade bekvämt på en bred bänk i aktern.

— Och det är ju heller inte så svårt att styra!
tillade hon, då hon såg, hur lekande lätt William
lät seglet gå över till den andra sidan och lade
om rodret, varigenom båten vände skarpt åt
styrbord.
<img><i>De seglade till fångstplatsen.</i></img>


— Nu är vi framme, sade William, lossade
hisslinan och lät seglet falla. Nu ska vi se vad
du är för en hjälpreda!

Vera satte sig vid årorna. Men hon märkte
snart, att det icke var något lätt arbete att ro en
båt på havet första gången, fastän det endast var
svag dyning.

— Nikolaj, jag förstår inte det här. Det går
inte bra, men hemma på floden kunde jag ro,
sade hon förvånat.

— Du måste sänka årorna samtidigt, inte för
djupt. Så ja. Så är det bra! Inte för fort bara!

Han ordnade med fångstredskapen, lade dem
på styrbords sida för att de skulle vara lättare
för honom att kasta ut.

— Nu är det galet igen. Varför lyder inte
vänstra åran dig?

— Årorna är så tunga... Det går nog bra
strax... Å, du... Handtagen är för tjocka, jag
kan inte hålla riktigt om dem. Men vad nu då?
ursäktade hon sig och blev ond.

Hennes ansikte blev rött och svettigt. Hennes
hår hängde fram under sydvästen i toviga
slingor.

William reste sig upp och stående bredbent i
båten kastade han ut linan med sänket.

— Jämnare! Jämnare! Inte så fort!

Han började lägga ut bottenreven och släppte
den två verst långa linan, vid vilken de tunna
metrevarna med de agnförsedda krokarna
hängde, lugnt över bord. Som bete hade han tagit
tjocka maskar.

På nytt började båten bli egensinnig och
dansa hit och dit med fören.

— Håll kurs! Var inte så barnslig! Det kan
du väl åtminstone göra.

Williams röst verkade förargad. Båtens bog
åstadkom virrvarr bland krokarna och förstörde
hela reven.

— Nikolaj, jag kan inte mer... jag orkar
inte...

Den vänstra åran gled antingen platt längs
med vattenytan eller också dök den nästan
vinkelrätt ned.

— Fortsätt! Fortsätt! Vi kan inte sluta upp
mitt i alltsammans!

— Mina händer är redan såriga.

Vera hade tårar i ögonen. Men William var
obeveklig.

— Litet till! Sänk då inte årorna så djupt!
Fan också!

Äntligen hade han kastat ut den sista ringen
med flötet. Nu kunde man vila sig.

— Så där! Dra upp årorna! Det är slut nu.
Han satte sig bredvid sin hustru. Var inte ond!
Det var nära, att du hade förstört alltsammans
för mig. Hela fångsten hade varit
tillspillogiven... Men händerna... det gör ingenting, de
läkas snart.

— Jag kunde aldrig tro, att årorna var så
tunga. Jag är inte van vid dem. Nästa gång
kommer det säkert att gå bättre, svarade Vera. Hon
ville bli en bra hjälpreda åt sin man.

Bottenrevet halas in först efter sex timmar.
William lade sig på båtens botten, stödde
huvudet mot den ena knutna handen och snarkade
redan efter några minuter. Hans sömn var sund
och lugn, varje andedrag var fyllt av energi och
kraft. Lugnt och mjukt höjde och sänkte sig
havet i middagsglöden. Den närbelägna kusten med
det vita huset liknade en lugn tillflyktsort. Och
solen lyste vänligt från det höga, strålande blå.
Vera kände sig icke längre trött; smärtan i
händerna hade lagt sig. Vera lade sig vårdslöst i
aktern och blickade ut mot det lysande fjärran.
Hon undrade, om livet skulle gestalta sig så för
dem, som de båda önskade det, om icke olyckor
skulle hända här, och om hennes längtan efter
människor, vilken helt nyligen uppflammat inom
henne, skulle försvinna. Nu var det så ljuvligt att
andas, att drömma, att ligga i solen och dra sig.

William vaknade, gned sömnigt ögonen,
blinkade mot solen och mot revens blänkande flöten.

— Det är nog tid nu. Floden börjar komma.
Framåt! Ro på!

Han sätter sydvästen fastare på huvudet.

Med högt uppkavlade ärmar står William
bredbent där. I högra handen håller han
»slagan»... en skarpslipad hacka på ett kort skaft.
Båten rör sig jämnt framåt, när han halar in
linan. Vera får icke arbeta med årorna. Hon
sitter stilla och ser på.

Man ser fisken medan den ännu är under
vattnet. Först lyser det något vitt, något
obestämt, precis som om man droge upp en liten
måne. Sedan blir det silverlikt och långsträckt;
någonting virvlar i luften och en fisk slår ned
på den levande metalliskt lysande högen.

Långa och torsk förbli lugna till sista
ögonblicket, då man halar dem ombord. Lika litet
försvarar sig piggvaren, som liknar en tjock
pannkaka. Men stensimpan och abborren slå omkring
sig, vilja slita sig loss. William griper dem med
slagan och sliter dem loss från kroken. På båtens
botten fortsätta de att slå omkring sig och öppna
brett sina gälar och blödande munnar. Man hör
ofta ett svagt sörplande ljud — en fisks dödsskri.

Med havskatten måste man vara mycket
försiktig. Hans skarpa tänder, som sitta i flera
rader, äro ytterst farliga. Är man det allra minsta
ouppmärksam kan han bita av ett par fingrar
eller till och med riva sönder ett par
stövelkappor. Huden av denna fisk är ganska värdefull,
ty man kan göra mycket vackra damhandskar av
den.

Så snart en havskatt visar sig vid båten slår
William till honom med slagan i huvudet, innan
han kastar honom på högen. Och ofta ger han
honom av ren försiktighet ytterligare ett slag
med åran.

— Nikolaj, så otäckt! Så hemskt!...

— Det kan inte hjälpas. Du kommer snart att
vänja dig vid det. Ge abborren där en spark,
annars hoppar den över bord. Rakt på huvudet!

Han är lugn, talar sakligt och enkelt och
tänker att hon snart blir van vid det. Hon kommer
att lära sig allt.

Ofta hänga skarpt röda eller gula sjöstjärnor
på krokarna. I stället för fem armar ha en del
fyra eller endast tre. Då har ett drama utspelats
på sjöbotten. Hos några ha de felande armarna
redan växt ut på nytt till hälften. Dessa
egendomliga djur äga den lyckliga förmågan att låta
varje i kampen för tillvaron förlorad lem växa
ut på nytt. Hos många sjöstjärnearter blir en
avskild arm ett helt nytt djur till och med.

Ibland har även djävulsrockan nappat på
krokarna. Den har framskjutande ögon och bred
sköldpaddsmun med nålskarpa, rörliga tänder.
På undersidan av underkäken har den
känselspröt och på ryggen sex taggar.

Lika mycket som Vera tycker om
sjöstjärnorna, lika mycket avskyr hon »djävlarna», vid vars
blotta anblick hon känner rädsla. Men för
William betyda båda lika mycket. Han sliter
såväl den ena som den andra lugnt från kroken
och kastar den över bord. De äro till ingen
nytta, alltså bort med dem...

På stranden arbeta båda nu mycket. William
sköter kniven icke mindre skickligt än årorna.
Allt arbete går undan för honom. Huvudena
flyga åt ett håll, kropparna åt ett annat och
levrarna åt ett tredje; allt på sin plats. William
torkar av händerna på förklädet och tar upp en
pipa ur fickan: det är så ljuvligt att dra in
tobaksröken under en paus i arbetet och sedan
blåsa ut den genom näsan och blicka rakt ut mot
den fjärran horisonten och den genomskinligt
glasklara himmelen.

Vid sådana tillfällen uppstiga ofta egendomliga
tankar och jämförelser. En gång kom han från
jakten tillsammans med sin hustru. De hade
skjutit en svan och tre vildgäss vid en sjö. Han,
den store, bredaxlade, starke William med sina
kraftfulla lemmar, och hon, den späda, spensliga
Vera, båda inhöljda i skinn från huvud till fot,
alldeles ensamma i detta vilda, öde land, två
främmande väsen. De ha kommit från ett
obekant fjärran för att erövra och befolka det döda
området. En ny Adam, en ny Eva. Framför dem
ligger en ny värld. Varje bukt, varje klippa,
varje dal och varje torftig, okänd polarplanta stiger
fram för dem liksom för de första människorna
och begär att få ett namn.

De komma till en grön äng. William kastar
bördan från ryggen och lägger sig i gräset. Hans
hustru sätter sig bredvid honom. Alldeles i deras
närhet ligger en sluttande berghäll, bakom den
det oändliga, dimfyllda havet. Bränningens larm
höres ända hit. Hopgyttrade svärmar av de
oroliga måsarna kretsa i luften runt kring en fjärran
liggande klippa. Oräkneliga måsar leva där. Man
hör deras gälla, skrattande och gråtande skri
ända hit.

— Titta, William, ett sånt larmande liv det
härskar där borta runt fågelklippan. Vi har ju
varit där ett par gånger, och ändå finns det så
många. De häckar troligen där.

Han ser bort mot klippan.

— Ja, de har förmodligen sina bon där. I den
runda bukten finns det också gott om fågel, men
det är mest doppingar.

— Var ligger den? frågar Vera.

— Bakom det långsträckta kärret. Kommer
du inte ihåg det? Vi var ju där helt nyligen.

— Jo visst, nu minns jag det. Det är ju
alldeles i närheten av den svarta stenen, där jag sköt
räven.

William nickar.

Några minuter senare visar hon honom en
liten blomma med vita, ulliga hår.

— Titta en sån vacker blomma jag har här.
Den känns precis som silke.

Och från den stunden säga de <i>Fågelklippan,
Runda bukten, Svarta stenen, Silkesblomman</i>.

Men det första namn, som de medvetet ge,
erhåller den lilla hunden, som kaptenen skänkt
dem. I brådskan glömde Lyssjenko att tala om
för dem, vad hunden hette.

De funderade länge, räknade upp dussinvis av
hundnamn, men de tyckte icke om något enda av
dem. Hunden leker nöjd och belåten vid Veras
fötter, försöker gripa tag i sin svans och skäller
ursinnigt och med pipande röst.

Plötsligt utbrister Vera glatt:

— Nu har jag det! Precis det namnet som
passar för honom. <i>Polar!</i>

William ser förvånat på Vera.

— Varför tycker du det namnet är det rätta.

— Jo, han liknar ju en riktig liten
björnunge...

— Nej, Vera, vi ska ge honom ett
anspråkslösare namn...

— Vi kallar honom <i>Purzel!</i> Vad tycker du om
det namnet?

— Bra. Då kallar vi honom <i>Purzel</i>, instämmer
William.

William kommer att tänka på allt detta nu,
och han skrattar. Man kan verkligen icke förstå,
varför så egendomliga tankar och jämförelser
komma för en ibland...

— Säg, »Eva», ska vi inte tänka på vårt te nu?

William kastar bort kniven, med vilken han
spaltar fiskarna, sträcker på sig och ser på sin
hustru med ett vänligt leende.

— Vad kallade du mig för?

Hon ser skarpt på honom.

— Kallade jag dig inte Vera? Du är väl aldrig
svartsjuk på någon annan kvinna? Det vore
verkligen lustigt! Han skrattade högt. Nå, då går
vi väl.

Han lägger sin arm om hennes liv och för
henne in i huset.

Symaskinen surrar. Vera syr någonting
ovanligt. Hon syr och tittar ut genom fönstret; hon
vill icke bli överraskad av William. Hon vill
inte gärna att han ser, vad hon håller på med.
Ett ömt, varmt leende lyser upp hennes ansikte.
Arbetet går icke riktigt bra för henne; hon är
icke riktigt hemma i det; det är första gången
hon utför sådant. Hon syr små skjortor och
andra små plagg för <i>Det</i>, som snart skall fylla
dessa rum med sina befallande skrik. Hur blir
det väntade barnet, lugnt eller livligt? Och vad
blir det, en pojke eller en flicka? »Jag skulle
gärna vilja ha en liten dotter. Min kära lilla
flicka! Likt en ljus, glädjebringande stjärna skall
du stiga in i mitt liv...»

Hon lägger omsorgsfullt de färdiga och
halvfärdiga plaggen samman och gömmer dem längst
bak i byrån för att inte William skall finna dem
helt apropå. Hon tittar ut genom fönstret mot
havet. Han kommer nog snart tillbaka. Havet är
lugnt, solen står ännu högt.

<tab>»Den 3 juni.

Varför kallade han mig Eva i dag?

Min käre Adam. Jag är icke som sagans
urmoder Eva, som genom sitt lättsinniga handlande
förändrade hela människosläktets öde. Jag är en
enkel liten kvinna, som är uppfylld av sin
kärlek till dig, du store, starke! Jag har bara en
enda tanke: ’Hur kan jag försköna och göra ditt
liv lätt?’ Jag lever nu endast genom dig och för
dig. Och för <i>Det</i>, som jag bär under mitt hjärta.
Endast för er båda, mina kära, lever jag...

Vad allt runt omkring var vackert i dag.
Havet och den ljusa natten och den pärlgrå
dimman. Polarvåren är underbar. Jag följde
stranden, som var övergjuten av den ljuva vårsolen,
och sjöng. Och jag tror, att jag till och med
ropade något åt solen och havet. Om ett litet djur
eller en fågel hade lyssnat på mig och märkt det,
skulle jag ha skämts förfärligt. Jag vill icke, att
någon ska tänka: ’Vad hennes moderslycka har
gjort henne dum!’»

<tab>»Den 5 juni.

När han är hemma eller arbetar på stranden,
då är mitt hjärta lugnt. Då kan jag smyga mig
intill honom, sluta mina ögon och icke tänka på
någonting. När han är hos mig, är jag icke rädd.
Ty han kan allt. Men i dag har han farit ut på
havet. Då pina oroliga tankar mig. Det har
kanske hänt en olycka. Då är jag ensam, hjälplös
som den där lilla gula sälen, som han sköt i
bukten samma dag vi kommo hit. Hjälplöst kröp den
på stranden, dess krafter avtogo alltmer, dess
ögon verkade bedjande som människoögon...
Den korta sommaren kommer snart att vara
förbi, sedan kommer hösten, sedan vintern med
sina stormar, oväder och sin eviga natt. Dagen
har kanske icke helt försvunnit, när <i>Det</i>
kommer, som vi båda med så stor glädje och
otålighet vänta på...»

Under sådana pinande timmar förlorade Vera
ofta hela sin självbehärskning. Hon visste icke,
vad hon skulle sysselsätta sig med, hade icke lust
för någonting. Då brukade hon gå bort till
fönstret och blicka ut mot fjärran utan att se
något. Hela hennes kropp skakade som av feber.
Eller också stod hon alldeles rak där, tänkte på
ingenting och kände endast blodets hamrande
vid sina tinningar. Och hennes knän darrade.
Därpå kastade hon sig på bädden och gömde
sitt ansikte i kuddarna.

William fann henne en gång i detta tillstånd.
Likt en god vän satte han sig bredvid henne.

— Var inte dum, Vera! Tårar skadar oss
endast här, och du har ingen orsak att gråta.

Han strök henne ömt över håret som om hon
varit ett litet barn.

— Tycker du vi har det illa ställt? Runt
omkring är Ingenmans land. Ingen människa stör
oss. Vad kan vi önska oss mera?

Vera smög sig intill honom och snyftade som
ett litet barn.

— Jag är så ofta ledsen. Jag tänker alltid
på... Jag är rädd.

— Vad tänker du på? Vad är du rädd för?
Jag är ju hos dig. William såg henne in i ögonen.
Säg mig det!

— Jag är orolig för dig, när du är på havet.

— Dumheter! Tänk inte på det!

— Jag är också orolig för det andras skull...

— Vad då för?

Vera slog blygt ned ögonen.

— För det, som vi väntar... Vinternatten.
Kölden. Ingen hjälp... Jag är rädd.

— Det är bara dumheter. Du skrämmer upp
dig alldeles i onödan.

Men William blev också allvarsam, och
plötsligt vaknade inom honom ömma faderskänslor
och fyllde honom med glad hänförelse. Och ett
<img><i>Han strök henne ömt över håret som om hon varit
ett litet barn.</i></img>

ögonblick senare talade han med så förändrad
röst, som om han talade i sömnen.

— Vi har ljus och allt som behövs. Natten
kommer att försvinna, innan man märkt den.
Och så kommer solen... Mycken sol... Och de
vidsträckta snöfälten här är mycket vackra. Vet
du, i februari lyser snön här i rosa, därför att
solen ännu står ganska lågt. Ibland blir den
också grönskimrande... Hör du egentligen på, vad
jag säger?... Jag ska ställa ut rävfällor...
Rävens skinn är mjukt och varmt, bättre än en
dunbädd. Jag har för resten funnit ett ställe, där det
finns ejder. Vi kan skaffa ejderdun till den lilla
bädden... Vera! Verussja!... Till våren ska
jag fara till lapparna och föra tre renar med mig
hem: en tjur och två renkor... för mjölkens
skull. Förstår du?

Tårar strömma ned för Veras kinder...
tacksamma moderstårar.
</chapter>
<chapter name="Kapitel III">
<h2>KAPITEL III</h2>

Nikolaj, vad gör du?

Vera stod vid dörren till skjulet och såg på
sin man, som höll på att snickra. Han tittade på
det släthyvlade virket och tänkte efter, vad han
skulle svara henne. Därpå sade han dröjande:

— Jag tänker göra ett galler. Man måste
förvara somlig mat i frisk luft. Förstår du?

Vera nickade till tecken att hon hade förstått
och gick sin väg. William tänkte: »Trodde hon
på det månne eller inte?» Varför skulle han
förvara livsmedel i ett galler i friska luften. Han
hade verkligen icke kunnat säga något
dummare... Men det gjorde ingenting. Hon märkte
det nog icke.

Han fortsatte att hyvla. Därpå tog han mått,
sågade och spikade. Till slut var allt färdigt.
Endast de böjda medarna till vaggan fattades ännu.
Vaggan hade blivit riktigt vacker. »Nu har du en
plats, du unge William, du Nordlandets nye
medborgare! Härifrån, genom dessa små
fönster, kommer du att få se världen, kommer du
att lära känna den...

William lade sina verktyg i ett hörn och
täckte över dem med ett sälskinn. Därpå stängde han
dörren till skjulet. Det var tid att dricka te...

I dag hade solen dykt ned i havet för första
gången och åter stigit upp uppfriskad och ren.
Dimman svävade i mjuka, rosaskimrande bollar
och upplöstes långsamt. Den första
sommarmorgonen vaknade. William hade farit på jakt till en
sandbank långt borta. Vera sköljde tvätt i en
liten bäck bakom huset. Det var ebb. Måsarna
svävade ivrigt skriande genom luften över den
torra, kiselbeströdda stranden. Och på ett
kraftigt, skäggigt flyttblock satt en stor fågel och
sökte omsorgsfullt efter blötdjur, som hade
blivit hängande kvar i sjötången.

Vera lade tvätten i korgen och gick långsamt
hem längs stigen. De hade icke bott här så länge,
men de hade redan trampat upp en stig åt sig.
I synnerhet William. Han gick tungt och hans
klackar voro beslagna med stora spikar. Hon
gick uppför sluttningen. Den tunga, våta tvätten
tyngde på hennes skuldror. Hon måste vila sig
litet och satte sig på en sten. William kom nog
hem sent. Under den senaste tiden hade han
alltid kommit sent hem.

I vacker glidflykt svävade en stor fågel förbi.
Det var kanske samma fågel, som suttit på
blocket. Skuggan av den gled längs stranden. I väster,
nästan alldeles vid horisonten, skimrade ett
genomskinligt grått litet moln.

»Å, om jag bara kunde komma bakom det blå
en enda gång... om det så bara vore för en dag,
för en timme...»

Denna tanke hade plötsligt dykt upp och hade
redan gripit fast i henne. Hon var helt uppfylld
av smärtfull längtan... Bakom dessa blå
strimmor funnos länder och människor... och här...
här funnos endast döda klippor och det öde
havet. Var då detta fjärran borta, dött för henne,
för alltid? Skulle hon aldrig mera återse det?
Skulle hela hennes liv förlöpa vid denna kust?

Hon böjde sig hastigt mot korgen. Hon måste
hem, hänga upp tvätten, sy på mannens rock och
göra bottenreven i ordning. Hon hade icke tid att
vara lat. »Tårar skadar oss endast här...» Dessa
ord från William borrade sig djupt in i hennes
hjärna. Hon lyfte upp sin börda, men hennes ben
skakade, och blodet bultade vid hennes vänstra
tinning. Hon satte sig på en sten. »Jag sitter här
bara en liten stund, jag ska strax gå. Men mitt
hjärta måste lugna sig litet först...»

Molnet i väster blev större och steg högre upp
över horisonten. Havets grå siden var
söndertrasat. Mörka vågräckor kommo rullande.

Vera såg oroligt bort mot de avlägsna
klipporna, dit hennes man hade farit på morgonen. Vad
gjorde han där? Skulle han komma tillbaka
snart, månne?

Vinden kom stötvis, och stötarna blevo allt
starkare. Vita vågkammar strömmade mot
stranden, vände och störtade åter tillbaka i havet. Och
mot dem jagade nya vågor. Plötsligt dök ett
fartyg upp till vänster bakom en klippa. Hon steg
upp, gripen av sinnesrörelse. Det var kanske
<i>Donner</i> med kapten Lyssjenko! Bara det
vore så!

Fartyget stampade hårt i den ena vågen efter
den andra. Två master stucko omväxlande upp
mot himmelen. Vera kunde icke taga sina ögon
från det nymålade skeppsbordet och den höga
kommandobryggan... Jo, verkligen! Det var
den! Nu hade hennes ångest för mannen
försvunnit. Hon tänkte icke ens på honom... Den
glada överraskningen närmade sig bukten. Hon
stod där upprörd och spejade efter den
välbekanta bryggan.

Vinden slet i hennes kjol och hennes hår. Hon
stod där och såg.

Nu hade fartyget stoppat, drejade bi, utstötte
ett klagande sirentjut mot stranden och...
avlägsnade sig plötsligt. En tjock, svart rök
bolmade fram ur skorstenen. Med vitt skum
sprutande om bogen styrde fartyget kurs mot öster.

Vera kände ett outsägligt medlidande med sig
själv, precis som om man hade satt ut henne på
denna öde kust. Hon ville ropa efter fartyget,
skrika. Det föreföll henne, som om allt hennes
hopp hade glidit bort och försvunnit med detta
fartyg och aldrig skulle komma tillbaka. Trött,
likt en gammal kvinna, lyfte hon korgen och gick
långsamt och böjd in i huset. Hon märkte icke,
att vattnet silade ned för hennes rygg i smala
små strömmar...

William höll på att reparera sin båt. För några
dagar sedan hade en sten gjort ett hål i botten
och tryckt in skeppsbordet på två ställen. Nu
lagade och diktade han det. Tjära kokade över
en eld bredvid honom. Och i närheten av honom
höll Vera på med att rulla upp långreven. De
skulle ut på havet dagen därpå.

— Nikolaj! Jag önskar, det blev en flicka!
sade Vera, då hon rullat upp den första
reven. Och jag känner på mig, att det blir så. Vad
ska vi kalla henne?

William blev stående med hammaren i luften,
och med stora ögon tittade han på sin hustru.

— En flicka, säger du! Hur kan du komma på
sådana tankar?

Han lät hammaren falla, sträckte på sig och
tog fram sin pipa ur bröstfickan.

— Jag vet inte. Jag tror det bara, svarade hans
hustru stilla.

William sög på sin pipa och spottade.

— Hm! En flicka. En glädjande
underrättelse, det kan man inte säga annat!

Han stod tyst en stund. Därpå spottade han
ännu en gång mellan tänderna.

— Men jag tror alldeles bestämt, att det blir
en pojke, jag. Och han ska heta Ssemjon efter
sin farfar.

— Men jag skulle gärna vilja ha en flicka,
sade Vera långsamt och bestämt. När hon blir
stor, kan jag ha hjälp av henne. Och vi två kan
då få tid för våra tankar.

William tog pipan ur munnen.

— Här ska man inte ha några tankar! Förstår
du? Här måste man arbeta. Här värderas
kraftiga händer och frisk hälsa som det förnämsta.
Och det har bara en man. Jag behöver mycket
mera hjälp, mycket mera, sade han med höjd,
litet irriterad röst.

De arbetade båda tigande en stund. Detta var
deras första gräl, och Vera kände en bitter
eftersmak av det. William tittade på sin hustru
över axeln. Grät hon? Allvarsam gick han bort
till henne och såg henne rakt in i ansiktet.

— Vad är det med dig, din lilla dumming?
Ack, ni kvinnor! Det är verkligen svårt att tala
med er.

Vera teg och undvek hans blick. Han tog
henne i sina armar.

— Var inte ond! Vi får inte kivas. Det gör
detsamma, vad det blir... det kommer i alla fall
att bli kärt för oss. Och förrän den tiden
kommer, ska vi inte bry oss om att tänka på det.

— Titta! En båt! ropade Vera upprörd och
slet sig loss.

— Ja, verkligen, en båt! bekräftade William.
Vem kan det vara? Antagligen någon granne.
Det var roligt.

Båda skyndade snabbt och glatt ned för
sluttningen. Strax därpå kommo två män och en
kvinna till stranden. Den äldre av dem räckte
William handen och sade:

— Vi fick redan i våras höra talas om att
någon hade slagit sig ner här. Och nu ville vi
komma och hälsa på er. Vi tänkte också tala litet
affärer med er. Vi är era grannar så att säga och
bor en trettio engelska mil längre upp vid kusten.

Mannen, som talade, var mager och senig och
hade tovigt rött skägg. Han var ungefär sextio
år gammal. Han hade ett egendomligt namn:
Ambrossi. William och Vera bjödo främlingarna
gästvänligt stiga in i huset.

— Ni har minsann inte inrättat det dåligt åt
er. Man ser, att du är en duktig man. Har gjort
allt riktigt bra. Handlarna har talat om för mig,
att nån från stan slagit sig ner här. Nån sorts
äventyrare. Men du är ju en riktig nordman.

Gästen klappade honom erkännsamt på axeln.

— Och krafter har du också och vet, hur man
ska sköta en sak. Det är bra. Och fångsten här
är också bra.

— Farbror Ambrossi, de har ett badhus. Det
skulle vi också bygga oss, sade den unge
mannen. Axinia, kom så går vi och tittar på det!

Och båda två gingo för att bese badhuset.

William berättade för den gamle, hur han
byggt sitt hus och inrättat sitt hushåll. Ambrossi
berömde honom nedlåtande och sakförståndigt.

— Mycket bra, mycket bra! Riktigt bra karl!
Man ser att allting är gjort med förstånd och på
lång sikt. Må Gud beskydda dig! Det är snart
fyrtio år, som jag bott här. Det här är min
brorson, och hon är hans hustru. De har varit gifta
i fem år.

Vid teet berättade den gamle, hur han kommit
hit. Under mera än trettio år hade han vår och
sommar rest till Murmankusten och de utanför
denna liggande öarna för att fånga fisk. Och
vintrarna hade han tillbringat vid Dvina. Men sedan
åtta år tillbaka bodde han här året runt.

— Gör ingenting. Man kan leva här. Gud
glömmer oss inte. Fångsten är god. Nikitka,
minns du, varför vi kom hit?

Nikitka, en bredaxlad pojke med slö blick och
skadad på högra örat, svarade hest:

— Så, kommer du själv inte ihåg det längre?
Du måtte väl veta det!

— Vi ville be om sulläder, och vad mer?

— Krokar.

— Ja visst. Krokar till långreven. Att
beställa dem i stan tar för lång tid. Och på
faktoriet finns det inte flera. Alltså, Nikolaj
Petrovitj, om du har några till övers, så rädda oss.
Om du behöver något, ska vi gärna hjälpa dig
med det.

— Jaha, litet... ja, det finns väl alltid något,
svarade William och var glad, att han kunde
hjälpa sin granne. En granne kan man alltid ha
nytta av.

William och Vera följde sina gäster till
bukten och bådo dem vara välkomna igen. Och
främlingarna inbjödo dem till sig. William
hjälpte dem att göra loss. Men när båten började röra
sig, hörde han några ord, som gjorde honom
nedstämd. Axinia sade nämligen till sin man:

— En sån plump, skäggig karl! En riktig apa.
En sån skulle jag aldrig ha gift mig med.

Då William kom hem, betraktade han sig noga
i spegeln. »Du har dålig smak, min vän», tänkte
han självbelåtet. Men samma dag rakade han av
skägget. Hans hustru tyckte, att han såg »mycket
intressantare» ut, när han var slätrakad...

Nätterna blevo längre. De voro vita med ett
skimrande, mjölklikt dimaktigt ljus, som bröt
fram bakom horisonten. Men från natt till natt
blevo de mörkare, precis som om någon med en
stor kniv skure av ett stycke dag hela tiden.
Alltjämt mer och mer för varje
tjugufyratimmarsperiod. Det blåste ofta en bitande ostlig
vind.

Nu talade Vera oftare med sin man om det
som upprörde hennes innersta. Hon klagade ofta
över ångestanfall, som plötsligt kommo över
henne. Hon kände ångest för sin mans skull, för sig
själv, men mest för <i>Det</i>, som hon kände så
tydligt under sitt hjärta. Det beredde henne glädje
att i ensamhetens stillhet lyssna och förnimma
det för henne så kära nya livet, som sakta
klappade på. Men plötsligt stelnade hon till av
ångest... för en hastig vindstöt, för ett fågelskri
eller för en uppstigande tanke... Hon kände
ångest för den två månader långa natten, som
närmade sig, för kölden och för ensamheten.

William gick nu sällan ut på fångst. Nu ven
nordostvinden och kort vindstilla avlöstes hastigt
av långvarig storm. Och för resten ville han icke
lämna sin hustru ensam. Han reparerade det av
stormen skadade skjulet. Han gjorde ett tak,
under vilket man kunde förvara de stora
redskapen under vintern, och högg ved. Allt detta
gjorde han som en allvarlig, kärleksfull husfar. På
stranden stodo några rader tillslutna fat kabeljo,
vilka voro färdiga för avsändning. Fångsten hade
varit god. William var mycket belåten.

Innan skeppsfartens slut kom det länge
efterlängtade fartyget från faktoriet. Båda två
sprungo raskt ut vid sirenens skarpa tjut. En båt med
åtta åror rodde mot stranden.

Medan man lastade faten ombord och William
förde ett affärssamtal med köparen, stod Vera
och såg med längtansfulla blickar på
människorna, som gingo fram och tillbaka på däcket.
Därpå såg hon genom kikaren på
kommandobryggan. Där stod, helt likgiltig, en obekant man.
Främmande, men trevliga människor! Ack, om
hon kunde komma till dem... vara hos dem...
Nej, det gick icke nu.

Ångaren tjöt länge och klagande och styrde
därpå mot öster, till en annan värld, där det
fanns städer och människor.

Nu var dagen så kort, att Vera knappt hade
tid att ta en tur till <i>Fågelklippan</i>. Hon behövde
dessa promenader. Men mest längtade hon efter
solen. Å, om den bara ville skina! Dagen var grå,
en grå springa mellan två svarta murar. Solen
själv hade redan försvunnit.

Polarnattens båda isiga murar ryckte varandra
allt närmare. Dagspringan blev allt smalare.
Blev till en smal, smal springa. En tranlampa
brann oavbrutet inne... en veke, som simmade
i sälfett. Och alltid rådde halvmörker.

Därute tjöt vinden oupphörligt i mörkret.
Havet stönade. Hela vintern igenom klagar och
stönar det här, ty längs denna kust flyter en bred
arm från Golfströmmen.

Vera kunde icke taga några promenader
längre. Hon låg på bädden och andades tungt och
flåsande. Det var redan tredje dagen som
William lagade maten.

»Och om det nu verkligen blir en flicka?»
Denna tanke oroade honom medan han höll på
med kokkärlen. »Det skulle vara en tråkig
överraskning!»

— Du måste skölja hirsen tre gånger, sade
hans hustru halvhögt till honom.

— Ja, ja, det har jag redan gjort. Jag vet...
»Men om det blir en pojke, hå hå! Underbart!
Far upp i dagen... En kraftig liten man! En
riktig William... Den skulle man kunna göra
någonting av!»

William flyttade grytorna hit och dit på
spisen. En av dem välte han omkull, så att hela
innehållet kom i elden. Men det var icke därför
att han var oskicklig, nej, han var nästan
skickligare än en kokerska, utan det var därför att han
var så upptagen av sina tankar...

»Idiotiska kärl! Om man bara rör vid dem
med spiskroken, så faller de omkull», tänkte
William rasande.

Vera funderar icke längre på om det blir en
pojke eller flicka. Hon har icke tid till det
längre. Hon har smärtor, stönar.

— Nikolaj! Sätt dig hos mig!

William kommer ut från köket.

— Min soppa kokar.

— Sätt dig hos mig. Jag är så rädd!

Han torkar av den dimmiga fönsterrutan för
att titta ut och upp mot himmelen. Det sista
dagsljuset lyser ännu svagt.

Plötsligt ger hustrun till ett skrik. Hela
hennes kropp skälver.

— Vera! Verussja! Jag ska strax ge dig te.
Eller vill du ha ett pulver? Ska jag kanske tända
lampan?

Vera tiger en lång stund och andas tungt.

— Jag behöver ingenting, säger hon till slut.
Räck mig din hand... Vad är det, som tjuter
där borta utanför fönstret? Är det vargar?

— Det är vinden. Snöstormen börjar rasa.

— Jag drömde så elakt i natt. Jag är rädd, att
det kommer att hända någonting.

— Var lugn bara! Allt kommer att gå bra.
Det kan inte hända oss något hemskt.

— Nikolaj, jag har smärtor... det är precis
<img><i>Hans önskan har blivit uppfylld.</i></img>

som om min kropp revs sönder med tänger...
Vatten... Kallt vatten!

William ger henne ett glas. Hon dricker i små
klunkar, spiller ut en del av vattnet. Hennes
tänder smälla mot glaset. Hennes panna
överdrages av kallsvett.

— Hör du?

— Jag hör ingenting.

— Hör, någon stönar! Det är människor, som
fryser ihjäl. Nikolaj, människor fryser ihjäl!

— Nej, det är havet, som ryter.

— Havet? Kommer det inte ända till oss?
Kommer vi inte att drunkna?

Vera ligger i halvslummer. William står åter
vid spisen. Han måste hälla vatten i den till
hälften bortkokade soppan. Även elden håller på
att slockna.

Då tränger plötsligt ett genomträngande skrik
ut från rummet. Förskräckt störtar William in
till sin hustru. Hon slår omkring sig. Och han
står mitt i rummet, alldeles upprörd. Hans
händer darra. För första gången i sitt liv vet han
icke, vad han skall göra. Med en svag nick
kallar Vera honom till sig och viskar blott ett enda
ord.

En liten stund senare rör sig en hjälplös liten
kropp i stora, hårdbarkade manshänder och
utstöter sitt första skrik.

Så ljuvligt! Så underbart! William riktigt
smälter i ett strålande leende.

Hans önskan har blivit uppfylld...
</chapter>
<chapter name="Kapitel IV">
<h2>KAPITEL IV</h2>

I hemmet bor nu en ny människa —
Ssjomotschka eller rättare Ssemjon Nikolajevitj
William, en Nordlandets medborgare. Han härskar
oinskränkt över hemmet sedan två och ett halvt
år tillbaka. Ssjomotschka springer lustigt och
hjälplöst omkring i alla tre rummen och fyller
dem med bullrande glatt liv. Vid fönstret sitter
modern och syr på symaskinen. Han kryper upp
på bordet, där hon syr, och handskas med
materialet på sitt sätt.

— Ssjomotschka, du stör mig. Jag håller på
att sy en liten skjorta till dig. Tag inte i den,
älskling.

— Ja vill ha tor sotta som pappa, skriker
Ssjoma och kryper fram till mitten av bordet.

— Vad vill du ha?

— Sas-sen.

— Det heter sax-en!

— Sax-en!

Modern skrattar belåtet.

— Du får inte ta den, du kan göra dig illa. Du
är ännu för liten.

— Ja tor! envisas pojken, faller ner från
pallen och gråter.

— Så... så... så! Det går över, tröstade hon
honom, då hon ser, att han icke gjort sig illa.

— Pall trilla tull! jämrar han och gråter.

Symaskinen fortsätter att arbeta ljudlöst.
Bakom fönstret lyser allt: det blå havet, den blå
himmelen och solens guldglans.

Vera känner sig glad till sinnes, hennes
tankar äro ljusa. Allt svårt och fasansfullt ligger
bakom henne. Nu kan hon icke längre fatta hur
de två sista åren gått. Hur mycken kraft och
hur många tårar ha de inte kostat henne! Och
hur mycket av längtans kval! Hon kommer
aldrig att glömma den första polarnatten med dess
köld och stormar. Det var endast det friska,
sedan generationer tillbaka av Nordlandets vindar
härdade fadersblodet, som hjälpt den lille att
överleva den första hårda tiden. Nu går han
med fasta, bestämda steg omkring i rummen...
precis som far sin. Och sjunger. Det stora
huvudet och den väldiga pannan har han också ärvt
efter fadern. Men de blå ögonen har han efter
sin mor.

— Ssjomotschka, är du hungrig? Är du trött,
min pojke?

— Ja vill fara fön! säger han allvarligt och
går bort till fönstret.

Viktig och glad stiger William över tröskeln.

— Guds fred! Vackert väder i dag! Nå, min
pojke, hur är det med dig?

Han tar honom i sina armar och kastar
honom upp i luften.

— Du kommer att bli en riktig sjöbjörn! En
riktigt kraftig karl!

De sitta i lugn och dricka te, tala om
hushållet och underhålla sig ömt och glatt med den
lille. Genom det öppna fönstret kommer doften
av hav och lukten från den saltade kabeljon.
Floden brusar i entonig, mörk rytm. William
vänder sig mot sin hustru:

— I år blir fångsten inte så god. Mycket
sämre än i fjol. På banken här finns det bara
småkratt.

Vera hör tyst på och smeker den lille pojken,
som smyger sig intill hennes knän. Numera far
hon sällan med ut på fångst. Hennes man fiskar
nu med krok. Långreven kan han inte lägga ut
ensam.

— Om det blir god vind i morgon, far jag
längre bort. Gör i varje fall i ordning litet mera
mat åt mig.

Veras hjärta krymper ängsligt samman. Hon
måste försöka övertala honom att låta bli.

Hon säger försiktigt:

— Om det är ont om fisk här, så finns det
väl inte mera där. Det är nog likadant överallt.

Och efter en liten stund använder hon ännu ett
beprövat medel. Hon säger så där apropå:

— Ssjoma har klagat över huvudvärk i dag.

William ser hastigt upp.

— Vad är det med honom? När var det?

— I morse. Jag vet inte, vad det är. Han har
kanske förkylt sig.

William drar pojken intill sig.

— Hans temperatur tycks vara normal.

— Pappse, spela tarr! föreslår den lille sonen.

Modern tar sonen från fadern.

— Mitt lilla barn, pappa har inte tid. Han
måste genast börja arbeta. När han kommer
tillbaka ska han spela gitarr för dig.

Utanför huset stå tre renar och stampa. Det
är tid att fodra dem. De båda renkorna titta med
sina veka, milda ögon mot grinden, som om de
tänkte: »Kommer inte matmor snart med
brödstycket?» Men tjuren står ett litet stycke
därifrån på en kulle. Hans ben äro seniga, hans
skinn som rökgrått siden. Han lyfter på huvudet
med den breda, greniga hornkronan och ser glatt
mot solen, liksom om han ville hälsa den.

Vera och Ssjoma gå ut på den öppna
verandan. Djuren sträcka bedjande sina huvuden mot
dem, de fuktiga, mjuka läpparna undersöka
deras händer. Tjuren närmar sig långsamt och
gravitetiskt utan att sänka på huvudet.

— Mischka! Mischka! Tag då!

Vera räcker honom ett stycke bröd.

Han tar det utan girighet, som om han endast
gör det av artighet, och går sedan sin väg lika
långsamt och gravitetiskt som han kommit.

Renarna beta i närheten av huset på de gröna
mossplättarna, vilka äro omgivna av klippor och
där jättelika block ligga.

Någon gång för miljoner år sedan, då
underjordiska krafter skakat jorden, ha dessa block
spytts ut från jordens inre och sedan ha de
blivit liggande där. En del av dem resa sig som
kala, svärtade poster, medan andra åter äro
betäckta av ett tunt jordlager och överväxta av gräs
och mossa. Nästan överallt, vart ögat än ser,
ligga sådana urgamla block, på vilka det endast
finns en grön liten fläck här och där.
Prästkragens små stjärnblommor lysa vita, solögat lyser
gult, och över marken kryper polarvidet och
dvärgbjörken och klamra sig fast i jorden med
sina grenar. Mitt i denna »skog» står ofta en
björksvamp, som ibland är tre gånger så hög
som björkarna. Och på sluttningarna på solsidan
växa blåbär och tranbär.

Vera går ofta dit för att plocka bär. Det är
icke långt från hemmet. Ssjoma plockar också
och smörjer ner sina händer, läpparna och den
lilla skjortan. Båda äro glada: det finns så
mycket sol och blå himmel och havets mjukblå
vidder! Och under deras fötter det mjuka, doftande
gröna och de goda bären!...

I början av hösten ankrade en ångare på
buktens redd och tjöt manande med hes, djup röst.
Kapten Lyssjenko och Kostrizin, en kustjägare,
stego med fyra hundar ur en motorbåt vid
stranden.

William gladde sig mera över hundarnas än
över vännernas ankomst. Han hade för länge
sedan gett Kostrizin i uppdrag att köpa dem åt
honom. Nu smekte han dem med gossaktig glädje
och frågade efter deras härstamning och
karaktär.

De hade endast tid att i hemmet tömma en
flaska vin, som kaptenen haft med sig och växla
några ord, då det var tid för avfärd.

Lyssjenko gick bredvid Vera. Hon talade om
sin son, om hushållsbestyren och vardagslivets
små enskildheter. Han ville fråga henne om det
allra viktigaste, som låg honom närmast om
hjärtat, men i början tvekade han och sedan blev det
för sent. De voro redan nere vid stranden. Och
det viktigaste var frågan, om hon icke ångrade,
att hon vigt sig åt detta ensamma, förskräckliga,
primitiva liv. Kanske hade den känsla, som
förmått henne uppge den mänskliga samvaron, ett
kultiverat liv och mycket annat, känslan för
William redan fördunstat? Då... då kunde allt
ännu bli annorlunda...

Lyssjenko hade icke frågat. Och nu kunde han
icke fråga. Framför honom stod William, stor
och med litet framåtböjda, kraftiga skuldror och
såg honom glatt i ansiktet.

— Kapten, ta och ge tusan i er tjänst, skaffa
er en hustru och flytta hit och bli min granne!
Då blir vi två par och vi sätter barn till världen
och befolkar landet här!

Ett litet leende gled över hans läppar och de
till hälften sammanknipna ögonen. Hans breda
panna med de framskjutande tinningbenen
överfors av rynkor, och djupa fåror stego fram vid
näsroten.

Lyssjenko höll stånd mot hans blick, men utan
att själv veta varför blev han helt förlägen. Han
ryckte emellertid genast upp sig och svarade
skämtsamt:

— Ett verkligt förståndigt förslag. Jag ska
fundera på det. Det finns egentligen för få
människor här. Men jag vet inte riktigt, varifrån jag
ska skaffa mig en hustru.

Hans blick snuddade hastigt vid Vera. Hon
stod och såg på havet.

När de kommo ned till vattnet tryckte
Lyssjenko Williams hand fast, böjde sig därpå
djupare ned över Veras lilla, en gång så vackra men
nu valkiga hand, steg sedan upp på en sten och
hoppade en smula kokett i båten.

— På återseende nästa år!

Vera gick uppför sluttningen. Endast stötvis
hörde hon ännu motorns surrande. Någon
vinkade med mössan åt henne. Men hon kunde icke
längre se, vem det var. Hon greps av längtan, en
outhärdlig längtan efter det andra livet, efter
människor... Allt hade ju kunnat vara så helt
annorlunda... Kapten Lyssjenko... Så synd om
honom, denne präktige man...

William lade ömt sin arm om hustruns liv.

— Nu går vi. Vår pojke har nog redan vaknat.

Trött och tigande vände Vera mot hemmet.

Williams båt försvinner i middagens blåa
dunst bakom klippudden. Pojken andas lugnt i
sin lilla säng. Vera sitter vid bordet. På bordet
ligger ett paket brev, som kapten Lyssjenko
medfört. Breven äro där bortifrån, från den
andra världen. Vera tar ett av dem i sin hand.
Hennes äldre syster skriver till henne:

<tab>»Min kära Verussja!

Vi har just återvänt från sommarnöjet. Vädret
är fortfarande underbart varmt, men träden
börjar redan lysa i guld och purpur. De var
särskilt vackra vid vår villa. Minns du ännu den
gamla björken på kullen? Den brinner riktigt.
Murgrönan grönskar ännu och på rabatterna
blommar ännu några dahlior. I år har vi haft
mycket, mycket blommor. Tant och Olga har
skött om dem. De har väntat på dig hela
sommaren och slagit vad med mig att du skulle komma
tillbaka. Men jag var alldeles övertygad om att
din man inte skulle släppa dig. Jag tycker
verkligen inte om honom... Säg honom, att jag inte
tycker om honom!

I Moskva har teatrarna redan börjat säsongen
och två konserter har redan annonserats: en
symfonikonsert och en av en tysk violinist; hans
namn har jag glömt för ögonblicket. Jag har köpt
biljetter till båda. Olga och jag har skaffat oss
abonnemang till Stora Operan och
Konstnärsteatern... Det är synd, att du inte kan komma
hit. Vi två skulle då ha sett och hört det
vackraste...»

Vera läser icke brevet till slut, hon lägger det
åt sidan och sluter ögonen. Hennes strupe drar
sig samman av bitterhet. Hon reser sig upp,
håller huvudet högt och går med trötta, stela steg
till den sovande lille sonens bädd, böjer sig över
honom och kysser honom. Därpå går hon lika
långsamt tillbaka till bordet. Hon läser i
dagboken några rader, vars bläck redan har bleknat.
Där har hon skrivit om kapten Lyssjenko:

»I går kväll gick jag och promenerade med
kapten Lyssjenko i Stadsparken. Han hade
enträget bett mig om detta rendez-vous. Jag ville
icke först, men så tyckte jag synd om honom
och gav efter. Under den sista tiden har hans
uppmärksamhet mot mig och hans underkuvade,
nästan skuldmedvetna kärlek, blivit obehaglig
för mig. Vilken skillnad är det inte mellan
honom och William! Han har inte tiggt och bett,
inte sett mig djupt i ögonen, inte suckat. När han
gav mig av sina känslors överflöd, gjorde han
det som om han bevisade mig en välgärning. ’Ser
du, så rik jag är! Det kostar mig ingenting att
visa dig min uppmärksamhet... Men kom fort
och tag emot det, annars kommer andra!’ Och
jag gladde mig åt att jag fick detta överflöd. Jag
avböjde det stora, vilket erbjöds mig som ett
offer, och sträckte min hand girigt efter den
smula, som räcktes mig till hälften motvilligt...

Ännu ångrar jag mig inte. Det svarade jag
kaptenen på hans långa, envisa tal i Stadsparken.
Jag kommer inte att träffa honom mera. Om
några dagar reser jag bort tillsammans med den
människa, som han hatar men jag älskar. Reser
bort för alltid... till ett nytt liv...»

Vera lutar sig tillbaka och sitter länge lugn.
För sitt inre ser hon sitt förflutna. Stadsparken
och kaptenen och sig själv ser hon nu helt
annorlunda. Hon stirrar rakt fram utan att se.
Hon upplever om igen för länge sedan upplevda
händelser och bläddrar med smärtfull längtan i
sitt minnes gulnade bilderbok...

Livet går osynliga, hemlighetsfulla vägar.
Ingen kan säga: »I dag jagar jag bort en liten
lycka ifrån mig, därför att en stor lycka
kommer till mig i morgon.»

<tab>»Den 17 september.

Jag skulle kanske ha svarat kapten Lyssjenko
annorlunda den gången i Stadsparken... Då
hade ingenting varit som nu... Stad, människor,
ett kultiverat liv... allt hade jag ägt. Det är
sant, jag känner ingenting för honom, men
skulle icke hans stora kärlek, hans uppmärksamhet
ha gjort mitt liv skönt och innehållsrikt? Han
var alltid sympatisk för mig...

’Återvänt från sommarnöjet, teatersäsongen
börjar, konserter...’

För mig och William börjar snart också
konserter. Orkestern repeterar redan: bränningen
blir allt starkare. Om två, tre veckor kommer
isstormarna att dåna, havet att tjuta och vinden
att vissla i den två månader långa nattens
fuktiga eller iskalla mörker. Sedan kommer
snöyran att dansa. Är det kanske sämre än en
symfonikonsert eller en föreställning på Stora
Operan?... Min gode, dumme kapten! Du är
ju ändock en man! Varför var du så vek och
ömhjärtad? Varför bad du, där du borde ha
fordrat? Nej, inte ens fordrat, helt enkelt tagit,
tagit utan att fråga! Alltjämt ser du på mig med
samma goda och — ja, bli inte ond — dumma
ögon. Jag fruktar nu som förr din godmodighet
och din vekhet... Nej!»
</chapter>
<chapter name="Kapitel V">
<h2>KAPITEL V</h2>

Vintern närmade sig. Hela stranden glänste
som glas. Ofta kommo ensamma, bräckliga,
halvsmälta isflak drivande mot den. De höllo sig
fast vid stranden en tid, men sedan föllo de
sönder och smälte alldeles.

Nu var havet sällan lugnt. Vindar från öster
och norr stormade in i bukten och drevo
skyhöga vågor framför sig. Himmelen hängde lågt,
mörk, likt en omstjälpt kittel, över havet. Under
två timmar blev den litet ljusare och lyste med
ett dunkelt, månskenslikt ljus. Det var dagen. En
dag utan morgon, utan middag, utan det minsta
spår av sol. Snöstormar svepte fram över landet.
Bitande iskristaller omväxlade med fuktiga
snöflingor och regn. Hav och klippor och nattens
upprörda mörker dånade och tjöt oupphörligt.

Halvmörkret i huset och den ständiga
skymningen därute gjorde, att man fick huvudvärk
och blev apatisk. Två av hundarna insjuknade.
Först blevo de oroliga; utan någon synbar
anledning skällde och gnällde de. De åto nästan
ingenting. William måste ta dem ur hundstallet
och in i huset. Men det hjälpte icke mycket. De
blevo allt magrare och lågo där orörliga.

Snöstormen hade lagt sig. Man kunde skymta
några stjärnor. Havet var som en väldig mur av
stelnat gjutjärn. Nattens fullkomliga stillhet sög
allt till sig, trängde in i kroppen och i hjärnan.
William, klädd i päls, med renskinnsstövlar och
hagelbössan på högra axeln, skidade i långa glid.
Han skulle gärna velat fortsätta så allt längre
och längre, tills hans snörräta spår nådde
horisonten!

— Murman!

Hunden, som sprang framför honom, stannade
och såg frågande på honom. William klappade
hans huvud. Det var så underbart att i
ensamhetens stillhet tala med sin bästa jaktkamrat,
hunden. Och därtill kom, att det var så vackert
väder i dag och William på så gott humör.

— Nå, Murman, vart ska vi gå? Kanske till
»Svarta stenen»? Där finns de flesta rävlyorna.

— Min käre hund, gå på så vackert... sök!

Snön knastrade under skidorna. Murman
sträckte fram sitt håriga, kloka huvud och
viftade med den yviga svansen.

Plötsligt flammade någonting till långt borta på
den mörka himmelen. Sedan blev det åter jämn,
lugn skymning. Litet senare... åter ett kort
uppflammande. Vattenspegeln och de nedisade
klippornas stenkullar stego för ett ögonblick mjukt
fram i den mörka kölden. Och ett ögonblick
senare vandrade norrskenets elddraperi långsamt
darrande och dansande i grönt och violett ljus
över himmelen. Havet flammade, snön
glänste... På klippåsarna gnistrade jättelika
kristaller av sagolika ädelstenar. Draperiet blev större
och bredare. Nu täckte det redan halva
himmelen. Dess undre kant slingrade sig helt nära ovan
jordytan och lyste med kallt iriserande ljus.
Himmelens ljudlösa musik strömmade in i
nattens stillhet och fyllde den helt.

Hunden gav till ett skall. I naturens
majestätiska stillhet var detta ljud lika främmande och
oförenligt som den knall, som följde det. De
närliggande klipporna återkastade det skarpt och
vinande, de längre bort belägna dovt rullande.

William svor till och sänkte det rykande
geväret.

Under ilsket morrande grävde hunden hastigt
i en snöhög, under vilken en rävlya med tydliga
spår av dess invånare låg dold.

— Murman! Låt bli! Kom! I morgon ska jag
sätta rävfällor...

Elddraperiet dansade alltjämt. Det vida
havet och snövidderna skimrade i ett sällsamt,
grönaktigt, darrande ljus. William gick till
bukten, där den stora sandbanken blev synlig
under ebben. Vid den tiden bruka rävarna
vanligen komma dit för att söka efter havets avfall.

Men han hade icke beräknat tiden riktigt.
Floden hade redan börjat stiga, och hälften av
sandbanken låg under vatten. Havet rörde sig sakta.
<img><i>Plötsligt flammade någonting till långt borta på den
mörka himlen.</i></img>

Här och där skymtade man vitaktiga, enstaka
isflak, som drivits dit norrifrån. De rasslade och
gnisslade. Och ibland ljöd det som en dödssjuk
människas stönande.

William överfölls av en plötslig trötthet. Han
satte sig på en sten. Var kom tröttheten ifrån?
Egendomligt! Han hade ju inte gått så långt i
dag...

Här och där steg rök upp från vattnet, vilken
sedan som en tät dimma svävade vidare. Då och
då kom ett iskallt luftdrag. Hastigt biter det i
ens ansikte och öron och så... är det åter borta!
Och sedan är luften åter mjuk och fuktig.

Norrskenets draperi förbleknade, blev oskarpt
och slocknade helt. Åter beklämmande mörker!
Williams lemmar voro slappa; det surrade i hans
huvud. Och plötsligt tyckte han, att han svävade
mellan himmel och jord i en främmande, fientlig
värld. Runt omkring honom segt mörker,
tomhet, intet tecken till liv. Han kände ett
vansinnigt begär att få se människor, se solen... Där
borta, bakom den mörka horisonten, leva de...
Nu svävar han dit! Vad vägen är tröttsam! Och
vad det arbetar inom William, att han skall nå
sitt mål!

Plötsligt skällde hunden. Mekaniskt grep
William efter sin bössa och rusade upp. Murman
var åter lugn, stod vid hans fötter och viftade
med svansen. Åter denna trötthet i armar och
ben! »Vad är det? Skörbjugg? Är jag sjuk?
Sjuk?» William kunde endast med oändlig möda
tänka detta, men han blev icke förskräckt.

— Jaså, det var därför jag hade den
drömmen, sade han högt. En naken kvinna... det
betyder skörbjugg. Jag har således fått skörbjugg i
natt.

Han kom att tänka på kustjägarnas
vidskepelse: en man, som drömmer om en naken kvinna,
insjuknar i skörbjugg. Då måste man binda ett
ankare på mannens rygg och föra honom fram
och tillbaka på stranden, ibland en hel vecka.
Och tyngden måste ökas... man måste lägga på
nya bördor.

William ruskade på huvudet och ansträngde
sig att skaka av sig sömnen. Därpå reste han sig
beslutsamt. Himmelen övergöts på nytt av ett
grönaktigt ljussken. På andra sidan bukten, icke
långt borta, låg någonting och drev. William
tittade uppmärksamt på det och kände sedan igen
det: drivved, som antagligen stammade från
någon förolyckad transport. Tre hela bjälkar! Det
är ett mycket värdefullt fynd vid den skoglösa
polarkusten. Utan att överlägga länge skyndade
han raskt till bukten.

När William på sin tid undersökte
Murmankusten för att finna en lämplig boningsplats,
hade han icke glömt en mycket viktig faktor:
strandgodset eller kanske rättare de regelbundna
nordostliga vindarna, som alltid föra drivveden
från havet till bestämda kuststräckor. Det finns
icke många sådana kuststräckor, men den
praktiske William hade sökt upp en av dem. Och
under de senaste tre åren hade hans förutseende
gagnat honom mycket.

Han gick till båten och såg efter, om alla
nödvändiga redskap funnos där: årorna, öskaret,
ankaret och de två hamptågen i akterrummet. Allt
var i ordning. Utan möda stötte han ut båten
från stranden.

Det långsamma, stumma havet glänste i ett
levande sken. Tungt och klingande som metall föll
det tjocka, grönaktiga vattnet från årorna.

Det blåste från nordost. Norrskenets
darrande eld förbleknade, liksom om en osynlig makt
hade släckt ut det ena jätteljuset efter det andra.
Nu släckte den det sista ljuset, och på en gång
blev allt... himmel, vatten, klippor... mörkt.

Men den första bjälken var redan inom
räckhåll för åran. William drog dess ena ände till sig
och slog ett tåg om den. Han måste dröja en
stund, innan hans ögon hade vant sig vid
mörkret. Borta från stranden hördes den börjande
bränningens brus. Han måste skynda sig. Men
kunde han verkligen låta de andra två bjälkarna,
som voro så nära, fara sin kos? Vinden ökade.
Vid horisonten dånade det allt högre, som om
osynliga hästhopar kommo galopperande.

William band snabbt fast bjälkarna och satte
sig vid årorna. Han satt med ansiktet vänt mot
bogen. Det föreföll honom, som om han måste
släpa på ett helt berg. Ännu ett tag... bara
årorna icke brusto. Äntligen gick det framåt.

Långsamt närmade han sig stranden. Hans
armbågar och knän värkte av ansträngning.
Årorna böjde sig. Över det becksvarta vattnet
löpte ett brus, bildande vågor, som genast åter
utjämnades. Segt och trögt gungade den tunga
massan. Årorna sprutade vattendroppar över
bjälkarna. Varje droppe liknade en lysmask i
sommarnatten. Ibland förenade sig dropparna
och sjönko långsamt likt en glödande kula eller
en lysande spiral under den svarta
vattenspegeln.

Hästhjordarna voro nu helt nära. Den första
vågen lyfte bjälkarna i höjden och bröts sönder
mot skeppsbordet. William vacklade, tappade
den ena åran men fångade den i fallet och rodde
vidare med långa, kraftiga årtag. Nästa våg
kastade båten ur kurs. Men William vände den
skickligt i rätt kurs igen.

Ibland kastades båten plötsligt så högt, att han
gled av bänken och slog med årorna i luften.
Strax därpå lyftes aktern högt upp och
bjälkändarna sträckte sig hotande över honom... de
kunde vilket ögonblick som helst komma
nedsusande och slå sönder båten... På detta sätt
kan William icke hålla på länge. Han har endast
en sak att göra: frigöra bjälkarna. Men vad det
var synd att behöva förlora ett sådant byte!
Stranden var ju redan ganska nära. Genom
elementens tjutande och brusande träffades hans
öra av ett egendomligt ljud. Var det en människa
eller ett djur, som tjöt? William vände hastigt på
huvudet och såg ljuset av en lykta på stranden.
I detta ögonblick störtade bjälkarna över aktern
och pressade den under vattnet. William högg
tag i repet och sjönk ända till midjan i de
iskalla vågorna. Den följande vågen lyfte åter upp
båten, men nu var den till hälften fylld av
vatten. På nytt genomkorsade honom tanken att
lösgöra bjälkarna, men på nytt tyckte han det vore
synd. Han grep båtankaret och med ett skickligt
slag högg han det fast i den närmaste bjälken. Så,
nu var båten oskiljaktigt bunden vid bjälkarna
och låg tätt bredvid dem. William stod där
bredbent med vattnet ända upp till knäna och
arbetade med övermänsklig kraft vid årorna.

Lyktan var nu helt nära. Han hörde emellanåt
brottstycken av klagande hundskall, när vinden
då och då gjorde ett kort uppehåll. Nu kunde
han se bränningens vita skumkrona... Båten
med bjälkarna drev mot klipputsprånget vid
sandbankens ena ända. Vågorna kastade den
framåt med stora språng, rullade över båten och
jagade kokande och fräsande mot stranden.
William arbetade som en besatt vid årorna. Han
hade förlorat mössan. Han liknade en vansinnig,
där han stod med sin uppknäppta, våta päls. Han
såg varken sin hustru eller den tjutande hunden;
hans blick var envist fäst på det fruktansvärda
stället, den svarta klippkanten, mot vilken
vågorna bröto sig och slogos upp i skummoln.

Ännu några kraftiga årtag genom skum och
sprutande vatten... och William hoppade
genom en sjudande vit våg upp på stranden.

— Håll fast linan! Gör an den vid en sten!
ropade han till sin hustru.

Han hoppade åter i båten: han måste lösgöra
bjälkarna och draga båten högre upp på
stranden, så att den icke skulle slås sönder. Även
bjälkarna måste han säkerställa.

— Så där ja! Båten är hel och bjälkarna
kommer inte heller att ge sig på drift, sade han
lugnande, då han åter var i land. Vattnet flöt i
riktiga små rännilar från hans ansikte, ur hans
ärmar och rockens sömmar.

— Det var nära jag släppt dem! Tre hela
bjälkar. De kommer oss väl till pass...

Han klappade Murman, som strök sig mot
hans ben, och gick lugnt uppför stranden.

De två sjuka hundarna voro mycket illa däran.
De lågo i ett hörn bakom spisen och sovo nästan
hela tiden. Ögonen runno och de andades tungt.
Ibland tog Vera dem ut på en promenad. De
gingo trött och ovilligt stigen till havet, stannade
ofta och tittade förebrående på sin matmor:
»Varför plågar hon oss så och ödslar bort våra
krafter i onödan?» De hade tydligen insjuknat på
grund av brist på dagsljus. Men det berodde
kanske också därpå, att William vid höstens
början, innan snöstormarna begynt, hade hållit dem
inne i ett stängt, varmt rum och endast matat
dem med sälkött... Vad det stiger upp många
tankar inom en, när man ser, hur de fyrfota
vännerna hålla på att gå under inför ens ögon, och
man icke vet, vad man ska göra för att hjälpa
dem!

Girlie, den smala, röda tiken med de vänliga,
allvarliga ögonen, var icke så motståndskraftig
som hennes sjuke kamrat, den store, slanke
Wilson, en blandning av schäfer och gårdvar.
Det var nu redan andra dagen som hon icke ätit
någonting. Hon lyfte icke längre på huvudet.
William var ond på Kostrizin för dessa båda
hundar. Han hade bett honom skaffa äkta
samojedhundar och tusan vet, vad han fört hit för
slags ras! Nu hade han sådana bekymmer
för dem!... Voro dessa hundar egentligen värda
någonting här?

Då William tänkte på Kostrizin, började han
på nytt att svära, men Girlie såg så klagande på
honom, att svordomarna fastnade i hans
strupe... han hade ju i alla fall vant sig vid dessa
kloka, vänliga ögon.

— Vad är det nu? Vad har du för ont?

Girlie försökte vifta med svansen, men hon
kunde inte längre. William lyfte upp hennes
huvud, lyssnade och tittade på hennes ögon. Det
ena ögat rann; det liknade en gammal gubbes.

— Ska jag kanske koka annan mat till dem?
frågade Vera. De äter ingenting. Jag vet
sannerligen inte, vad jag ska ge dem. Vajgatj ser också
så ledsen ut och har ätit mindre än annars i dag.

— Han stryker nog också med! Den ende jag
hoppas ska klara sig, är Murman!... Fan måtte
ta Kostrizin!

William försökte åter koka medicin åt
hundarna.

Tre dagar senare dogo Girlie och Wilson
ungefär samtidigt. Utan att stöna och med en svag,
krampaktig ryckning, sträckte de på benen och
slöto ögonen.

Vera och Ssjoma gräto, men William stod tyst
och såg likgiltigt på de båda döda kropparna.
Han fick icke lov att visa sin sorg: det låg ju så
mycket umbärande och mycken nöd framför
honom. Därför måste han hålla sig rak och föregå
med gott exempel.

— Vad kan man göra åt det? De har strukit
med... och det gäller bara att begrava dem. Till
våren måste jag skaffa mig andra, sade han och
släpade de döda djuren till havet. Där band han
en sten vid vardera kroppen och kastade dem
sedan från klippan ned i vattnet.

En dag, när han kom tillbaka från jakten,
mötte honom hustrun gråtande.

— Vad står på? Varför gråter du?

— Ssjomotschka är sjuk.

Den lille var matt, verkade sömnig och
klagade över smärtor i sina små ben. Fadern lyfte
upp honom och ruskade honom på lek.

— Nå, min lille sjöbjörn, varför sitter du där
och ser ut som en våt sparv? Du är minsann en
dålig nordman!... Men det gör ingenting, du
blir snart bättre! Han tog honom på sitt knä.
Vad vill du ha för någonting? Vad vill du
helst ha?

Barnet skakade svagt på huvudet:

— Ingenting!

— Det är illa, när du inte vill någonting...
Ska jag spela litet för dig?

— Nej!

— Det var ledsamt...

Han räckte modern barnet.

— Låt honom inte sova så mycket. Man måste
pigga upp honom och ge honom mer vitlök. Han
har nog fått skörbjugg.

Nu rörde sig allting i hemmet omkring gossen.
Utanför fönstret stod nattens svarta mur,
virvlade snön, dånade havet. Ibland lyste
norrskenets svävande pelare med kall glans genom
dödstystnaden.

William stod bredvid sin son och sade:

— Nå, hur är det, Ssemjon? Ska jag berätta
en saga för dig? Sagan om sjölejonen.

Ssjomotschka slog trött ned sina små ögon.

— Nej!

— Nå, kanske sagan om vinden och den
svarta klippan... En gång sade vinden till den svarta
klippan: »Ingen i världen är så stark som jag.
Jag flyger runt omkring jorden, blåser upp
stormar, skapar fram snöyra och rör upp havet. Och
det finns ingen makt i världen, som kan hindra
mig!» Då svarade den svarta klippan: »Nej, jag
är starkare! Sedan många tusen år tillbaka står
jag här och du kan inte vräka omkull mig. Vid
mitt bröst smulas dina vågor sönder, vid mina
fötter går fartygen under. Ingen är starkare än
jag...»

— Pappa, vad har klippan för fötter?

Pojken lyfte litet på huvudet.

Fadern strök sin lille son ömt över håret.

— Klippans fötter är stenar under vattnet...
Hör nu på igen... I detta ögonblick syntes en
båt på havet. Vinden störtade sig i raseri mot
den. Men mannen i båten drog in årorna och
hissade seglet. Och ju starkare vinden blåste,
desto snabbare gled båten fram. Den svarta
klippan darrade av glädje. Snart skulle båten slås
sönder vid dess fötter under vattnet. Men
mannen lät seglet hastigt falla och styrde skickligt
båten med rodret upp på en sandbank. Han
klättrade upp på klippan och byggde ett tecken
där. Han byggde en fyr, som skulle visa andra
sjöfarande vägen.

William tystnade. Han hade icke berättat för
sonen utan för sig själv. Han ämnade tillfoga
någonting, ropa ut det högt:

»Människan är den starkaste! Hon kan allt,
allt!»

— Mamma, kommer inte dagen snart? Jag vill
ha dagen! jämrade sig Ssjomotschka ömkligt.

— Snart, mitt barn, snart! svarade modern
och tryckte barnet hårt intill sig. Hon
genombävades av ångest, att denna fruktansvärda natt
skulle sträcka ut sina armar och slita hennes
barn ifrån henne.

— Mamma! Jag vill ha sol! Kom, så går vi ut!
Den är ju redan där!

William reste sig och gick dyster fram och
tillbaka i rummet. Ett sparsamt lampljus i rummet;
framför fönstret natt och snöstorm. Han
stannade framför hustrun och barnet.

— Ska jag berätta en saga till för dig?

Gossen försökte hålla sina ögon öppna, men
han kunde det icke. Läpparna viskade något
ohörbart i halvsömnen. Modern vinkade sakta.

— Tyst! Han håller på att somna...

Fadern stod stilla. Hans händer hängde slappt
ned, hans allvarliga huvud med den höga, envisa
pannan var böjt.

— Jag ville berätta en saga om solen för
honom. Jag har just nu hittat på den.

— Inte nu. Senare. Ssjomotschka sover.
</chapter>
<chapter name="Kapitel VI">
<h2>KAPITEL VI</h2>

Vädret var ostadigt. Fullkomlig vindstilla
omväxlade med snöstormar. Dessa kommo
plötsligt, liksom skjutna ur en kanon. De kommo
alltid från sydväst, från den döda, översnöade
tundran. Men när de hade hållit på en
halvtimme, kunde man icke urskilja riktningen längre.
Det föreföll, som om det blåste från alla håll.
Stickande iskristaller, som voro hårda som
glasbitar, veno omkring i en virvlande dans och
fyllde hela rymden. Men när allt detta plötsligt
upphörde, hängde åter den tunga, blygrå himlen
lågt över jorden, och den smutsgrå snön låg
livlös. Blicken sjönk trött i nattens sega mörker.

Barnets tillstånd blev sämre. Nu kunde det
icke gå längre. Det låg i sängen eller i moderns
armar, stönade och vände ofta huvudet mot
fönstret.

— Mamma, kommer inte dagen snart? Jag
vill inte ha natt! Det ska bli ljust!

— Jo, mitt barn. Bara ett par veckor till,
sedan skiner solen, snön smälter och gräset börjar
växa. Då ska vi gå ut och promenera.

Moderns röst darrade, och hennes ögon, som
voro rödkantade genom sömnlöshet, fylldes av
tårar.

William tog sonen på sina armar. Han ville
göra det kärleksfullt och ömt, men hans stora
händer med de styva, valkiga fingrarna gåvo ett
mycket dåligt uttryck åt denna ömhet.

— Ack du, min lille sjöbjörn, det ser minsann
inte bra ut för oss! Du måste bli stark! Titta på
mig! Ser du, hur jag är?... Om du är riktigt
tapper och äter duktigt, så kommer du att bli
som jag! En riktig sjöman!

Han gick tungt genom rummet med honom och
stannade framför en tavla på väggen.

— Titta på det vackra fartyget! När du blir
stor, köper vi oss ett sådant fartyg och seglar till
Vita havet med det. Vi ska jaga säl och fånga
val. Vill du följa med på valfångst?

Pojken tittade länge på det målade fartyget
med de svällande seglen, fastän han redan sedan
länge kände till varenda liten detalj på det, och
frågade:

— Pappa, kan en val simma fortare än ett
fartyg?

Utan att avvakta svaret vände han sig likgiltigt
om och gäspade.

Modern gick bort till dem.

— Ssjomotschka! Vill du ha litet mat kanske?
Ät, min lille pojke! Jag har kokat gröt åt dig.

Barnet skakade på huvudet och började åter
gråta och jämra sig.

— Det gör så ont i mina ben. Jag vill inte ha
en lampa, jag vill ha dagen...

Hans svullna tandkött började blöda, hans
kropp blev öm överallt. Var man än rörde vid
honom, gjorde det ont, i synnerhet vid
armbågarna och knäna.

— Ge honom så mycket vitlök som möjligt och
låt honom skölja munnen med senapsdekokt,
påminde William sin hustru. Hans organism är
stark. Han klarar sig nog. Har vi mycket
kamfer kvar?

Icke ett ögonblick upphörde de två med sin
vaksamhet. Ibland var barnet bättre. Det blev
gladare och talade. Ja, en gång begärde det självt
till och med att få litet mat. Båda gladde sig.

— Ser du, han blir nog bra! Vi ska nog klara
upp det här, Ssjoma! Vi ska nog bli friska!

Fadern såg honom glatt i ögonen.

— Du är ju i alla fall en sjöman! Skäms på
dig att ligga så där!

— Vi har inte mer vitlök och mycket litet
annan lök. Jag trodde, att vi hade något i kistan,
men nu ser jag, att det inte finns något kvar, sade
Vera.

— Inte några alls? frågade William
förskräckt.

— Nej. Jag tog de sista i dag.

— Då måste jag genast i morgon fara till
lappbyn och därifrån till sjukstugan. Jag ska tala
med fältskären där, sade han bestämt.

— Hur ska du kunna fara i sådant väder?
Vad ska jag ensam ta mig till med honom här?
Det är ju nära tvåhundra verst<footnote>Ryskt längdmått. 1 verst = 1,066 m. <i>Ö. a.</i></footnote> till lappbyn,
sade Vera upprörd.

William lade sin hand ömt på hennes axel.

— Vera, vi har ingen annan utväg! Utan lök
kommer han att dö, och det är ju inte första
gången du stannar ensam hemma. Jag ska göra allt
för att komma tillbaka så fort som möjligt.

Följande dag var Ssjoma åter sämre.

Slädens medar hade spolats med sötvatten. Nu
glänste en glatt isskorpa på dem. William
knackade på medens rundning. Den var glashård. På
det sättet skulle han kunna fara snabbare. Han
spände för renarna. På släden bredvid
provianten lågo ett gevär, ett par skidor, en sovsäck av
skinn och ett litet tält. Allt var färdigt. Han
kysste sin son — denne öppnade icke ens
ögonen — och tog Vera i famn.

— Farväl! Tappa inte modet! Gör allt som är
nödvändigt för honom.

En mans hjärta kan vara mycket hårt. William
suckade icke och fällde inga tårar.

Han svängde den långa staven. Renarna
drogo och jagade därifrån med tillbakakastade
kronor. Vera stirrade längtansfullt in i det grå
mörkret, som snabbt slukade åkdonet. Ett
ögonblick senare såg hon endast den dystra
skymningen och den livlösa stillheten på Arktis’
snövidder.

William åkte tjugu timmar utan att sova. Han
hade rastat endast en gång — när han var
halvvägs — för att låta renarna äta mossa. Till slut
kunde djuren knappt springa mera; med öppna
<img><i>Han svängde den långa staven. Renarna drogo och jagade
därifrån med tillbakakastade kronor.</i></img>

mular rörde de sig flåsande framåt. Varje gång
de måste stanna framför en brant stigning eller
en skarp sluttning darrade deras spända
muskler, och deras magra sidor höjde och sänkte sig.
Själv kände han sig heller icke frisk. Han hade
ont i ryggen och led av susningar i öronen. Och
fastän han endast ätit ett stycke hårt bröd under
hela vägen, var han icke hungrig. En sista
stigning, en skarp vänstersväng... äntligen fick han
syn på byn bakom en snökulle. Byn hade endast
ett femtiotal hus men ansågs vara den största
och rikaste.

William styrde renarna till en bekant lapps
hus. När han steg ur släden, föll han raklång
till marken. Benen, som blivit styva av det långa
sittandet, vägrade att göra tjänst.

— Andrej! ropade han in mot huset. Andrej!
Ge mig vitlök? Det gör detsamma, var du tar
den ifrån! Begär vad du vill! William tryckte
hans hand. Genast. Jag behöver den... Förstår
du? Jag behöver den... Döden...

Inne i byggnaden gned lappkvinnan Marina
gästens fötter medan hennes man sprang
omkring i byn. Framför den eviga lågan — en
tranlampa, vars gula tunga slickade de nedsvärtade
bjälkarna — bugade sig i ett halvmörkt hörn en
gubbe ända ned till golvet. Trots hettan, som
utströmmade från spisen, bar han en
fårskinnspäls och över den en rock av renskinn.
Fårskinnspälsens brämade kant hängde fram
nedanför renskinnsrocken. Smutsiga rännilar av svett
runno nedför gubbens ansikte, hans huvud
darrade, men likt en uppdragen automat fortsatte
han att buga sig. Han var så tjock i sin
vinterbeklädnad, att det icke såg ut som om han
bugade sig utan som om han långsamt föll omkull.
Han berörde golvet med pannan, stödde sig med
händerna mot de smutsiga, fullspottade
golvbräderna och reste sig upp, trött och suckande. Över
hans magra, bruna gubbansikte låg ett uttryck av
trötthet och dödslängtan. Han liknade en
leksaksgubbe i jättehögen av pälskläder.

Marina lade märke till att gästen intresserade
sig för gubben och förklarade tjänstvilligt:

— Det är Andrejs far. Fördriver sjukdom.
Skörbjugg.

— Måste man bedja länge för att sjukdomen
ska ge med sig? frågade William allvarligt.

Marina tänkte efter litet. Därpå svarade hon:

— Tusen. Ett tusen måste man.

— Verkligen tusen bugningar? frågade
William förskräckt. Han kommer ändå att dö.

Lappkvinnan funderade åter en stund.

— Nej. Hundra gånger. Hundra behöver man
och sen ingen sjukdom mer.

Under tiden sprang lappen Andrej från hus
till hus och talade med sina släktingar.

— Ryssen uppe från kusten behöver vitlök.
Ryssen ger kattun, skjorta, vad du vill...

Kvinnorna kommo för att se, vad det var för
kattun, kände på de båda grella tygstyckena, som
lågo på bordet, berömde dem... Men någon
vitlök hade de icke med sig.

Männen ville fråga om jakten och havet.
William avbröt dem i deras tal.

— Jag har inte kommit hit för att berätta. Min
son ligger för döden.

Han tog tygstyckena från bordet och stoppade
dem i säcken. Men han tog genast fram dem
igen.

— Finns det verkligen i hela byn inte två
buntar vitlök.

Ännu flera människor kommo in i stugan.
Mest kvinnor, unga och gamla. De tittade fulla
av nyfikenhet på främlingen och hans framlagda
skatter. De underhöllo sig halvviskande på sitt
eget språk. William drog hastigt upp hustruns
sommarblus, en röd axelschal och en färggrann
skjorta ur säcken.

— Ta det! Ta det! För allt det vill jag bara
ha ett par buntar vitlök. Förstår ni? Bara två.
Räddning undan döden...

Ett ögonblick senare slet han sakerna ur
deras händer.

— Jag ger er det inte! Jag säljer det inte! Fan
ska...

Han skrynklade ihop alltsammans, stoppade
det under armen och trängde sig vacklande
genom dörren. Han liknade en vansinnig.

Först flera timmar senare lyckades det Andrej
att övertala en lapp att byta några buntar vitlök
mot skjortan och de båda kattunstyckena.
William var glad och blev lugnare.

Nu ville han åka till sjukstugan till fältskären.
Men lappen talade om för honom, att fältskären
kort förut åkt genom byn till en grannby för att
hjälpa en barnsängskvinna, som låg för döden.
William kunde vänta på honom här. Men varje
ögonblick var dyrbart för honom. Kunde han
verkligen vänta? Nu hade han ju fått det
viktigaste.

— Andrej, spänn för renarna! Jag vill åka
med detsamma. Jag måste ovillkorligen åka
genast.

Alltjämt denna skymning. Man kan knappt
fastställa, om det är dag eller natt. Det finns
knappast någon skillnad mellan dem. Nu sprungo
renarna icke så fort; redan vid svaga stigningar
föllo de in i skritt. William måste oftare än som
annars var nödvändigt använda staven. Där
borta vid kusten väntade två på honom i hans hem.
Och en tredje höll vakt utanför: Döden.
William måste fort dit, kosta vad det kosta ville!
Fortare...

Nu åkte han fågelvägen. Vägen blev
därigenom ungefär tjugu verst kortare. Tjugu verst...
det är två timmar. Under den tiden kan det
hända mycket.

Mischka, som sprang främst, stannade
plötsligt, sträckte fram mulen och vädrade med
vidgade näsborrar. Madame Klara och Skäcken
följde hans exempel. Därpå rusade alla tre på en
gång åt höger utan att bry sig om sin herre. De
sprungo en stund, stannade därpå och skrapade
med sina hovar i snön. Under snön fanns
islandsmossa...

Den första och längsta etappen var
tillryggalagd. Man vågade nog rasta några timmar.
William kröp in i sovsäcken.

Han vaknade.

Han måste ändå skynda sig! Där borta
väntade två älskade varelser...

Han stack ut huvudet ur sovsäcken. Därute
visslade vinden, virvlade snön...

Fördömda natt!

Snabbt slog han upp sitt tält. Han hade icke
räknat med en snöstorm. När han begett sig
åstad, hade han icke märkt några tecken därtill.
Hur länge skulle han månne behöva stanna här?
Skulle provianten räcka?

William skar tänder. Även renarna skuro
tänder och stönade, men av annan orsak: vinden
piskade på deras sidor, den hårda snön brände
smärtsamt i deras hud. De gjorde en grop för
att gömma sig i den. Stormens tjut och visslande
dånade i Williams öron. Det var, som om
tusentals vilda djur hade samlat sig runt omkring
Williams tält och hotade med vansinnigt
hungertjut. William försökte titta ut och lyfte upp en
flik av tältet. Men han drog genast tillbaka
huvudet. En snösky yrde häftigt in i tältet och
fyllde det lilla rummet. Tältduken skakade.
Tältstängernas elastiska bågar, vid vilka tältduken
var fastsatt, gnisslade. Bara litet till... så skulle
hela tältet lyftas i luften och bäras bort. Men
William hann i tid sluta till öppningen och
vinden hade icke någon hållpunkt längre. Rasande
rusade vinden mot de snedställda väggarna, men
överallt gled den tillbaka. Vreda, tiggande
jättehänder revo emellanåt i tältet. Så hördes åter
den lilles klagande röst, vilken hade förirrat sig
in bland de djupa bastonerna. William vaknade
förskräckt upp ur halvslummern och lyssnade.
Därpå sjönk han åter trött ihop, dök ned i
glömskan, tills ett nytt stormutbrott väckte honom.
Där satt han nedhukad, sammankrympt av köld.
Men hans huvud brände.

När skall denna snöstorm sluta? De kunde ju
icke vänta på honom längre. Han har ju
räddningsmedlet i den lilla lädersäcken. Själva livet
bär han ju hos sig, här... Ssjomotschka kan icke
vänta på honom längre. Och hans hustru icke
heller... Denna fördömda sjukdom...

Snöstormen varade i tre dagar och tre nätter.
Då den plötsligt upphörde och William tittade ut
genom tältet, lyste stjärnor här och där på den
mörka himmelen. Långt i fjärran virvlade
alltjämt den avtagande vinden.

William grävde fram släden, ropade på
renarna, vilka redan stucko upp huvudena genom
snön, och gjorde sig i ordning för avfärd. Han
ämnade försöka komma framåt så småningom
och icke vänta tills snön blev fast.

Vinden hade blåst ihop snön i drivor, och på
sina ställen var marken alldeles bar. Renarna
sträckte på sig, vädrade och vände varje
ögonblick på huvudena. De blevo oroliga.

Då de sprungo utför en sluttning, råkade de
in i en djup snödriva och sjönko ned ända till
buken. Men William kunde icke bli stående där.
Son och hustru väntade ju där borta! Där borta
sträckte Döden ut sina iskalla händer! Bara
arbeta sig genom denna dal! Sedan kom en ny
höjdplatå med nakna klippor.

Mischka sjönk ned djupt, vädrade och
stannade. Och plötsligt sträckte han fram huvudet
och stirrade full av längtan och vrede. Runt
omkring tystnad. Hans herre stack honom med
staven vid länden. Tjuren rörde sig icke. Då
råkade William i vrede och slog honom på de
magra, skumbetäckta sidorna. Mischka vände
sitt huvud mot honom. Det flammade plötsligt
upp hat i hans ögon. Han gjorde en förtvivlad
ansträngning och hoppade ur snödrivan. Hans
nästa rörelse var riktad mot mannen. Från
mulen föllo tunga blodklumpar blandade med
fradga. Hans näsborrar voro utspända i vrede. Det
ryckte i hans infallna sidor... Renen ville göra
ett hopp för att trampa ner sin herre och stånga
honom till krympling. Instinktivt lyfte William
händerna med staven och betäckte huvudet och
bröstet.

I samma ögonblick drog Madame Klara, som
också hade sjunkit ned i snön, i linorna. Detta
hindrade katastrofen: Mischka måste följa med
henne. William kunde hoppa upp i släden.

Renen lugnade sig snart, men en fortsatt färd
var omöjlig. Han måste åter slå upp sitt tält.

I sextio oändligt långa timmar, vilka nästan
drevo honom till vansinne, väntade William tills
snöns övre skikt hade blivit så fast, att man
kunde åka på det. Under de sista tjugu
timmarna hade han icke ätit någonting. Provianten var
slut. Även renarna voro hungriga. Om han
somnade in en smula, hade han egendomliga
drömmar: ett varmt, ljust rum, ett dukat bord med
många läckerheter, varma pastejer, utsökt,
droppande schweizerost, skinkor, ljusröda laxskivor
och många andra läckra saker. Och så i mitten
några flaskor vin. Men knappt hade han sträckt
ut handen efter något, förrän de förföriska
rätterna försvunno. Han kunde helt enkelt icke nå
dem. Eller också gick han på en åkerstig och
hittade händelsevis en korg med mat, som vid hans
beröring genast blev till stenar och jordklumpar.
Och en dröm var särskilt dum och hånfull:
William jagade en stekt gås. Nu, nu kunde han gripa
den, trodde han. Men den brunfrasiga, doftande
gåsen bredde plötsligt ut vingarna och flög
därifrån. Den flög emellertid icke långt, den slog sig
snart ned och hånade honom igen med sin
aptitretande åsyn. William vaknade, svalde hungrigt
sin saliv och förbannade...

Äntligen var snön fast, men man kunde ändå
icke åka fort. På vissa ställen sjönko djuren ned.
Efter en stund började William tvivla på att han
styrde kurs hemåt. Han borde redan ha varit vid
den välbekanta stora sjön, dit han ofta gått på
jakt. Men av sjön fanns intet spår. Han räknade
åter efter, hur många timmar han åkt och tittade
på sin kompass: han borde för länge sedan ha
varit hemma! Han hade således åkt vilse. Han
måste hålla åt vänster...

Runt omkring dödstystnad. Stjärnorna lyste
kallt. Snön var liksom överdragen av blågrå färg.
Åt alla sidor den entoniga slätten. På nytt sjönko
renarna ned! I dalen var snön mera lucker.
Madame Klara var redan alldeles utpumpad. Hon
störtade ofta och blev liggande i flera minuter.
Hennes ben voro alldeles sönderskurna av
skaren. Tjuren och Skäcken voro uthålligare och
kraftigare, men även de voro ganska utpumpade.
William själv var yr i huvudet och hans ben
darrade.

Han gjorde åter halt och orienterade sig: han
måste hålla ännu mera åt vänster. Hur stor
omväg hade han egentligen gjort? Hade han och
djuren ännu krafter kvar att övervinna denna
döda snööken?

Madame Klara halkade plötsligt och föll
kraftlös på sidan under en utförsfärd på berget.
William hoppade ur släden och hjälpte henne att
resa sig upp. Men hon föll ögonblickligen
samman igen, lade huvudet på snön och slöt ögonen.
Ur hennes mule dräglade den blodiga fradgan.
William smekte hennes nos och kliade henne
bakom örat.

— Klara! Klara! Hur är det? Res på dig då!

Djuret lyfte på ögonlocket och såg med
dödstrött, klagande blick på sin herre. En
krampryckning ilade genom kroppen.

William satte sig på släden och dröjde så
några minuter med böjt huvud. Hans hjärna
arbetade endast svagt, hans tankar kommo långsamt
och dimlikt. Han greps av illamående. Och han
kände ingenting varken för den döende renkon,
sig själv eller de båda där hemma. Plötsligt gav
Mischka upp ett långdraget, skarpt tjut, liksom
om han ropade på hjälp. Ljudet dog bort över
den tomma slätten utan att återkastas.

William reste sig långsamt upp, drog fram
kniven ur bältet och gick bort till djuret, som låg i
sina sista dödsryckningar. Lugnt och säkert skar
han av strupen och böjde sig genast ned mot den
framvällande blodstrålen. Det var det sista
medlet att stärka hans utslocknade krafter. Han låg
på knä i snön och slukade länge det tjocka,
klibbiga, skarpt luktande blodet. Han fick det i
galen strupe, smorde ned ansikte och händer.
Därpå reste han sig upp och gick till släden. Han var
liksom berusad. Huvudet och fötterna voro så
tunga. Han sjönk ihop, somnade och snarkade
högt...
</chapter>
<chapter name="Kapitel VII">
<h2>KAPITEL VII</h2>

Då William hade åkt, greps Vera av ångest
och dystra aningar. Inne brann tranlampan hela
tiden. Den oändliga nattens livlösa mörker
stirrade genom fönstren.

»Kommer han lyckligt tillbaka? Skall
Ssjomotschka kunna invänta hans återkomst?»

Hon tyckte sig ofta se spöken titta fram ur de
mörka vrårna och trodde sig höra steg och buller
utanför fönstren... Hon smög sig intill sin son
och blev rädd. Det var... Döden! Han såg sig
om efter ett byte... Hon ville skrika, men rösten
nekade. Hon låg hopkrupen, färdig till angrepp
och försvar.

När hon kunde skaka av sig ångesten, gick
hon ut ur stugan. Runt kring henne en tryckande
dödstystnad... intet ljud, inte ett enda andedrag
från något levande nådde hennes öra. Överallt
stirrade mörker; ett fruktansvärt ingenting. När
den lille renkalvens bölande eller hundarnas
skällande ljöd genom denna tystnad, for hon
förskräckt samman och lyssnade, som om hon hörde
detta ljud för första gången i sitt liv. Men så blev
hon genast bättre till mods; hon och
Ssjomotschka voro icke ensamma... några kära
varelser levde vid sidan av dem.

Med förskräckelse kom Vera ihåg, att det var
hög tid att fodra djuren. Upprörd sprang hon
över gården till renen. Men den lille kalven var
ledsen: det var icke mindre svårt för det lilla
djuret än för människorna att vara ensam i detta
mörker. Den längtade efter sin mor.

— Oleska! Oleska! Vad är det, du lilla kloka
djur? Du är ju så ledsen?

Vera smekte kalven över nosen.

Oleska såg med sorgsna, förståndiga ögon på
sin matmor, nosade på hennes hand, lyfte på
huvudet och bölade likt ett barn, som ynkar sig.

Bakom en trävägg alldeles bredvid hade hon
även andra vänner: de båda hundarna. Vera
talade med dem, klappade dem och hade ett
vänligt ord till var och en av dem. Då vaknade
Ssjomotschka... och åter började pinan.

— Mamma, jag vill fara med pappa i båten...
Mamma! Blir det snart varmt? Jag vill springa
omkring i gräset... Har fåglarna kommit,
mamma?

Hans röst var svag, hans kropp slapp och
blåaktig. Han stönade oavbrutet.

Medan Ssjomotschka sov, satt Vera hopkrupen
med uppdragna knän på sängkanten. I timtal satt
hon så, halvklädd, okammad, med stel, till
hälften vansinnig blick. Hon lyssnade till varje ljud,
rusade upp och tryckte ansiktet mot
fönsterrutan: »Är det icke William? Är det icke han,
som ropar på hjälp? Han fryser ihjäl kanske?»
Nej, utanför fönstret tjöt stormen.

Mången gång försjönk hon i ett tillstånd av
fullkomlig apati. Hon drömde om det
förflutna... storstaden. Starkt ljus, larm, virrvarr, ett
myller av människor... Vilket intressant,
omväxlande liv!

Kapten Lyssjenko... Varför skulle hon icke
ge efter? Då... då skulle han föra henne ur
denna fruktansvärda ensamhet, bort från dessa
spöken... William?... Älskade hon honom
verkligen? Ja, hon älskade honom... Nej! Nej,
det är något annat... Hon har lämnat staden
och har följt med honom till denna isöken. För
hans skull har hon offrat hela sin ungdom, och
hon kommer kanske mer än en gång att offra
allt, hon äger, för honom! Är det kärlek?

Nej! Det är något annat! Något helt annat...

Men vad är det då?

Det är en kamp. Ett slags kamp. Den ene går
tyst och rakt mot det endast av honom själv
kända målet, övervinner hänsynslöst alla hinder, och
den andre överfaller honom lika säkert...

Sedan fyra år tillbaka för Vera denna svåra
offensiv mot sin man. Han märker det kanske
inte ens. Hon bemödar sig envist att övervinna
hans förstånd. Hon har redan stormat och
intagit många ställningar, som förut tycktes
ointagliga. Nu aktar han henne mera. I hushållet och i
familjeangelägenheterna betraktar han henne
nu som likaberättigad. Nu håller han henne icke
för att vara ytlig, och även i annat har han
ändrat sin mening om henne helt och hållet...

Men denna ständiga, dolda kamp har kostat
Vera mycket. Den har tagit ifrån henne hennes
sorglöshet, hennes ljusa glädje. Den kommer
kanske att taga hennes liv. Men hon har ju
kommit hit för denna kamps skull, för att erövra
en stark, sällsynt man! Denna ständiga spänning
har framkallat en sportlik lidelse, som icke ger
henne någon möjlighet att komma till klarhet
med sina känslor.

Nej! Hon har aldrig älskat William! Han har
endast dragit henne till sig genom sin
karaktärsstyrka, genom sina sällsamma, ofta till och med
vilda önskningar och tankar. Hon har aldrig haft
några verkliga känslor för honom...

Utmattad av feber låg den lille i sin bädd,
stönade och fantiserade. Vera gick bort till honom,
smekte hans lilla huvud och berörde hans heta
panna med sina läppar.

Det måste ovillkorligen taga slut! Så här går
det icke längre... icke för henne och icke för
Ssjomotschka och alls icke för honom... den
andre!... Ja, för honom, den andre!... När
hon ligger i bädden under de tysta timmarna och
lyssnar, lyssnar på det, som försiggår inom
henne — då känner hon honom... För hans skull,
ja, verkligen endast för hans skull måste hon
göra slut. Hon kan icke stå ut längre!...

William hade ännu icke kommit tillbaka.
Hennes hjärta krympte samman: han hade säkert åkt
vilse och gick nu under i stormen. Eller också
ha vilda djur överfallit honom. Han ligger
kanske sjuk, döende, ensam mitt i snööknen...

Känslorna för honom flammade på nytt upp
inom henne. Nu önskade hon lidelsefullt, att han
skulle vara hos henne. Hon kände behov av att
smyga sig intill honom och ömt se in i hans
trötta, alltid långt bort riktade ögon.

Men då ryckte åter det andra fram likt ett
berg, slog sönder allt, tog kraften från allt...
Det skall dröja ännu några månader, innan det
första fartyget kommer hit. Så länge måste hon
stanna kvar här ensam och hjälplös med sitt
sjuka barn...

Stormen har lagt sig igen. Runt omkring
ljudlös stillhet. Endast då och då ljuder någonstans
ett tungt stönande. Ett okänt jättedjurs
snarkande... Sedan åter tystnad. Åter detta stönande.
Och åter tystnad. Det är kanske kölden, som
spränger sönder isen på havet någonstans i
fjärran...

En dag trängde egendomliga, ej definierbara
ljud genom stillheten. Vera var just då ute på
gården. Oleska blev orolig. Hundarna skällde
vilt. Och larmet tilltog, närmade sig. Dussintals
röster. Skällande. Tjutande. Råmande. Vera
skyndade upp på den öppna verandan. En
jättelik, larmande, oredig massa rullade från
tundran fram i mörkret... Ännu en minut...
och hon kunde tydligt uppfatta vad det var. En
liten hjord vildrenar kom framstörtande. Vargar
förföljde den. De av rädsla vansinniga djuren
sökte skydd hos människan. Det var ungefär tio
djur. De sprungo fram till huset och trängde ihop
sig. De sparkade, råmade, bröto av sig horn och
ben. Och vargarna, som många gånger om
överträffade dem till antal, kastade sig över dem
med vilda tjut och flåsande och höggo sina
tänder i dem.

Hundarna, som först hade skällt ilsket och
velat tränga sig ut, blevo plötsligt lugna, kröpo ihop
och gömde sig. Vera stängde in sig i huset och
lyssnade förskräckt på djurens skrik.
Ssjomotschka vaknade och började gråta. Plötsligt
kom hon att tänka på att den lilla porten till
gården icke var stängd. Den stod kanske öppen till
och med! Vargarna skulle störta in och av
hennes Oleska skulle endast trasor återstå! Oleska
hade kanske av fruktan själv sprungit ut!

Förtvivlad störtade Vera mot dörren. Hon
fick händelsevis syn på geväret på väggen. Ett
snabbt beslut vaknade. Utan att bry sig om den
gråtande sonen tog hon geväret. Hennes händer
darrade. Trött öppnade hon fönsterluckan.
Därpå tömde hon... utan att sikta... hela
patronmagasinet.

Men skotten skrämde endast Ssjomotschka.
De drevo icke bort de rasande djuren. Vera, som
fått mod genom skotten, grep nu till en annan
metod. Hon tog ett brinnande vedträ ur spisen
och sprang ut på verandan med det.
Alldeles bredvid henne hördes tjutandet och
ylandet och det dova stampet av många fötter.
Beslutsamt slet hon upp dörren och kastade det
brinnande vedstycket in bland den tjutande
massan. Och allt levande sprang sin väg, jagade bort
i det kalla mörkret, till död och seger. En halv
minut senare var allt åter tyst. I snön lågo några
mörka fläckar av sönderslitna renkroppar och en
sårad varg. Han vände långsamt på huvudet och
skar tänder. Men han kunde icke mera resa sig
upp. Vera slog igen dörren.

Uppskakad satte hon sig och tryckte det
stönande barnet intill sig. Hon kände ingenting, var
icke medveten om vad som tilldrog sig. Inom
henne fanns endast svaghet och tomhet, som om
allt viktigt och betydelsefullt hade försvunnit.

— Mamma! sade gossen nästan ohörbart.

Hon rörde sig icke.

— Mamma! Var är pappa?

Och plötsligt började han slå omkring sig och
tala osammanhängande. Då vaknade modern upp
till medvetande.

— Ssjomotschka! Min älskling! Mitt
gullebarn!...

Krampaktigt, med darrande fingrar smekte
hon honom, talade ömt till honom, kysste hans
huvud och händer.

Den lille fortsatte att slå omkring sig.
Någonting måste göras! Men vad? Hon kunde icke
finna på någonting. Hennes viljekraft, hennes
förstånd, hennes instinkt hade lämnat henne.

Det blev ljusare utanför fönstret. På himmeln
flammade norrskenets blå och violetta pelare.
Norrskenets lysande draperi utvecklade sig och
svävade långsamt och högtidligt dansande fram.

Ssjomotschka blev lugnare. Han sträckte ut
armarna och benen. Modern böjde sig förskräckt
över honom och lyssnade. Hans andning dog
bort.

— Ssjomotschka! Mitt barn! Mitt älskade
barn!...

Hon lade honom på bädden och störtade till
skåpet utan att veta varför. Där föll hon alldeles
ihop och kröp tillbaka.
<img><i>Beslutsamt slet hon upp dörren och kastade det brinnande
vedstycket in bland den tjutande massan.</i></img>


— Ssjomotschka... Ssjomotschka...

Hon trevade med händerna efter barnets
kropp och kunde icke finna den...

Då knackade det plötsligt på dörren, men hon
fortsatte att krypa och upprepade nästan ljudlöst
det för henne så kära namnet.

Nu knackade det hårt och länge på fönstret.
Ett ansikte pressade sig mot rutan. Ett
ögonblick senare öppnades fönstret under klirret av
sönderslaget glas. William hoppade snabbt in.
Han sträckte sina händer mot sonen, rörde vid
honom och ryggade tillbaka. En skugga drog över
hans väderbitna, sträva ansikte. Han lyfte ömt
sonens kallnande kropp upp mot sina ögon likt
ett dyrbart, bräckligt föremål och sög fast sin
blick vid honom. Hans hustru låg framför hans
fötter. Men han såg henne icke. Hans tunga,
sorgsna tankar gingo mot dödens eviga
hemlighet.

Sedan lade han liket försiktigt och utan ett ord
på bädden, kastade av sig den nedisade pälsen
och böjde sig deltagande över Vera.

— Ssjomotschka! Var har du gömt dig? Jag
kan inte finna dig!

Mager, blek, med tom blick och framskjutande
mage springer Vera omkring i rummet. Hon
söker i varje vrå. Ser icke på föremålen, ser
genom dem.

— Titt-titt min lille gosse! Varför har du
lämnat din mamma? Hon har så tråkigt utan dig.
Kom fram, min älskling! Vi ska snart fara till
stan!

Ibland lagar hon mat åt honom eller bäddar
hans lilla säng, och hennes ansikte lyser av
modersglädje och modersomsorg.

Men detta händer endast, när William icke är
hemma. Hans lugn, hans säkra röst och hans
allvarliga, bestämda gång hålla hennes tankar klara.

— Vera, kom så går vi ned till bukten. Jag
ska göra i ordning kabeljofaten, och du ska vara
med och se på. Du måste vara mera ute i solen
och luften. Förstår du?

Han tar henne under armen och för henne ut.
Hon följer viljelöst med.

— Du repar dig alltför långsamt för mig. Du
måste bli stark. Vi får ju snart en son till!

Han lägger sin arm om hennes skuldror.

— Det gör ingenting, min älskling! Vi ska nog
ordna det. Vi kommer också att få det bra med
tiden. Hur är det med dig i dag? Ingen
huvudvärk?

— Nej, i dag är jag bättre, svarar Vera tyst.

— Och bröstet?

Vera vill icke tala mera. Hon inskränker sig
till att skaka på huvudet.

— Nej, allt är bra!

Men hennes man släpper icke efter.

— Nå, och hur är det med <i>Honom?</i> Tror
du han kommer att bli frisk?

Ett förargat uttryck glider över Veras
ansikte. Varför låter han henne icke vara i fred? Hon
är så trött. Hon skulle framför allt vilja vila...

Ibland tar hennes mörka sinnesstämning
överhand även när hennes man är hos henne.

— Nikolaj, vet du, vargarna har tagit
Ssjomotschka... Jag har inte talat om det för dig
förut. Förlåt mig!

William går bort till henne och ser in i
hennes sorgsna, djupt liggande ögon.

— Vera, Ssjomotschka har dött av skörbjugg.

— Nej, nej! utbrister hon med djup smärta.
Vargar! En hel hop trängde in i huset. Jag sköt
på dem. Jag ville inte ge honom åt dem. Men de
skar tänder och det gnistrade i deras
förskräckliga ögon... Nikolaj, de tog honom direkt ur
mina händer...

— Verussja, lugna dig, min älskling!

William drar henne intill sig, sätter henne på
sitt knä som ett barn.

— Det är bara din sjuka fantasi. Vargarna
trängde visst inte in i huset. Ssjomotschka dog
av sjukdom. Jag har hållit honom i mina
händer. Titta, där uppe på kullen ligger hans grav.
Om du vill, kan vi gå dit och se på den!

Han för henne till graven och visar henne
stenen med namnet och dödsdagen.

— Det har du bara gjort för att lugna mig...
Ack, om du bara hade kommit litet tidigare!
Bara en minut tidigare! Då hade vår lille son
levat. Hade kunnat gå och promenera med oss.
Vad det hade varit ljuvligt!

Numera gick William nästan aldrig hemifrån.
Han var rädd att lämna den sjuka hustrun
ensam med hennes tankar. Han var mycket
uppmärksam och öm mot henne och läste alla hennes
önskningar i hennes ögon. Ibland betraktade han
henne mycket skarpt och urskilde då de finaste
skuggorna i hennes själsliv. Han fruktade, att
moderns tillstånd skulle kunna övergå på det
väntade barnet. Det vore mycket möjligt; så
naturligt och ändå så fruktansvärt! Hur skulle
det då bli?

Han bet samman tänderna. I omedveten
kramp pressades hans naglar djupt in i
handflatorna.

— Nej, det kan icke och får icke bli så!

Och långsamt utjämnades de båda djupa
vecken mellan hans ögonbryn.

— Nej! Det får icke bli så!

Så småningom gjorde sig Vera fri från
vinterns oerhörda tryck. Hon såg alltjämt sorgsen
ut, hennes gång var trött och släpande, men
hennes blick lyste nu klart och hon talade icke
längre om vargarna. Då William — kanske för
hundrade gången — skildrade vad han sett, när
han återvände från sin färd, trodde Vera på det.
Hennes själ var återställd. Det underbara
vårvädret hade bidragit mycket därtill. Solen lyste
längre för varje dag. Den var förvånansvärt
stark. Allt runt omkring var fyllt av den.
Himmelen strålade. Den gnistrande snön lyste
bländande. Solskenet återspeglades i havets
miljontals fåror och veck. Och miljontals olikfärgade
ljus glänste vid brottställena på de nedisade
klipporna.

Den öde kusten fick liv. Från morgon till kväll
hörde man oavbrutet måsarnas skri, där de flögo
omkring i jättelika svärmar. Alla havsfåglarna
kommo tillbaka. Överallt i snön såg man spår
av rävar, hermeliner och andra djur. Smådjuren
kommo också krypande fram ur sina vinterläger
under snön, drivna av längtan efter sol och vår.
På kvällen hördes nere i bukten sälarnas
lockrop. Och svaret var skriet från måssvärmarna.

Fångsttiden började nu åter för William. Från
de avlägsna isöarna vid Grönland eller ännu
längre bortifrån andra okända trakter, komma
hela hjordar av havsdjur: de simma mot
Vajgatj och Novaja Zemlja och följa
Golfströmmens varma vatten. Där tillbringa de förnöjsamt
polarvåren på de oerhörda isvidderna i den
starka solens strålar, och där föda de sina ungar.
De flesta finna också sin död där. Vid den tiden
komma dussintals sälfångarfartyg från England,
Norge och hamnarna vid Murmankusten och
fara till de platser, där sälarna ligga. De vita
fångstfartygen med harpunerna krypa sakta
fram mellan isflaken.

Från andra sidan komma andra fiender till
dessa sälfält: isbjörnarna. Oceanens ljudlösa
tystnad avbrytes endast av skotten och skriken
från de dödligt träffade djuren. Blodet flyter i
strömmar.

Som ensam jägare kunde William i sin båt
icke fara långt ut på havet på sådana jakter. Han
jagade med nät i närheten av ön. Sälarna, som
varje dag kommo simmande i täta svärmar längs
kusten på jakt efter fisk, råkade i hans nät...

— Vera, gå inte någonstans! Jag kommer
strax tillbaka, sade William, innan han gick för
att undersöka sina nät.

Han var mycket orolig för henne. Hon kunde
lämna huset och det kunde hända henne och
barnet något.

— Jag tror inte jag får stort byte i dag.
Vädret är dåligt.

— Jag stannar hemma och lagar din rock,
lugnade hustrun honom.

William stapplade med de tunga sjöstövlarna
ut genom dörren. Han var klädd i en kort
sälskinnspäls, läderbyxor, på axeln bar han sitt
gevär och i gördelremmen sin trogna kniv.

Han behövde endast fara en halvtimmes väg.
Redan på avstånd kunde han se hur flötena på
vattenytan rycktes hit och dit. Vid ett nät
bubblade och fräste vattnet. I det nätet fanns
någonting. Troligen något stort.

Utan att skynda sig särskilt grep William efter
flötet. Det var en mycket stor gammal sälhona,
som fastnat i nätet. Hon levde ännu. William
slog henne med båtshaken på nosen, det
känsligaste stället. Djuret blev hängande bedövat, och
endast dess fenor slogo ännu de sista
krampaktiga slagen. Ur nosen strömmade blod. De andra
sälarna voro redan döda. De hade icke kunnat
stanna under vattnet så länge utan luft. Med
mycken möda redde William upp nätet. Det var
ett tungt, tidsödande arbete. Sälarna sno sig så
in i nätet, att man knappt kan få ut dem.

Han hade redan fått fram en. Den låg på ett
isflak. Med snabba, skickliga rörelser med
kniven flådde han av skinnet och det två tum tjocka
fettlagret från kroppen, vilken han genast
kastade i havet. Den behövde han icke.

Sedan kom den andra, den tredje... den
femte...

Två, tre timmar senare kröp den tungt lastade
båten långsamt, med svällande segel in i bukten.
Det var flod. Båten kunde fara långt in, ända
fram till stranden. William hoppade snabbt ur.
Han var nöjd. Fångsten hade varit god, djuren
ovanligt stora. Nu måste han skrapa av fettet,
putsa skinnen och salta in dem. Allt detta var
bra. Men hur stod det till med Vera?

Med tunga, fasta steg följde han stigen fram
mot huset.
</chapter>
<chapter name="Kapitel VIII">
<h2>KAPITEL VIII</h2>

I dag är det en bemärkelsedag. Så sent som i
går hade William ingen aning om det. På den
hemmagjorda almanackan hade han sett: »2
april». Det betydde endast för honom, att nu
började den brådaste tiden för fångstmännen på
Vita havet och att de långa kabeljotågen
kommo till Murmankusten. Men allt detta hade han
vetat lika bra utan almanacka. Dagens längd
sade honom det, snösmältningen, de stora
stimmen av småfisk, som tumlade vid stranden innan
sälarna kommo. Det fanns många tecken, genom
vilka en erfaren kustjägare kände igen jakttidens
början.

Men den här dagen var en bemärkelsedag på
annat sätt. I går morse sade Vera till honom:

— Nikolaj, vi har ju alldeles glömt bort det!
Vet du vad det är för dag i morgon?

— Nej, vad då?

— Tänk efter!

William drog ihop ögonbrynen, försökte
fundera ut det, men efter en minut hade han sagt:

— Nej, det vet jag inte.

— Jo du, i morgon är det vår...

— Ja visst, det har jag alldeles glömt. Det är
ju vår bröllopsdag. Å, det var roligt. Den ska vi
fira.

Han klappade hustrun på axeln:

— Eller vad tycker du? Ska vi inte fira den?
Fyra år är i alla fall ingen kort tid.

— Jo, varför inte? Naturligtvis ska vi fira
den, hade hon leende svarat.

Och i dag står det en massa goda saker på
bordet: kakor och stek och sötsaker... och mitt
i alltsammans till och med två flaskor vin.

— För vem har vi gjort i ordning så mycket?
Det här orkar vi inte äta upp på en hel vecka,
säger Vera glatt.

— Det gör ingenting, vi måste anstränga oss.
Jag ska försöka äta för två, skämtar William.

Han dricker några glas Jamaicarom till
frukosten och lägger sig sedan att sova.

Vera promenerar vid stranden.

Det är ännu tidigt. Kustbergens ryggar glänsa
som silver. Solen, som ännu är röd efter sitt bad
i havet, rullar över bergsryggarna som ett hjul
över en plöjd åker. Nu vill den hoppa från en
topp till en annan men blir hängande i luften och
flammar plötsligt upp. Snöfälten glänsa som
tusenden diamanter. Små smaragdgröna grässtrån
sticka redan fram på de snöfria ställena. En vit
ismås flyger långsamt med tunga vingslag över
stranden och tittar nyfiket på människan. Vera
sitter på en sten, orörlig, liksom förtrollad. Allt
är stilla: havet, luften och Veras inre.

Vad en morgon under polarvåren är vacker,
när själen är glad och lugn!

Från en närbelägen dalsänka framspringer
plötsligt en slug räv, klädd i vit päls. Den
sträcker ivrigt fram sin spetsiga nos och vädrar
efter föda... Men i dag är havet girigt. Det har
icke lämnat kvar någonting. Besviket springer
djuret vidare. En fläckig säl sticker upp huvudet
ur vattnet och ser efter honom. Han tittar länge
utmed stranden.

Vera reser sig för att gå hem. Snön bländar
henne så, att det gör ont i ögonen. I detta
ögonblick flyger en skara snölärkor upp under livligt
kvitter. De flyga över den stora ängen, där det
finns flera snöfria ställen. På pålen, som
William slagit upp för nättorkning bredvid skjulet,
sitta två ljusblåa mesar och kvittra melodiskt.

Vera går hem i riktig högtidsstämning.

Den förskräckliga men ändå så glada dagen
kom snart. William slipade de gamla, slöa
slagorna; hans hustru låg till sängs. Hon hade icke
känt sig kry sedan morgonen. Hennes man hade
oroligt frågat henne:

— Hur är det? Var har du ont?

Hon hade undvikande svarat:

— Ingenstans särskilt. Antagligen bara
trötthet. Jag ligger stilla, så går det nog snart över...

Men hon visste, vad det var, och hon väntade
under ångest.

William blev fullkomligt överraskad av
alltsammans. Till och med när Vera låg och slog
omkring sig, förstod han ändå icke, vad det
gällde. Men plötsligt gick ett ljus upp för honom.
Var det verkligen möjligt? Han hade inte tid
att länge fundera på saken: några minuter
senare sprattlade ett barns späda lilla kropp på det
blodbestänkta lakanet. Ett svagt, sjukligt skrik
ljöd. Genom faderns hjärna rusade en
förskräcklig tanke: »Icke fullgånget! Modern är själssjuk.
Det kommer att bli en idiot!» Han tyckte, att
pannan verkade sjukligt platt och att
ögongloberna lågo alltför djupt.

Han stirrade länge på denna avbild av en
människa, som sprattlade i hans händer och frågade
sig med förskräckt smärta: »Kommer han att
bli normal eller...?»

Försiktigt, med nästan hemsk ångest lade han
barnet bredvid modern.

Dagarna blevo allt längre. De kommo nu så
strax på varandra, att det knappt var någon natt
längre. Solen rullade mot horisonten, färgades
röd, purpurlik och sjönk som ett brinnande öga.
Bakom horisonten sköto gyllene och
purpurfärgade strålar upp. Natten började. Polarvårens
genomskinliga, av darrande vitt ljus uppfyllda
natt. Några minuter senare slocknade även
dessa strålar. På den matta, gråblå himmelen
svävade vita och ljust bärnstensfärgade små moln,
vid horisonten lyste vågkammarna i blek rosa,
och mjölkvita dimmor stego här och där upp
över vattenytan.

Litet senare steg solen åter upp över
horisonten och började sitt dagliga lopp till zenit.

Ofta kommo isberg drivande norr ifrån i det
öppna vattnet och Vera kunde inför sina ögon se,
hur de smälte som socker i te. Hon visste, att
detta var den sista isen. Snart skulle havet bli
fritt, snart skulle den första ångaren komma
från Arkangelsk. Den skulle komma »därifrån»,
från människorna, komma och föra med sig
underrättelser till henne. Kanske skulle kapten
Lyssjenko vara med.

Detta namn, som hon just kom att tänka på,
gjorde henne upprörd. Hon kände, hur händerna
blevo kalla, knäna darrade... Hon tryckte sitt
barn mot bröstet och skyndade in.

— Min lilla Ssjomotschka, min första
vårglädje! Dig kommer jag aldrig att se mera...

Den ensamma Vera kastade sig oroligt på
bädden och grät ut sin moderssorg. Bredvid henne
låg det lilla glömda barnet och jämrade sig.

När Vera icke var närvarande, gick William
ofta bort till barnet och stod länge och
betraktade det. Ibland föreföll det honom, som om hans
son verkligen var idiot. Alla kännetecken därpå
funnos: den platta hjässan, tätt liggande ögon och
dessutom något annat, som var svårt att
beskriva, men som utan tvivel bekräftade det abnorma
hos barnet. En djurisk vrede flammade upp
inom honom. Han visste icke själv, mot vem den
var riktad. Men han greps av intensiv önskan
att ta barnet och utan förbarmande kasta det
från klippan ned i havet. Vad skulle han med
detta missfoster? Han hade icke flyttat hit för
att draga upp idioter! Han ville ropa:
»Förbannelse över er, natt och snöstormar och hela detta
land!» Men han behärskade sig genast.
»Galenskap! Det är förtvivlan. Det är skriket från en
människa, som känner sig förlorad. Svaghet. Så
här går det icke! Jag har ännu kraft kvar. Jag
ska fortfarande kämpa mot naturen! Vad gör
det, att den tagit en son från mig? Jag har ju
en annan! Det är icke sant, att han kommer att
bli idiot! Nej, säkert inte...»

William tittade åter på sonen, och hans
ansikte hettade.

— Ett helt vanligt barn. Icke alls onormalt.
Bara litet och svagt. Det gör ingenting. Det
kommer nog att bli stort och starkt. Hå hå! Vilken
präktig pojke det kommer att bli! Mitjuschka.
Vänta bara, vi ska nog härda dig! Du kommer
att bli förståndig... det ska bli någonting av dig!
Ingen oro! Allt är bra... Skada med Ssjoma,
nu hade jag haft två... Vad han var klok och
kraftig! Skada...

Några dagar senare greps William åter av
tvivel. Han vände sig försiktigt till sin hustru:

— Säg, Vera, vad tycker du om honom?

— Hur så? Varför frågar du det? frågade
hon misstänksamt tillbaka.

— För ingenting precis. Men han tar sig visst
inte tillräckligt. Hur är det med hans aptit?

— Den är utmärkt. Han äter duktigt.

— Och hans sömn?

— Han sover fullt normalt.

William andades lättare.

— Normalt? Det är bra! Det är mycket bra,
att sömnen är normal! Men varför ler han
egentligen inte? Jag förvånar mig över att han inte
ler.

— Det vore väl mycket egendomligt, Nikolaj,
om ett nyfött barn skulle le. Glöm inte, att han
bara är en och en halv månad gammal!

— Ja visst. Allt är bra. Normalt. Allt
normalt. Det är det viktigaste.

William tar sin pipa, tänder den belåtet och
drar in röken med välbehag.

— Du Vera, för nån tid sedan såg jag en säl,
som var stor som en tjur. Ja, på mitt hedersord!
Det var synd, att jag inte hade ett gevär med. Då
skulle den fått en kula i huvudet. Den dök upp
alldeles bredvid båten och stirrade nyfiket på
mig en lång stund. Jag har aldrig förr sett ett
sånt vidunder till säl! Den var mycket
gammal... För resten, min gumma lilla, du vill
kanske ge mig litet te nu? Och litet tranbärssylt. Det
skulle smaka bra i dag...

Vera gick nu varje dag till bukten. Hon steg
upp på en klippa och stod och blickade ut mot
det blå fjärran. Men havet var öde, och hon gick
sorgsen tillbaka hem.

En dag dök en liten svag punkt upp vid
horisonten. Den växte och växte och blev allt
tydligare. Rök steg upp. Veras händer och ben
darrade av sinnesrörelse. Hon tryckte gossen tätt
intill sig. Barnet började gråta... Hon sprang
hem för att amma det och på samma gång hämta
kikaren. Därpå sprang hon åter ut. Utan barnet.
Utan att känna kyla eller trötthet stod hon och
stirrade med spänd uppmärksamhet på det
alltjämt växande fartyget. Snart kände hon igen det.
Det var <i>Donner</i>. Kapten Lyssjenko. Då skulle
det alltså stanna här längre än vanligt. Han,
kaptenen, skulle dricka te hos henne och berätta
många nyheter för henne. Var var William nu?
Skulle han komma tillbaka snart? Hon kände
sig rädd.

Med buller och brak kastade fartyget ankar.
På styrbords sida firades en båt ned. Från den
lyste fyra matrosansikten och ett femte... det
välkända...

Nej! William fick icke komma tillbaka nu! I
hans närvaro skulle hon icke kunna glädja sig så.

Kapten Lyssjenko var lika glad och munter
som alltid. Han tycktes till och med ha blivit
yngre. Det var kanske emedan han blivit
slankare och rakat bort sitt lilla blonda skägg.

De sutto i hemmet. Vera läste breven hastigt
och under stark sinnesrörelse. Kaptenen hade
med sig nästan ett helt dussin till henne.

— Vera Jakovlevna, ni får förlåta... Jag vill
inte såra er, men ni har åldrats mycket här.

Vera tittade upp från breven.

— Åldrats? Varför skulle jag bli sårad för
det? Jag är glad, att ni är så öppenhjärtig och
sanningskär... Ja, jag har åldrats mycket. Men
vad har jag inte upplevat allt! Vet ni, att
Ssjomotschka...

Hon fortsatte icke, hon böjde huvudet och
gömde ansiktet i händerna. Det ryckte i hennes
skuldror.

Kaptenen förstod.

— Ssjomotschka? Är det möjligt?... Vera
Jakovlevna, det är ju förfärligt. Ni kan inte
fortsätta att leva här i denna omgivning, ni, en så
spröd kvinna, som är van vid en helt annan
miljö!
<img><i>Allt var litet och betydelselöst mot denna moders sorg, som
hon gömde under ett yttre lugn.</i></img>


Han kunde icke fortsätta. Barnet, som han
icke lagt märke till, när han kom in, grät i sin
lilla bädd. Vera reste sig tyst upp och började
vagga det. Kaptenen betraktade förvirrad hennes
rygg och den vackert böjda nacken med de
upplösta, blonda lockarna. Han kunde icke finna det
rätta ordet. Allt var litet och betydelselöst mot
hennes sorg, som hon gömde under ett yttre lugn.

Vera lugnade barnet och vände sig åter mot
gästen. Hon satte sig på en stol och log
smärtsamt.

— Ser ni, Vladimir Petrovitj, i stället för
Ssjomotschka har vi nu Mitja... Ett oändligt
nyckfullt barn. Han gnäller hela dagen igenom.
Han är sjuklig.

Hon böjde åter på huvudet.

Lyssjenko rörde försiktigt vid hennes skuldra.

— Vera Jakovlevna! Det beror bara på er
själv! Ni behöver bara önska det... Ett enda
ord från er... Vera Jakovlevna!

Han tog hennes hand och kysste den.

— Det är otroligt svårt för er! Och när allt
kommer omkring älskar ni honom inte. Det vet
jag. Jag är övertygad om det...

— Det vet jag inte. Kanske. Men jag kan inte.
Jag har lovat mig själv det.

— Kära... det är nonsens! Det är dumheter!
Ert liv och ert barns är mera värda än varje
hedersord.

— Jag menar inte så. Jag har inte givit något
hedersord. Men jag kan inte. Jag har inte kraft
till det... Nej, nej! Jag älskar honom ändå och
jag kommer att stanna hos honom, hur svårt det
än blir för mig! Jag ska! Jag ska!

De sista orden riktigt skrek hon fram, liksom
ville hon övertyga sig själv därmed.

— Om det är så, då ska det också förbli så.
Och då talar vi om något annat.

Lyssjenko gick fram och tillbaka i rummet
två gånger.

— Nå, hur har Williams vinterjakt gått?

— Ungefär tre dussin rävar. För resten är jag
inte säker på det... Det kan också vara mindre,
svarade Vera motsträvigt.

De talade om vinterjakten, om vädret, om
livet i staden. Men båda två tänkte på något annat
och undveko omsorgsfullt att nämna den döda
Ssjomotschka.

Kaptenen såg på sin klocka och reste sig.

— Nu måste jag gå. På återseende!

— Vad? Måste ni redan gå? frågade Vera
förskräckt. Alltså borta igen för några månader?

— Jag vet inte. Om vi icke kommer att gå på
utlandet, blir det kanske på tredje turen nästa
månad.

Han satte på sig mössan. Hans blick föll på
lådan, som hans matroser hade burit upp.

— Där har jag en gåva till er...

— Så onödigt! Varför gör ni så?

— Som minne. Jag vill, att ni ska tänka på
mig! Ni ska inte heller sitta och ha det
långtråkigt här! Det är en grammofon.

Lyssjenko log litet förläget och räckte henne
handen.

— Vänta! Stanna en liten stund till! Jag måste
tala litet mera med er. Men för ögonblicket har
jag tappat bort, vad det var...

Vera släppte icke hans hand, och han lyfte icke
sin blick.

— Vera Jakovlevna! viskade kaptenen. Ni
har kanske fattat ert beslut? Säg endast ett enda
ord. Säg blott »ja», och hela ert liv kommer att
bli annorlunda. Jag ska göra allt för er! Säg?

Han böjde sig fram mot hennes ansikte och
grep henne om axlarna.

Hon teg och lutade trött huvudet mot hans
rock.

— Jag väntar. Ja eller nej?

— Jag vet inte... Det är så svårt för mig...

Kaptenen såg åter på sin klocka.

— Jag måste gå. Jag är redan försenad.

Han räckte henne handen på nytt.

Vera lyfte sitt förgråtna ansikte och nickade
nästan omärkligt. Lyssjenko hörde icke, om hon
då yttrade något eller icke, men han förstod
huvudböjningen.

— Alltså: Ja... ja?

Vild av glädje tog han henne i sin famn, men
släppte henne strax igen och sade hastigt:

— Men nu fort! Fort! Tag på er och tag er
son! Jag skriver själv brevet till William.

När han nämnde mannens namn, blev Vera
åter lugn.

— Nej, jag far inte nu! sade hon bestämt och
upprepade:

— Jag far inte nu genast med er!

— Hur så? Ni har ju nyss sagt ja!

— Jag kan inte lämna honom ensam så här.
Låta allt stå och ligga som det är och bara
springa härifrån! Nej! Jag kan inte!

— Men när ska det då ske?

— Jag vet inte. Sedan. Senare. När ni vill.
Bara inte nu.

Kaptenen tog henne under armen.

— Kom, nu går vi. Man är nog redan otålig
på mig på båten. Jag ska säga er någonting
under vägen.

Matroserna stodo nere på stranden bredvid
båten.

Lyssjenko vinkade åt dem med handen.

— Jag kommer!

Han vände sig mot Vera och sade hastigt:

— Om två veckor kommer en skonare till
Svarta landtungan. Kapten är Ssergej
Stjepanovitj Klimov. Då måste ni komma till fyrtornet.
Med allt... Ssergej Stjepanovitj kommer att
ta er med. Hör ni? Och några dagar senare
kommer han att föra er till mig i Arkangelsk. Har ni
förstått? Än en gång: om två veckor vid
fyrtornet. Där ska då skonaren vara. Kapten
Ssergej Stjepanovitj Klimov...

Vera ville svara, göra invändningar. Hon var
missbelåten med något. Men det var redan för
sent. De voro redan vid havet. Matroserna togo
årorna, kaptenen kysste hennes hand, log ömt
och uppmuntrande och sade med särskild
tonvikt:

— På snart återseende, Vera Jakovlevna!
Upp med huvudet! Ryck upp er!

Båten dansade på vågorna. Vera stod, utan att
göra sig reda för vad som hänt, upprörd på
klippan och vinkade med näsduken. Bakom sig
hörde hon strax därpå välkända steg.

— Varför har han så bråttom? Då jag hörde
sirenen, skyndade jag hit i språngmarsch och
kom ändå för sent!

William betraktade Vera uppmärksamt och
oroligt.

— Varför ser du så besynnerlig ut? Mår du
kanske inte riktigt bra?

— Mig fattas ingenting, sade Vera och undvek
hans blick.

Han lade sin arm om hennes liv och vinkade
med den andra åt fartyget, som just lättat ankar
och nu vände aktern mot bukten.

— Nu går vi, annars börjar barnet gråta.

William tryckte hustrun närmare sig och gick
med fasta steg in i huset. Han släppte icke sin
hustru.
</chapter>
<chapter name="Kapitel IX">
<h2>KAPITEL IX</h2>

Livet var delat i två delar: två liv och två
Vera. Den ena, den gamla, bodde här på
polarkusten med man och barn. Här hade hon sin
familjelycka och sina hushållsbekymmer, sin tysta,
oförgängliga sorg. Allt var som förr. Det
invanda, det som hon upplevt under loppet av dessa
ändlösa fyra år.

Men den andra Vera levde i en ny, fantastisk
värld, fylld av liv och starka färger. Där fanns
det musik, teater och gator fulla av larm och
virrvarr. Men också det viktigaste: där fanns
människor. Människor. Tusentals människor.

Och dessa båda kvinnor, som icke liknade
varandra men levde inom samma hölje, förde en
ständig kamp mot varandra. Ibland hade den
ena övertaget, ibland den andra. Det var svårt
att spå, vem som skulle komma att segra.
William, som oroades av hustruns ovanliga tillstånd,
frågade mycket ofta:

— Vera, jag är orolig för dig. Du har blivit så
förändrad! Vad är det med dig?

— Det är ingenting. Jag är precis som förr.

— Nej, det är något.

Han såg granskande och oroligt på henne.

— Säg, Vera, har det hänt dig någonting? Är
du frisk?

— Det har inte hänt mig någonting, och jag är
fullkomligt frisk. Du ska inte göra dig onödiga
sorger! svarade hon med undertryckt förargelse.

— Du måste vara mera ute i friska luften.
Promenera mera! Det är inte bra för dig att
alltid vara ensam. Jag menar, att du alltid hänger
dig åt ensamheten och sitter och tänker, fortsatte
William.

Somliga dagar var Vera ovanligt upprörd. Men
det var alltid, när William var borta. När hon
var färdig med arbetet i hemmet, gick hon till
dalsänkan i närheten av huset, vilken var
alldeles täckt av vårgrönska. Hon tog sin lille son
med sig. Hon lade gossen på en filt mitt ibland
blommorna och lekte med honom. Hon lade
mossa eller blåbärskvistar eller vita
stjärnblommor runt omkring honom och gömde sig sedan
bakom ett närliggande klippblock.

— Titt-titt, Mitjinka!

Den lille började se sig omkring med sina
dumma små ögon. Hans ansikte drogs ihop som
till gråt. Då sprang modern fram till honom och
klappade händerna.

— Här är jag! Titta, pojken min!

Eller då hon fick se en fjäril, visade hon den
med barnslig glädje för den lille.

— Mitja, Mitja, titta! En blomma flög förbi!
Jag ska fånga den åt dig.

Hon rusade upp, sprang över ängen och ville
fånga fjärilen. Därpå återvände hon med
blossande kinder och kysste häftigt den lille.

— Ja, du är min kloke lille pojke! Vad jag
tycker om dig!

Under dessa ögonblick tänkte Vera varken på
sin man eller kapten Lyssjenko. Hon var bara
glad utan något egentligt skäl.

Vid ebbtiden samlade hon färggranna musslor
och glattspolade stenar nere på stranden.

— Se här, Mitjinka, nu ska vi leka med de här
stenarna, och sedan ska vi ta vara på dem som
ett minne.

Det sista ordet gav ett styng inom henne.
Omedvetet öppnade hon handen och lät vad hon
samlat falla till marken. Hennes röst slog
plötsligt om. Hon blev sorgsen. Solen lyste icke
längre så ljuvligt, dalens grönska var icke längre så
vacker, fåglarnas skri nere vid stranden gjorde
henne nervös. Trött vände hon hemåt.

Blombuketten, som hon plockat för att sätta
på mannens bord, föreföll henne onödig. Var
detta verkligen blommor? Kunde sådant
småplock duga som prydnad? Åter överfölls hon av
svårmod.

En strålande lugn vårdag for William till en
långt bort belägen sandbank. Utan hustrun
fiskade han nu alltid med lina och krok. Enkelt och
bekvämt. Detta var annat än med långrev. En
lång, kraftig lina, på vilken var fäst en tom
dubbelkrok med en tyngd. Ibland med en bleckskiva
i form av en fisk. Det var hela redskapet. Men
han kunde också fiska utan denna bleckskiva.
Långan är dum. Och för resten fanns det
oerhört mycket av denna fisk där! Förvånansvärt
mycket.

William kastade ankar, satte sig bekvämt i
aktern och kastade kroken med tyngden över bord.
När kroken rörde vid botten, drog han in två
till tre armslängder av linan och började hastigt
rycka i den. En minut därefter hade
någonting nappat. Då drog han hastigt upp linan. På
kroken sprattlade en fisk, som hade fångats i
gälarna eller i sidan eller var kroken nu hade
fastnat... I Ishavet, i synnerhet vid
Murmankusten finns det oändliga massor av dessa fiskar.

William var trött i armarna av halandet. Och
det fanns inte så mycket fisk längre.
Huvudstimmet hade dragit bort någon annanstans. En
gynnsam bris började blåsa upp. Han kunde segla
ända hem och behövde icke ro.

Han rullade ihop sina redskap. Han hade
tillräckligt för i dag. »Jag far över till Kusma ett
slag», beslöt han. Kusma var fyrvaktaren, som
bodde halvvägs på sträckan till Williams hem.
Båten plöjde sig långsamt fram genom det tröga
vattnet. Våren älskar icke vågorna. Endast svagt
krusade vågor gledo över den väldiga blå ytan.
Trött och sömnig rullade solen över horisonten.
Den skulle egentligen gå ner ännu djupare, men
den var redan för lat till det. Här i denna kalla
trakt var det verkligen angenämare så här!

William styrde in i den välkända bukten.

Han ryckte upp den kraftiga dörren till
hyddan och försvann i tobaksrök.

— Guds fred, du enstöring! Nå, hur står det
till? Du lever ännu?

— Om? Vad kan väl hända oss gamla,
förhärdade gubbar? Vattumannen tar oss inte —
och därför lever vi dubbelt så länge!

Kusma var högväxt och spenslig. Det var
endast åldern, som böjt honom litet. I stället för
skägg växte det — precis som på ett stenblock på
stranden — grön mossa från hakan upp till
ögonen.

— Jag går direkt in i paradiset från sovbänken
här. Om du vill, så tar jag dig med. Jag ska nog
skaffa dig skydd där.

— Nej tack! Jag har det bra, där jag är,
svarade William, slog sig ned på sovbänken och
tände sin pipa.

Den gamle satte en gjutjärnsgryta på härden
och tog fram ved som fanns under ugnen.

— Fisken nappar inte riktigt ännu. Den
börjar först i morgon eller övermorgon, sade Kusma
med sakkunskap.

Han spottade på den ena ändan av ett spån,
doppade det i svavelblomma och lade det därpå
på de glödande kolen. Spånet tog eld. Kusma
sparade på tändstickor!

De sutto vid det lilla bordet, som ännu aldrig
blivit skurat. De sågo hemska ut i det
sparsamma skenet från den lilla lampan och förde
besynnerliga samtal. Framför dem stodo två av te
bruna stengodsskålar och lågo avbitna
sockerstycken. Emellanåt reste sig William upp och
gick upprörd fram och tillbaka i rummet. Hans
ord voro oviga liksom hans steg, men de voro
välslipade och riktigt avpassade. Här i detta
smutsiga rum, inför denna ovanliga, grånade
gubbe blottade han sig, lade fram sina allra
hemligaste tankar, som han hade grubblat på under
långa år.

— Kusma, vi genomlever en ond tid.
Mänskligheten stiger uppåt, men människan blir allt
innehållslösare. Människorna bygger sinnrika
maskiner, men den mänskliga maskinen,
människan själv, är strunt. Alla skruvarna har
rostat. Det knakar i maskinen. Människorna har
lärt sig flyga som fåglarna, men de kan inte flyga
ifrån sin lättja, sin andliga slöhet och sina
fördomar. De kan höra varandra på hundratals mils
avstånd, men naturens röst kan de ännu inte
tolka och förstå! Naturens röst, som är runt
omkring dem, och den, som är inom dem själva!
Och det är ändå oerhört viktigt! Hela livet är
beroende av detta. Och därför är också dessa
stadsapor för det mesta småsinta, de saknar
andlig kraft, saknar viljestyrka.

William drack teet, som hunnit bli kallt, i ett
enda drag, gick åter några steg fram och
tillbaka och stannade framför Kusma.

— Ja, människorna kommer kanske att kunna
flyga över detta hav. De kommer kanske att en
gång kunna överföra tankar på långa avstånd.
Låt oss anta, att det kommer att finnas varken
rik eller fattig, att många fruktansvärda
sjukdomar alldeles kommer att försvinna, att
människorna blir hundra år gamla, ja, att man till
och med kan göra livet självt vackert och rikt.
Nå, kommer det att bli bra? Ja säkert! Och är
det allt? Nej, visst inte! Långt därifrån! Det
fattas dock någonting, någonting annat, något till
synes obetydligt, men vilket i själva verket är det
viktigaste...

William tystnade och satte sig vid bordet. Han
satt med hakan stödd mot handen, stirrade
ut i rummets tomhet och tuggade på sitt svarta,
toviga skägg, som betäckte hans kinder. Kusma
hällde upp en skål te till och ställde den
försiktigt framför honom.

— Jag sitter också och grubblar ibland, sade
Kusma. Jag har ju god tid till det. Och när man
är ensam, går det bra att tänka, i synnerhet när
det stormar.

Den gamle stack åter ett spån i
svavelblomman och sträckte det mot elden. Genom skjortan
avtecknade sig hans ryggrad. Man såg också hans
håriga nacke och hans rynkiga hals.

— När havet stormar tänker man så bra,
började han på nytt. Då reser sig så många tvivel
på livet. När jag var helt liten, ville jag gärna
bli rövare. Jag sov, och i drömmen såg jag mig
själv som rövarkapten med dolk och klubba. Jag
visslade som en näktergal från skogen, jag
utstötte ett kraftigt rop, då stannade köpmannen,
som drog förbi, darrande: »Ta allt vad du vill
ha, men skona mitt liv!» Men jag ville endast
plundra de rika. Sedan fick jag lust att bli munk.
Jag ville förmodligen bli from och därigenom
skaffa mig tillträde till paradiset. Och sedan...
blev jag så att säga sjöman. Och jag vet inte,
vilket av mina förslag, som kunde ha varit det
rätta. Jag hade kanske gjort mig bättre som
rövare. Jag lever och stjäl dagen från den gode
Guden. Men ändå klamrar jag mig fast med alla
fyra vid livet. Som en hund med dåligt
luktsinne: han springer hit och dit, luktar till
höger — där finns ingenting, luktar till vänster —
där finns heller ingenting. Men benen ligger rätt
under honom... Ja, som man ser, det viktigaste
är att lukta reda på benen... Var finns de? Fan
vet, var de finns...

William tycktes inte ha lyssnat på honom. Han
skakade på huvudet och fortsatte med stark
betoning sin egen tankegång, som han inte slutat.

— Som massa är människorna slappa och
trötta. Då och då flammar de visserligen upp litet,
men under mellantiden är de åter tomma...
Jag tror, att mänskligheten redan närmar sig
toppen. Då börjar åter nedåtgåendet. Om hundra
eller tvåhundra år kommer människorna inte
längre att veta, vart de ska gå eller vad de ska
göra. Jag vet, vart jag ska gå! Men de kommer
inte att veta det... Man måste börja en ny
vandring uppåt, och för det ändamålet måste man
magasinera kraft. Inte vanlig, enkel kraft, nej,
en slagbjörns kraft...

Kusma tog den hemmagjorda lerpipan ur
munnen och knackade ur den mot bordskanten.

— Du menar således, att de måste gå uppåt
igen?

— Ja.

— Och är det alldeles nödvändigt?

— Ovillkorligen. Vägen utför bär till
urartning, förblödning. Men att stå stilla är liktydigt
med död och förfall...

William satt orörlig några minuter. Han
flyttade icke sin tunga blick från någon osynlig
punkt i hörnet. Vänstra handens fingrar
trummade omedvetet på sovbänkens kant. På nytt
vände han sig mot Kusma, betraktade honom
uppmärksamt och granskande.

— Blir du inte rädd ibland?

Kusma ryckte förvånat på axlarna.

— Hm!... Vad skulle jag vara rädd för? För
djur eller onda människor? Eller för djävulen
och spöken? Jag är inte rädd av mig, och under
dessa trettio år har jag vant mig vid mycket.

— Varken för djur eller människor utan för
dig själv. För ensamheten, för ditt tvivel, dina
tankar!

— Vad ska jag svara? Ibland känner jag mig
visserligen nedstämd. Jag tänker på min
ungdom, på mitt tidigare liv. Men att jag skulle ha
det tråkigt... nej, det existerar inte för mig...
Då jag lade min hustru i jorden därborta på
kullen, då kändes det åtskilligt. Längtan. Sorg.
Rädsla. Och när hon ännu levde kvar hos mig,
då hade jag ju också mitt rågade mått av sorger.
Att leva här i denna trakt är svårt, om man inte
har en kvinna. Men har man en — så är det inte
just mycket bättre. Man vet inte, vad man ska ta
sig till.

— Så... Du är således inte rädd? Det är bra!
Jag är inte heller rädd!

William såg ut genom fönstret och lyssnade på
havet, som slog emot klipporna. Med bestämda
intervaller lyste fyrtornets ljus ut över havet och
slocknade åter. William fortsatte att tala, och nu
mycket allvarligt.

— Mången gång tycker jag synd om min hustru
och barnet. De har det tungt och svårt här. Men
vad kan man göra åt det? Där borta, i staden,
varken kan eller vill jag leva. I åratal har jag
tänkt på saken. Under den första tiden hyste jag
ofta tvivel, pinade mig. Men inte nu längre. Nu
är jag på det klara med allt...

— Ja, det var kanske också bäst, att din
förstfödde fick dö. Det hade inte blivit någonting av
honom, sade Kusma helt oförmodat och
skramlade med kärlen. Det är bra, att han icke
behövde pinas i sin ungdom.

— Varför är det bättre? Varför? vände sig
William raskt mot honom.

— Det är nog bäst så! När föddes han? På
hösten, under natten. Här är inget ryskt klimat!
Han hade kanske alltid förblivit en svag
stackare. Han hade blivit klen av olika sjukdomar.
Han kunde ha blivit en krympling. Förra hösten
kastade jag tre valpar i havet. En hund är här
mera värd än en häst, men jag kastade dem ändå
i havet därför att de var hösthundar, natthundar.
De är alltid sjuka... man har ingen glädje av
dem.

Det rykande bålet på härden brann ned, och
glödens återsken föll på två dystra, skäggiga,
allvarliga människor. William — han var stor och
hade kraftiga, grova anletsdrag — såg ut som
en gudabild av trä. Han reste sig hastigt upp,
sträckte på sina breda skuldror och sade, liksom
om han ville övertyga sig själv:

— Jag kommer inte att fara till stan, och jag
vill inte, att mina barn ska fara dit... Lev väl!

Utan att sätta på sig mössan gick han mot
dörren.
</chapter>
<chapter name="Kapitel X">
<h2>KAPITEL X</h2>

Vera satt på stranden och lagade nät.
Bredvid henne på en filt låg barnet och lekte med
sina små fötter. Det var solljust och lugnt. Vera
var så upptagen av sitt arbete, att hon icke lade
märke till en båt, som gled in i bukten. Det var
först när Mitja av en eller annan anledning
började gråta, som hon vände sig om. Båten
närmade sig redan stranden. I aktern satt den
gamle Ambrossi, vid årorna Nikita och hans hustru.
För Vera var alltid ankomsten av främmande
människor en fest. Hon skyndade emot dem.

— Må Gud beskydda er, lilla fru! Vi ville
bara komma och hälsa på er en gång till. Man
måste ju ta reda på, hur de kära grannarna mår!
utbrast Ambrossi på avstånd, då han steg
uppför strandsluttningen.

— Farbror, hjälp oss! Vi kan inte ensamma
dra upp båten! höll Nikita honom tillbaka,
medan han sysslade med båten.

— Låt den vara! Den kommer inte att driva
sin väg! Den gamle vände sig på nytt mot Vera.
Men du, unga fru, har blivit mager, tycker jag.
Har du hemlängtan? Det är inte bra, är ingen
idé. Och var har vi husbonden?

— Han vilar sig litet. Han har nyss kommit
hem.

— Aha! Han vilar sig. Ja, låt honom göra det.
Men vet du, visa oss den där maskinen, som
man fört till er från staden!

— Vilken maskin? frågade Vera förvånat.

— Den där som... som talar som en
människa och sjunger olika sånger. Det är för dens
skull vi kommit hit. Längs hela kusten talar man
om den.

— Åh! Grammofonen! Men, hur vet ni, att vi
har en sådan? frågade hon förvånat.

— Du ser ju, att vi vet det. En mås har talat
om det för oss!

Farbror Ambrossi log hemlighetsfullt och
strök sitt toviga, röda skägg.

Hundskallet väckte William. Han gick ut och
ställde sig att vänta på verandan.

— Nej, det var roligt! Mycket roligt. Kommer
ni hemifrån, eller har ni varit någon
annanstans?

— Kommer just hemifrån. Ville gärna titta på
din människomaskin, svarade den gamle.

William skrattade.

— Det är förstås Kusma, som pratat om det!
När har han berättat det för er? Nåja, då måste
jag väl visa er den. Kom!

När William drog upp grammofonen, tittade
den gamle i tratten och knackade på locket.

— Det ser ju ut precis som en vanlig låda —
en trumpet och en låda. Ack, hur många sådana
lådor har jag inte gjort i min ungdom!... Och
inte sämre målade... Nå, får vi höra, hur den
sjunger...

Vid det första ljudet av människoröster
rusade den gamle upp. Hans ansikte fick ett
uttryck av djupaste förvåning. Han hade ända in i
det sista icke velat tro på det. Folk, som
ingenting har att göra, pratar ju ofta så mycken
smörja! Men hans sonhustru vände sig mot väggen
och korsade sig hastigt. Nikita stötte henne i
sidan och lugnade henne:

— Äsch! Vad du är dum. Det är ju bara en
mekanism!

När William ville byta skiva, höll Ambrossi
honom tillbaka.

— Får jag titta riktigt på den!

— Titta bara! Allt finns där, och du kan se
det!

— Öppna lådan! Vad finns uppe på den? En
trumpet och en skiva. Det är inte värt mycket.
Låt oss se, vad som finns inuti!

William lyfte upp locket. Farbrodern och
brorsonen undersökte länge fjädern, tratten,
ljuddosan, tittade till och med under lådan och
kunde icke begripa, vad det var, som sjöng, och
hur det kunde sjunga.

— Jag trodde, att det fanns några pipor och
horn inuti, men det finns ju ingenting alls! sade
den gamle förvånad. Det är rent trolleri!

William försökte förklara apparatens princip
för dem, men båda två förstodo tydligen inte ett
dugg.

Farbrodern sade:

— Det är bra. Du kan berätta för oss en
annan gång, hur det går till. Men nu vill vi tala
affärer ett slag!

— Nå gott! Låt oss göra det då! Du har
således någon affär att föreslå mig? Och jag som
trodde du hade kommit hit endast för att hälsa
på och lyssna på maskinen! log William.

— Ett besök är ett besök, men man kan ju
passa på och tala litet affärer på samma gång,
svarade Ambrossi allvarligt. Hör nu på, vad jag
vill säga dig! Du har redskap men inga
arbetshänder. Vi har arbetshänder men inga redskap.
Skulle vi inte kunna slå oss ihop? Vad säger du?

— Och är mina händer kanske inga
arbetshänder? svarade William undvikande.

— Det vill jag inte ha sagt. Men även om du
är skicklig, så kan du ändå inte hoppa högre än
huvudet räcker. Vad du än tar dig till med, så
har du bara två händer. Om du ror eller styr
eller lägger ut långreven. Och så har du ju även
nät för betet. Dem har du väl inte kunnat börja
använda ännu?

— Nej! Jag har funnit utmärkt mask alldeles
i närheten här. Den har jag gött och sedan satt
på krokarna. Men nu fiskar jag med lina och
krok. Det är så besvärligt med långreven,
svarade William.

— Mask — det är inte det riktiga! Och du
tänker väl inte hämta betet från faktoriet. Vi
kunde själva fånga fisken och agnmusslorna.
Tillsammans skulle vi minsann kunna göra
mycket — sannerligen! Och jag kunde ju föra hit
mitt lilla hus. Där borta tycker jag inte om det
längre. Ja, du kan tänka på saken!

När den gamle nämnde flyttningen av huset,
var William genast absolut emot saken. Han
ville inte under några förhållanden ha grannar.
Han svarade torrt:

— Nå ja, jag ska tänka på saken. Vi kan tala
om det en annan gång. Kanske före nästa
fångsttid. Men nu ska vi höra lite musik och sång.

Och William drog upp grammofonen igen.

Ju närmare tiden kom, som kapten Lyssjenko
hade bestämt för flykten, desto oroligare blev
Vera. Det är icke alltid förståndet godkänner
hjärtats önskningar. Hon försökte på allt sätt
uppskjuta ögonblicket, då hon måste fatta sitt
beslut. Skulle hon fara eller icke? Och utan att
vara på det klara med sig själv, gjorde hon sig
varje dag i ordning till resan. Hon tvättade och
strök sina och Mitjas kläder och lade
omsorgsfullt ned dem i en reskoffert, som ända hittills
stått tom i garderoben. Hon lade också dit en del
andra saker: leksaker, ett litet herbarium med
polarväxter och sin dagbok.

Då korgen redan var fullpackad, blev Vera
plötsligt ond på sig själv. Hon kastade
alltsammans ur korgen igen och ställde den i
garderoben. Men dagen därpå lågo alla sakerna åter i
korgen i samma omsorgsfulla ordning.

Två dagar före den bestämda tiden fattade
Vera sitt beslut. Och äntligen kände hon det lätt
kring hjärtat. Nu kunde hon se sin man i
ögonen och tala enkelt med sin vanliga röst. Lögnen
hade mot Veras vilja gömt sig i djupet av
hennes medvetande.

Dagen före avresan kände hon sig åter sämre.
Men William var på ett ypperligt humör. Vid
middagen talade han om sina jaktäventyr och
skrattade och skämtade med sin son. Han visade
sig ovanligt vänlig mot Vera och Mitja. Det
gjorde Vera nervös, föreföll henne misstänkt. Anade
han månne den planerade flykten? Ville han
muta henne med all uppmärksamhet, han visade
henne?

På nytt vaknade det undertryckta tvivlet. Hon
låg hela natten och plågades. När morgonen
grydde och hon insomnade, gick William på jakt.

Allt var färdigt. Nu hade hon bara att spänna
för renarna och bära ut sakerna. Ja, och så
brevet! Det var det svåraste. Under loppet av den
sista veckan hade hon ofta satt sig ned för att
skriva till honom. Men hon hade alltid rivit
sönder brevet efter de första raderna. Hon hade
aldrig fått fram, vad hon ville säga. Hon hade
icke funnit de uppriktiga, klara orden. Hon
måste skriva övertygande, enkelt och från
hjärtat. Men allt, vad hon skrivit, hade varit falskt
och hysteriskt.

Nu satte hon sig åter och skrev:

<tab>»Käre Nikolaj!

Jag lämnar dig. Jag tror, att du har känt det.
Du har själv ofta sagt, att du inte vill begära
något offer av mig. Men hela mitt liv här har
varit ett enda oavbrutet offer, fastän jag själv
inbillat mig motsatsen. Nu ser jag allt klart. Har
jag älskat dig? Jag tror det inte. Jag ville bara, att
du skulle ha det bra. Därför gick jag emot mig
själv. Under de sista veckorna har jag bemödat
mig att komma till klarhet om mina känslor, och
jag tror, att jag nu är klar med dem. Den store,
starke, sällsamme mannen har den gången i
storstaden helt enkelt förtrollat den svaga, enkla
kvinnan, så att hon följde honom blint utan att
fråga varthän och varför. Sedan uppstod hos
kvinnan — kanske av en tillfällighet — önskan
att underkasta sig honom, den kraftige, eller att
åtminstone bli likaberättigad med honom. Denna
tysta, omärkliga kamp har under årens lopp
tagit henne så i sin makt, att hon icke kunde lägga
märke till någonting runt omkring sig. Men nu
ser jag: alltsammans var ett misstag! Att
fortsätta leva så som hittills, kan jag icke. Det blir
svårt för <i>dig;</i> för <i>mig</i> outhärdligt. Och nu har
jag fattat ett beslut... Jag tar Mitja med mig.
Hos mig kommer han att ha det bättre. Sök icke
efter mig! Jag kommer icke under några
förhållanden tillbaka. Lev väl!»

När Vera hade skrivit brevet färdigt, kände
hon sig så lugn, som om William hade stått
bredvid henne och själv dikterat alltsammans för
henne. Av en eller annan orsak klistrade hon
väl ihop kuvertet, skrev adressen på det och lade
det mitt på bordet. Därpå klädde hon sig
skyndsamt...

Renarna sprungo med bakåtböjda huvuden i
rasande fart. Släden gled mjukt över de
mossbevuxna slätterna. Luften var underbart klar.
<img><i>Hon måste skriva övertygande, enkelt och från hjärtat. Nu
satte hon sig åter och skrev: »Käre Nikolaj!...»</i></img>


Snart skulle det nya livet börja! Vad det
skulle bli skönt att åter få dyka ned i
människovimlet! Åter se mänskliga ansikten!

Mitja låg i en korg, som var fastbunden på
släden. Bakom henne satt modern. Med den ena
handen höll hon sig och barnet fast och med den
andra styrde hon renarna. Ledrenen Mischka
var klok och lydig. Hon hade knappt rört vid
hans sida med staven, förrän han slog in i den
önskade riktningen. Och Vera hade under dessa
år lärt sig fara över snö och väglös mossa! Hon
hade över huvud taget lärt mycket här. Hennes
blick hade blivit skarpare, hennes muskler
hårdare. Nu kunde hon uträtta vilket arbete som
helst. Nu hade hon något som gjorde henne mera
värd än varje stadskvinna.

Där syntes fyrtornet. Nu måste hon vara lugn
och behärskad. Hon måste tala sakligt och
okonstlat.

Kusma skuggade med handen över ögonen och
såg på henne.

— Jaså, det är Williams hustru? Gud signe
dig! Gud signe dig!

Han såg på henne från sidan, liksom
tillfälligtvis, och lösgjorde korgen från släden.

— Det här kommer att bli en riktig
William... Lik sin far! Det blir en präktig pojke!
Han tystnade och tog sin kritpipa. Nå, så går vi
väl in i stugan då. Jag ska strax koka lite te
till dig. Man ska inte stå och prata med sina
gäster ute i det fria...

— Jag skulle fråga er om skonaren. Är den
långt härifrån? frågade Vera blygt.

— Jaså, skonaren! Med Ssergej Stjepanovitj?

— Ja, ja. Med Ssergej Stjepanovitj Klimov.

— Tänk, att det finns någonting sådant i
världen... Låt oss först gå in, så kan vi prata litet
vid teet. Skonaren seglar inte ifrån oss. Säkert!
Rakt fram här... akta så du inte snavar. Jag har
gått här i trettio år och satt märken i stenarna
och ändå snavar jag ibland. Och min hustru
vrickade ofta sin fot här de första åren.

— Har ni bott här tillsammans med en
kvinna? frågade Vera förvånat.

— Ja visst. Naturligtvis. Att leva ensam här
är inte trevligt... Ja, då är vi framme.

Kusma stötte upp dörren.

— Stig in, närmare ljuset! Hos mig är allt
nedrökt.

Vera lade barnet på sovbänken och tog av det
ytterkläderna. Kusma började sysselsätta sig vid
tekitteln. Han ställde den på elden och vände
sig sedan mot kvinnan.

— Sååå! Jaså, du vill börja ett nytt liv!...
Det är sant, här på trakten är livet tungt, i
synnerhet för en sådan som du. Du är inte mycket
starkare än en kyckling. Det är tungt här...
Men skonaren har inte kommit än... Så du får
vänta litet, tillade han plötsligt helt torrt.

— Hur så? Har den inte kommit?

— Nej, och jag vet inte, när den kommer.

Vera sjönk ihop. Hon hade trott, att hon
skulle kunna gå direkt från släden ombord på
skonaren. Där — på havet — skulle hon genast ha
känt sig friare och lättare. Men nu måste hon
vänta — Gud vet hur länge! Hennes man kunde
ju komma hit vilket ögonblick som helst. Han
höll på att fiska någonstans här i närheten.

— Ja, det är svårt för en stadskvinna, som
inte är van vid någonting, sade Kusma vid teet.
Det gick precis likadant för mig.

Kusma tittade på sin gäst och log.

— Jag har ju också varit ung en gång. Och
man påstår — även vacker. Nå, jag gifte mig med
en sån där nippertippa från stan. Det varade inte
ett år, förrän hon hade lämnat mig. Jag förstår
henne mycket väl, och jag förebrår henne inte.
Jag sökte upp henne och frågade: »Säg, varför
springer du ifrån din man, innan du levt
tillsammans med honom ett år?» Då svarade hon:
»Jag älskar dig fortfarande. Men jag vill inte
leva där!» Jag försökte prata förstånd med
henne, lovade henne allt möjligt, lockade henne, men
förgäves. Hon ville trumfa igenom sin vilja. »Jag
kan inte, och därmed punkt. Det är ju
detsamma,» sade hon, »som att begrava sig levande...»
Ja, så är det verkligen också!

— Jag reser inte bort på lång tid och jag
reser med min mans vetskap. Jag ska bara hälsa
på mina släktingar, försvarade sig Vera och
skämdes att se honom i ögonen.

— Jaså, inte på lång tid? Det är bra. Man
måste resa och hälsa på sina släktingar, medgav
Kusma, fastän han genomskådade lögnen.

Därpå fortsatte han att berätta om sig själv:

— Det var en svår tid för mig, sedan min
hustru hade rymt sin väg! Ibland tänkte jag
hoppa ner från klipporna. Alla mina planer här i
livet gick ju åt fanders! Och så sitter man som
en träskalle och tänker: »Där har vi suttit
tillsammans och ätit och drömt om barn och ett eget
litet hem och allt möjligt! Där borta reparerade
jag båten, och då kom hon bakifrån och slog sina
armar om halsen på mig. Eller den gången, då
det var åskväder... då blev hon rädd, tryckte sig
hårt intill mig och så sutto vi hela natten.» Ja,
sådana små händelser sitter man och tänker på.
Och då blir man litet nedstämd... Räck mig
skålen, så ska jag hälla upp litet mera te. Teet
är starkt. Jag har ännu tillräckligt med te.

— Nej tack! Jag vill inte ha mer... Vad tror
ni, kommer skonaren snart?

— Vem vet det? Kanske i dag, kanske i
morgon. De kommer och går, precis som de vill. Vad
heter du egentligen?

— Vera Jakovlevna.

— Jaså... Vera Jakovlevna. Ja, Vera
Jakovlevna, William brukar ofta komma och hälsa på
mig. Vi är gamla vänner. Han har berättat mig
mycket om dig. Han kan inte tala utan att han
genast nämner ditt namn. Vera, Vera och
återigen Vera. Men ditt efternamn visste jag inte.

— Vad har han sagt om mig?

— Å, det är en hel del. Det kommer jag inte
ihåg så noga. Jag vet bara ett: han är mycket
fäst vid dig. Och även den lille sonen älskade
han. Den förste. Hur ofta har han inte stolt sagt:
»Det växer upp en präktig hjälpreda till mig
därhemma...» Men, så hände det ju, att ni inte fick
se honom växa upp och bli stor... Jag skulle
kanske gå ut och ge dina djur litet foder... I
morgon ska jag köra dem tillbaka...

Han steg upp och gick långsamt mot dörren.

Då Vera blev ensam, reste hon sig hastigt upp
och gick bort till fönstret. Där låg havet som en
bred stålstrimma. Himmelen var molnfri och
gråblå, nästan som vatten. Det var bara den långt
bort belägna, nästan osynliga horisontstrimman,
som skilde hav och himmel åt. De tunga vågorna
rullade sakta. De verkade trötta, vilje- och
kraftlösa som efter en lång, framgångsrik strid.

Dörren gick upp. Kusmas röst ljöd:

— Skonaren kommer! Till vänster vid
landtungan, helt nära.

Vera såg ut genom det andra fönstret och fick
syn på fartyget, som närmade sig stranden. Hon
kände ett styng i sitt hjärta. Hennes hjärna
genomkorsades plötsligt av en ström upprörda
tankar: vägen över havet... staden... kapten
Lyssjenko... William... hans längtan och hans
ensamma liv... Följande en av sina impulser tog
hon barnet på armen och lämnade rummet. Hon
stod några minuter framför huset och blickade
ut över havet. Hon var icke herre över sig själv,
hade ingen egen vilja.

Skonarens segel firades ned, ankarkättingen
dånade. Detta ljud löste allt för henne. Hon
försökte bli herre över den tanke, som hade
genomkorsat hennes hjärna, tryckte sonen intill sig,
ville säga något åt Kusma, som stod bredvid henne.
Men det blev blott en gest. Kusma förstod
henne och nickade instämmande.

Där stod släden. Ledrenen slickade Vera på
axeln med sin sträva tunga... Då djuren hastigt
satte sig i gång, höll Vera sig fast och såg sig
tillbaka. Hon såg en båt, som just stötte ut från
skonaren. Kusma stod på stranden och vinkade
med handen. Vera förstod icke: vinkade han åt
båten, som närmade sig, eller sände han henne,
Vera, sina hälsningar?
</chapter>
<chapter name="Kapitel XI">
<h2>KAPITEL XI</h2>

Livet rullade fram likt en vagn, som är
utrustad för en lång resa, väl hopsatt och
ordentligt smord. Ibland, när den hoppade över stenar,
klirrade alla bultarna och järnbeslagen starkt.
Ibland, när den råkade ned i ett djupt hål, ställde
den sig snett och knarrade jämrande och
oroligt. Men i det stora hela rullade den lugnt och
säkert framåt. William fortsatte att bygga vidare
på sin rörelse under hårt dagligt arbete, och han
måste också utvidga den och skaffa den ett fast
underlag, ty Vera utökade familjen nästan varje
år. Efter Mitja hade Andruschka kommit till
världen, sedan hade den flinka Anna efter
lämplig tid sett dagens ljus, efter henne den lugna,
melankoliska Sina. Sedan hade det varit ett litet
uppehåll. Men snart ljödo åter skriken av en ny
medborgare över havskusten — den linhårige,
trubbnäste Vladimir.

Det var bra så. William var nöjd. Vera
fullgjorde tappert sina hustruplikter. Men de små
beredde nog mycket bekymmer...

Den äldste var redan riktigt självständig av
sig. Han var nu hela åtta år gammal. En riktig
liten karl! Han hjälpte fadern: han sorterade
fisken, gav hundarna mat, hängde upp
fiskhuvudena på snöret. Fadern berömde honom
inför modern:

— Där du, Vera, har jag en duktig hjälp! När
han blir litet större, ska jag ta honom med ut på
riktig fångst. Inte sant, Dmitri?

— När Andruschka blivit så stor som jag är,
så köper vi oss en kutter och far till Vita havet,
svarade sonen allvarligt.

— Du är en duktig liten karl, inte rädd för
någonting, sade modern leende. Nå, men om det
blir storm, hur blir det då?

— Har jag kanske inte sett en storm?

Mitja verkade riktigt sårad.

— Du har rätt, understödde fadern honom. En
riktig sjöman får inte vara rädd för någonting.

Under de senaste dagarna hade William ofta
sökt upp en flodmynning i närheten för att bygga
en laxfälla. Han hade släpat dit det nödvändiga
materialet, medan snön ännu låg kvar på
marken. Nu vadade han nästan hela dagen i kallt
vatten ända upp till midjan och slog ned pålarna
i flodbotten. Hur skulle fångsten bli, månne?
Under de senaste två åren hade laxen inte gått
bra till, men i år visste han, efter alla tecken att
döma att den skulle göra det. I år hade det
vandrat mycket få sälar och dessa voro dessutom
långt borta från kusten. För övrigt voro redan
täta stim av stenbiten där, vilka bebåda laxens
ankomst.

William stod på stranden och sög allvarligt på
sin pipa.

— Vera, kommer du ihåg, hur vi slet här för
tre år sen?

— Ja, det var ett undantagsår. Den här
gången behöver det nog inte bli så mycket, svarade
Vera.

— Vi får se... Ser du, det finns redan
ganska mycket småfisk där. I morgon måste de stora
komma. Synd att vi bara är två! Det skulle
varit något att göra med nätet.

Följande dag kommo verkligen de stora
fiskarna, fast först i små stim. Ännu en natt...
och huvudstimmet kom! Floden erbjöd en
intressant anblick. Vattenspegeln krusades av
fiskarnas rörelser på de lugna, djupa ställena.
Ibland hoppade några fiskar från den ena sidan
till den andra eller hoppade högt upp ur vattnet,
varvid deras silverfjäll glänste skarpt i solen.
William och Vera uppbjödo alla sina krafter för
att draga de överfulla mjärdarna ur floden.

De voro belåtna med fångsten, sutto på en sten
och vilade sig. Med utsträckta armar låg
Vladimir och sov bredvid dem. De andra barnen voro
hemma under den äldstes uppsikt.

— Så egendomligt! Vad är det egentligen, som
driver dem från havet uppför floderna? frågade
Vera allvarligt, när hon såg den väldiga högen
sprattlande fiskar på stranden.

William rörde helt vårdslöst med spetsen av
sjöstöveln vid den närmaste fisken, som redan
var död.

— De leker väl bättre i floderna.

Det föreföll honom själv också egendomligt
och ofattbart. Men fanns det egentligen några
oförklarliga frågor inom vetenskapen? William
hade naturligtvis berättat mycket för sin hustru
om fiskarnas liv, och han kunde även berätta om
laxens. Själv visste han ju icke alltför mycket
men dock mera än hon. Han visste till exempel
att havsvattnets täthet och salthalt periodvis
ändrades. Och dessa förändringar tycktes vara
orsaken till långans, sillens, laxens och några andra
fiskars vandringar. I fiskens liv inträder en
period, då alstren av deras könsorgan, vilka börja
utveckla sig, fordra sött vatten. Då strömma
fiskarna, hetsade av fortplantningens
oövervinneliga instinkt från havsdjupen in i floderna.
Oupphörligt simma de uppför strömmen. Varken
strömvirvlar eller vattenfall kunna hindra dem.
Ofta vila de, blödande, sårade av stenar, i någon
stilla vrå för att samla nya krafter för att sedan
storma vidare framåt med ny envishet. De göra
jättehopp över stenblock... bara framåt...
framåt! På det sättet vandra de uppför
strömmen, tills tiden för romläggningen inträder...
Det är också möjligt, att en ofattbar, gåtfull
längtan hos fiskarna driver dem till det ställe, där de
först sett dagens ljus...

William ville ge sin hustru del av sitt vetande.

— Se här, den är alldeles silvervit!

William tog en sprattlande fisk vid gälarna.

— Men när den varit i floden några dagar,
blir den mörk. Och hos fiskhanen böjer
underkäken sig ned likt en krok. När sedan lektiden
kommer, får han röda och gula prickar på
fjällen.

Han tog fram sin pipa ur fickan och
stoppade den allvarligt och uppmärksamt. Vera lade
fiskarna i korgarna på släden. Renarna blinkade
mot solljuset och hängde med huvudena; solen
värmde kroppen så ljuvligt!

Havet stod där som en hög, grå mur, lugnt,
orörligt.

William vände sig om och blåste ut röken. Ett
belåtet leende gled över hans ansikte. I dag var
det en underbar dag...

— Och fiskhonan leker så... började han åter
och böjde sig över fisken. Han ville gärna tala
om allt han visste, för Vera. När den känner,
att tiden för romläggningen kommit, uppsöker
den ett lämpligt ställe med hastigt rinnande
vatten, arbetar med stjärten och sedan hela
kroppen, för stenar åt sidan och gräver sig en flat,
ungefär två meter lång och en meter bred håla.
I den lägger hon sig och väntar. På morgonen
och kvällen kommer då en fiskhane och ställer
sig i närheten. När fiskhonan så lägger rommen
befruktar han denna...

— Underligt! sade Vera allvarligt.

— Ja, det sker många intressanta saker runt
omkring oss, bekräftade William.

— Och vi vet ofta inte en gång någonting om
det, fortsatte Vera sina tankar.

— Men man borde veta det. Man borde
ovillkorligen veta det!

Vera reste sig upp och började åter arbeta...

Korgarna voro fulla. Renarna drogo hem
lasten. På släden låg också den lille gladlynte
medborgaren William i sin flätade korg, vilken ännu
så länge betydde hela världen för honom, och
störde tystnaden med sitt småprat. Fadern gick
tyst, försjunken i tankar, bakom släden. Hans
kläder och stövlar voro alldeles övertäckta med
silverglänsande fiskfjäll.

Livets lagar äro visa och ofattbara. Fiskarna
dragas från havets fria vidder in i de trånga,
steniga floderna, till lidande... ofta till död...
Men honom, William, hade det dragit från
människornas larm och det omväxlande stadslivet
till denna öde, obebodda kust. Hemlighetsfulla,
visa liv... Vad väntade honom i framtiden?
Hur skulle hans telningar växa? Skulle de få
hans viljas obändighet i arv? Skulle hans energi
växa, bli ännu större? Det kunde ingen veta...

En gång om året for William till staden för att
köpa upp allt som var oumbärligt för hushållet.
Han brukade då vanligen vara borta en och en
halv till två veckor. När han kom tillbaka, hade
han med sig kläder, skor, böcker, leksaker åt
barnen och en hel del annat. Hos Vera
framkallade dessa resor, förutom rädslan för
ensamheten, även andra känslor... Hon var vanligen
omgiven av sin familjs, sitt hems atmosfär och
återklangen från den andra världen trängde
endast stumt och svagt till henne. Men när
William genom sin resa bröt denna vardagsatmosfär,
blossade Veras hemliga längtan upp på nytt. Och
för varje år blev det allt svårare för henne att
göra sig fri härifrån. Varje nytt barn var en ny
boja. Skulle allt förbli begravet på detta sätt?
Skulle hon aldrig mera få återse annat liv? Men
denna längtan var icke längre så stark som förr.
Den allt försonande tiden hade långsamt gjort
sitt verk.

William hade alltid med sig någon gåva hem
åt hustrun, och denna uppmärksamhet rörde
henne. Den här gången kände hon sig icke frisk
och gick icke ned till bukten. Det var endast
Mitja och Andruschka som mötte fadern.

William medförde något ovanligt. Förutom en
mängd småsaker lossades även en stor låda på
stranden.

— Pappa, vad finns det i den lådan? frågade
den äldste sonen nyfiket.

— Ja, gissa det. Kan du gissa rätt, är du
minsann en riktigt duktig pojke!

— En byrå! försökte den lille.

— Nej, fel gissat! Det är musik, förstår du!
Ett instrument.

Mitja hörde icke på längre. Han sprang hastigt
hem till sin mor för att tala om den ovanliga
händelsen.

Lådan bars in i huset av sex matroser.
William visade dem försiktigt vägen.

Denna gåva upprörde Vera på det högsta.
Sedan år tillbaka hade ett piano varit hennes dröm.
Hon glömde genast sin sjukdom och satte sig
att spela. Fulla av uppmärksamhet lyssnade alla.
Och efter varje stycke bad hon om ursäkt för att
hennes fingrar voro så stela, att hon hade glömt
så mycket och att hon icke kunde spela direkt
från bladet längre...

Denna dag förlöpte helt underbart. Det gavs
icke många sådana dagar i Williams hus.

Men från den dagen hörde man varje dag
musik, vilken beredde hela familjen glädje.

Snart började åter vardagen. Vera tillbringade
hela förmiddagen i köket. Nu hade hon en hel
familj, och därtill måste hon laga mat två
gånger: för de stora och för de små. Efter
matlagningen satte hon sig med Mitja vid en bok.
Andruschka tittade på bilder eller byggde upp
någonting med byggklotsarna, som fadern fört
med sig hem. Två av barnen lågo och kröpo på
golvet. Det femte låg i sin vagga. Hade Vera
bara en halv timme ledigt, då satte hon sig genast
vid pianot och drömde, spelade och drömde.
Barnen hörde på. När hon slutade voro hennes
tankar långt, långt borta...

Mitja talade gärna.

— Mamma, hur är det i stan? Spelar alla
människor på piano där?

— Nej, inte alla, men många.

Andruschka blandade sig i samtalet.

— Mamma, kan vi fara till stan i vår båt?

— Nej, Andruschka, det går inte med den
båten. Då skulle man drunkna. Man måste fara
med en ångare.

— Men jag går inte under, jag drunknar inte!
sade den äldste modigt. Jag ska fara till stan i
båten tillsammans med Andruschka.

— Jag vill resa med pappa till stan, sade den
yngre. Han har sagt, att han ska ta mig med
nästa sommar.

— Då far jag ensam, fortsatte Mitja. Mamma,
vad gör människorna i stan? Fiskar de också?

— Nej, där syr man kläder, tillverkar skor
och många andra saker, som man sedan säljer,
svarade modern. När ni båda blir stora, ska vi
fara dit tillsammans. Tar ni mig med?

— Ja, svarade Mitja. Jag tar dig med för
alltid. Jag vill stanna där för alltid. Här är det så
långsamt.

— Om natten tänder man ljus på gatorna där,
och människorna går då och promenera. Husen
är också stora och vackra, och människorna klär
sig där annorlunda än här. Och där är natten
icke så lång som hos oss, drömde Vera högt, helt
gripen.

En gång sade William missbelåten till henne:

— Varför förvrider du huvudena på barnen?

— På vad sätt gör jag det? frågade Vera och
såg förvånad ut.

— Du pratar en massa dumheter om stan för
dem.

— Jaså, tror du det! Men jag har inte pratat
några dumheter utan bara berättat, hur
människorna lever där, försvarade hon sig.

William såg ovänligt på sin hustru, satte sig
mitt emot henne, lade sin hand på hennes och
tittade åter på henne, men nu vekare och nästan
bedjande.

— Vera, jag vet, att din önskan att återvända
till stan ännu inte är död. Men jag vet också, att
du inte äger kraft och mod att lämna mig och
barnen. Du måste ändå kunna förstå mig någon
gång! Varför inympar du din svaghet och din
hemlängtan på barnen? Tänk bara på den
saken!

Han steg upp, vände sig ännu en gång till
henne och sade ömt, men befallande:

— Du ska inte göra det mera!

Därpå lämnade han rummet med lugna
sjömanssteg.

William var i det stora hela nöjd. Livet gick
så, som han ville. Han visste i förväg om alla de
<img><i>— Om natten tänder man ljus på gatorna där. Och där är
natten icke så lång som hos oss.</i></img>

svårigheter och försakelser, som väntade honom
på denna ovanliga väg. Naturligtvis hade han
tagit alla kvinnliga svagheter med i beräkningen
före avresan till polarkusten. Han hade vetat, att
Vera skulle komma att gripas av hemlängtan och
tvivel, men han hade förlitat sig på sitt
inflytande. Och nu såg han, att allt gick så, som han
ville. Snart var det tolv år, som de levat här.
Under denna tid hade han inverkat i hög grad
på hustrun och tvingat henne att tänka och
känna, som han ville. Han hade blivit rotfast i
det här landet, hade lärt sig övervinna åtskilliga
hinder och fördraga umbäranden. Han hade
härdat sin kropp och stärkt sin vilja ännu mera.
Men det viktigaste — hans förhoppning och
glädje — han hade fem barn av sitt eget kött och
blod, av sitt eget förstånd och sin egen vilja. Nu
låg alltsammans hos dem. Han måste ingjuta sin
vilja och sin energi i dem alla, sin kärlek till
livet, och sin målmedvetenhet. Nu var deras
uppfostran det viktigaste. Han kunde icke beklaga
sig över de båda äldsta, i synnerhet Dmitri. De
hade mycket i arv av honom. Därför måste han i
dubbel måtto passa väl på dem och oförvillat
styra deras liv.

Den djupa fåran på hans panna jämnades ut,
hans ansiktsuttryck blev helt vekt. Han rätade
på sig, sträckte på axlarna, så att det knakade i
benen.

Styra deras liv... ja, det kunde han. Det var
han van vid.

Medvetandet om vikten och betydelsen av allt
det som han gjort, fyllde honom med stilla
glädje.
</chapter>
<chapter name="Kapitel XII">
<h2>KAPITEL XII</h2>

William slipade sin yxa. Han måste reparera
skjulets taklist, som vinden nyligen rivit bort.
Och på samma gång kunde han laga golvet i
matrummet, vilket var trasigt på några ställen.

Havet brusade med rasande höstbränning.
Överallt mörka, fadda färger. Även den till
hälften kringflutna landremsan var icke gladare. Där
härskade död tomhet. De sista fåglarna hade
dragit bort, växterna fröso. Sedan mer än två
veckor tillbaka syntes solen icke längre. Snart
skulle man icke märka någonting av den. Den
iskalla natten började.

I det mänskliga livet är emellertid allting
underbart inrättat. Några små framgångar hade
försatt William i ett utmärkt humör. I går hade
en ovanligt stor räv råkat i en gammal, nästan
glömd fälla. Hade den bara haft vinterpäls! Det
hade varit värt något. Men skinnet var icke det
viktigaste utan det att ett stort djur gått i fällan,
alldeles oväntat och utan att det fanns något
lockbete i den. Och när William gick till
stranden i dag på morgonen hade en stor örn svävat
över hans huvud. Var hade den kommit ifrån?
Vad hade fört den till dessa trakter? William
hade hunnit springa efter sitt gevär, och med
första skottet hade han träffat den stolta fågeln.
Ett sagolikt skott! Nu låg den döda örnen vid
verandan. Man kunde ju icke använda den till
någonting. Man kunde visserligen stoppa upp
den; det skulle icke varit dumt, men det lönade
sig icke att kasta bort tiden på onyttiga ting...
Men skottet... ett mästerskott!

Dessa två små händelser hade förändrat
Williams sinnesstämning.

Hans son kom ut på verandan.

— Pappa, kom in och ät frukost!

— Mitjuschka, är det inte en grann fågel jag
har skjutit?

Pojken gick bort till fågeln, bredde ut dess
vingar och rörde vid näbben med en käpp.

— Pappa, varför har den en sådan skarp, böjd
näbb. Måsarna har ju en helt annan!

— Måsarna äter fisk, men örnarna fångar
harar, råttor och andra smådjur. Med en sådan
näbb kan de slita sönder köttet bättre...

Det var helgdag i dag. Det fanns mera på
bordet än på vardagarna. Soppa på fiskrom,
vetepiroger med helgeflundra och stekt gås.
Dessutom stod kaffet och kokade på spisen.
Pirogerna voro så saftiga, att fiskfettet flöt ut på
tallriken.

William satt tyst, åt och drack mycket... hade
präktig aptit. Då han var mätt, frågade hans
hustru:

— Har du något brådskande arbete för dig?
Annars tycker jag, att du kunde vila dig i dag.

— Jag har redan börjat arbeta... jag tycker
inte om att gå sysslolös, svarade han.

— Du kan fortsätta med arbetet i morgon. Gå
hellre och promenera ett slag med barnen!
föreslog hon.

— Pappa, gå med oss till Svarta klippan och
samla fågelägg! bad Mitja och ryckte honom i
ärmen.

— Jag vill också samla fågelägg. Jag vill också
klättra i klipporna, pladdrade Andruschka.

Fadern hade icke själv lust att fortsätta
arbetet på skjulet. Han kunde kanske ta en
promenad bort till Svarta klippan! Men han gav
icke genast med sig.

— Jag ville helst göra det här arbetet färdigt!
Jag står inte ut med att se denna oordning!

— Pappa, låt oss gå! Du behöver inte arbeta!
Låt oss gå!

— Lilla papsen, låt oss gå, envisades den
äldste.

Och så gav fadern efter.

— Nå, så låt oss gå då! Men det finns inga
ägg där nu. Sådana finns det endast på våren.
Men jag måste först vila mig en halv timme!

Vid bordet satt lappkvinnan Marina och
vaggade den lille Volodja på sitt knä. Hon och
hennes man Andrejev hade kommit och hälsat på
för att höra på Williams musik. William hade
ofta bett dem komma. Andrejev hade rest hem,
men Marina hade stannat för att titta till barnen
och hjälpa Vera, som ännu var ganska svag
efter sin sjukdom. Marina var klumpig, men hon
hade goda, grå ögon och en vänlig, sjungande
röst. Hon vaggade barnet och talade allvarligt
och långsamt, liksom för sig själv:

— På tundran klagar en liten renkalv. Den
lyfter upp sin breda nos och ur dess ögon rinner
tårar. Den tittar åt den kalla sidan, varifrån
vinden just blåser, och känner saltdoften från
havet...

Barnet slöt ögonen, lät armen sjunka och
somnade. Vera läste en bok, och lappkvinnan Marina
fortsatte sin berättelse om renarna, lapparnas
kära, nästan enda djur, deras, som bo på den öde
tundran. Hon berättade om den vilda längtan
till havskusten, som griper dessa djur på våren.

— Först är renen ensam, sedan komma andra
renar till honom. De lyfta huvudet precis som
den förste och stå med vidgade näsborrar och
inandas vinden från norr. Sedan bli de oroliga.
De äta inte längre någon mossa, lyda
människorna dåligt och anfalla vakthundarna.

Då har lappen stora bekymmer.

Och så kommer dagen och timmen, då en våg
av oro griper hela hjorden. Hundratals
renhuvuden, unga och gamla, vända sig åt ett håll. De
fuktiga näsborrarna äro vidgade, ögonen glänsa
och ur hundratals strupar ljuder ett
genomträngande skri. Djuren gå långsamt, liksom
förtrollade, norr ut. Byn kommer i rörelse.
Människorna skynda att packa ihop sina
tillhörigheter och följa efter hjorden.

Från långsam skritt falla djuren in i trav, som
blir allt snabbare och snabbare. Med den första
hjorden förenar sig en andra, en tredje — en
femte. Tusentals djur jaga i raskt lopp över
dalar och bäckar, över kullar och sumpmarker. De
sjunka ned i sumpmarkerna och drunkna; de
svaga falla under de starkares hovar och
omkomma. De springa, glömma föda och trötthet.
Framåt, alltjämt framåt — till Ishavet!

De springa ända fram till vattnet.

Och sa en dag äro de åter fridsamma och
lydiga. Lappen spänner dem åter framför akjan
och far hundratals verst över den väglösa
tundran...

Marina tystnade, lade barnet i sängen och gick
mot dörren.

— Vart ska du gå? frågade Vera.

— Jag ska gå och titta till kalven, svarade
lappkvinnan.

Mitja drog upp grammofonen.

— Din lille kanalje, varför låter du mig inte
sova? ropade fadern från sovrummet och
låtsade, som om han vore ond. En minut senare
kom han in i matsalen.

— Jag har bestämt sovit litet, sade han och
strök sig om skägget.

— Du snarkade, förklarade sonen.

Alla lyssnade. Sjaljapin sjöng Mefisto.
William stoppade sin pipa. Han var allvarlig, satt
försjunken i tankar. Vera satt med slutna ögon
och bakåtböjt huvud i länstolen.

Grammofonen tystnade. William fortsatte att
tänka på arians ord: »Ja, guldet regerar
världen...» Plötsligt ljöd pianomusik. Han hade
icke lagt märke till att hans hustru stigit upp och
öppnat locket. Hon spelade en sorgmodig,
längtansfull melodi.

»Den passar inte alls här», tänkte William och
reste sig missbelåten. Då kom Marina in i
rummet och berättade upprörd, att det hade kommit
en massa råttor. De sprungo på verandan, i
förrådskammaren och runt omkring på gården. Hon
hade aldrig sett så många råttor i hela sitt liv.

William gick ut för att se efter. Redan på
verandan stötte han på några råttor. Han öppnade
dörren till förrådskammaren... den var full av
råttor. De sprungo över golvet, på bänkarna och
på hyllorna, gnagde på mjöl- och grynsäckarna,
på faten med det salta fläsket och på de
insaltade sälskinnen, som voro uppstaplade i ett hörn.
Ett pipande vimmel. Han såg genast, vad det var
för djur: fjällemlar.

Förskräckt sprang han ut. Här såg han samma
bild. Åt alla håll sprungo dessa glupska gnagare.
Det var egendomligt, att icke ett enda djur hade
funnits här för två timmar sedan, och att han
under loppet av alla dessa tolv år icke märkt
dem mera än två eller tre gånger i denna trakt.
William blev rädd. »Det är inte möjligt, att...»
Han var rädd att uttala det ord, som låg på hans
tunga. Han visste vad en massvandring av dessa
djur betydde och vilka dess följder voro. Utan
att förlora en minut måste han genast företaga
något emot dem.

William störtade in i huset. Han, hans hustru,
Marina och den äldste sonen sprungo in i
förrådskammaren. De arbetade intensivt, utan att
tala, utan att spara sina krafter. Händerna
blödde, armbågarna voro sönderslagna, kläderna
sönderrivna. De små barnen gräto och skreko inne
i rummet, men ingen hade tid att tänka på dem.

Mitja blev snart trött. Ej heller Vera orkade
längre. William hade blivit biten i fingret, men
han och Marina fortsatte att släpa och slita.
Rummen voro redan fyllda av säckar, lådor och
fat, men det fanns ännu mycket kvar i
förrådskammaren, ty där fanns hela årsförrådet. Utom
alla livsmedel och sälskinnen hängde rävskinnen
där under taket. Fiskfaten stodo i skjulet vid
stranden. Förutom allt detta hade William även
ett stort förråd foder åt renarna. Allt var nu i
fara att bli förintat.

Natten gick utan en minuts sömn. Tusentals
råttänder och tassar gnagde och revo under
golvet, på verandan, vid husväggarna. Man hörde
ett ständigt flåsande och pipande. Barnen gräto
av rädsla. Lappkvinnan bad. Vera svimmade ett
par gånger. Hon tyckte, att råttorna hade trängt
in i huset i stora skaror och överföllo
människorna.

På morgonen gick William ut. Överallt funnos
oräkneliga massor lemlar. De sprungo runt
omkring huset, omkring skjulet, gnagde överallt och
ville tränga in överallt. Gården var full av dem.
Man hörde den rasande renkons och kalvens
stampande. De voro utom sig. Hundarna skällde
och tjöto i sitt stall. Man måste släppa ut dem.

Så snart William öppnat dörren, störtade de
rasande djuren ut. Deras ögon lyste av
förskräckelse, deras ben blödde. Här och var hade
lemlar bitit sig fast vid dem. Renarna trampade på
den levande massan med sina hovar och sprungo
långt därifrån.

Hundarna störtade upp på verandan och
fortsatte att slita och bita i gnagarna. Även i deras
ögon lyste en dödlig rädsla för denna aldrig förut
skådade övermakt. De tjöto, när de blevo bitna,
hoppade upp i luften, skar de blodbestänkta
tänderna och försökte komma in i huset. Men då
de icke funno något skydd hos människorna,
sprungo de efter renarna.

William ville göra någonting. Vera var rädd
att lämna huset. Hon kunde heller icke lämna
barnen ensamma. Därför lade endast han och
Marina eld runt omkring huset. Till all lycka
hade han ett stort vedförråd. Detta var det enda
han kunde försöka göra. Lemlarnas huvudsvärm
hade ännu icke anlänt. Men de sprungo redan
nedför den närmast liggande kullen och de
liknade en bred, grå ström. Williams hus med alla
dess uthusbyggnader låg precis i deras väg.

Elden blossade upp. Det var fruktansvärt att
stå mitt i denna ström. Den flöt över allt, rev
allting med sig. Men William och Marina stodo
bakom eldlinjen och fortsatte att lägga på ved.

Den jättelika, levande lavinen närmade sig.
Med ett svagt men skräckinjagande buller rörde
den sig framåt. En gåta. Nu var den alldeles i
närheten av elden... Förvirring. Pipande. Men
de bakre trängde på. Med ett prasslande,
susande ljud blossade elden upp. Det luktade bränt
hår och kött. Strömmen leddes åt sidan. Men
enstaka små bäckar trängde genom elden och
gnagde sig in i byggnaden.

Plötsligt döko stora svärmar av små och stora
fåglar upp. Man såg de vanliga fåglarna, som
förekomma i dessa trakter, men också fåglar från
stepperna. Dessa senare hade kommit
hundratals mil bortifrån över tundran... Måsar,
polarugglor, glador, örnar, ja, till och med kråkor...
De flögo några meter över marken och fyllde
luften med sitt kraxande, skriande och pipande.
De slogo ned på sitt byte, åto genast upp det på
närmaste kulle och störtade sig sedan på ett
annat.

Varken fåglarna eller lemlarna voro rädda för
människorna. William hade heller icke den
ringaste tanke på att jaga bort fåglarna. De voro
nu hans vänner.

Och driven av en osynlig kraft rörde sig
under dem den levande lavinen i blind fruktan...
alltjämt framåt...

På natten hörde William också andra ljud.
Förskräckt tog han geväret och gick bort till
fönstret. Ett skrik ljöd, genomträngande som ett
barns. Därpå följde rävarnas skällande, och
någonstans från fjärran hördes vargarnas tjut.
Norrskenets draperi svävade fram över
himmelen och i dess blåaktigt skimrande sken kunde
man tydligt se den breda, tröga strömmen av
lemlar. Här och där trängde några djur, troligen
hermeliner, in i strömmen från sidan och grepo
girigt efter sitt byte. På ett ställe satte en
bredvingad nattfågel sina klor i ryggen på ett av de
små djuren och började hacka på dess hjässa.
Det lilla djuret sprang och skrek som ett
gråtande barn. På den närmast belägna kullen
skymtade man konturerna av de större
fyrfotadjuren.

På morgonen tände William åter elden.
Strömmen var redan betydligt tunnare. Genom kikare
<img><i>Den jättelika, levande lavinen närmade sig. Nu var den
alldeles i närheten av elden...</i></img>

kunde man se hur lavinen av gnagare strömmade
ned mot bukten, sedan den vikit undan för huset,
hur den plötsligt svängde, sprang nedför
strandsluttningen, simmade över en liten bäck och åter
steg upp på stranden... En mängd av dem
revos med av strömmen. De drunknade i bukten.
Men de som lyckats komma över skyndade med
aldrig avtagande kraft alltjämt vidare, vidare...

William kunde icke låta bli att göra en
jämförelse med fiskarnas vårvandringar. Hos
fiskarna var det fortplantningsdriften, här var det
hungerinstinkten, vilken är lika gåtfull och stark,
som sätter miljoner djur i rörelse.

Dag och natt voro lika tryckande. Hustrun och
barnen voro fullständigt vansinniga av
förskräckelse. De sutto hopkrupna i ett rum på en bänk,
dit de hade flytt. Åter och åter sprungo lemlar,
som trängt in i huset, över golvet. William och
Marina förde en ständig, oavbruten kamp på liv
och död med dem.

Följande morgon funnos knappt några lemlar
kvar där. Endast då och då sprang något enstaka
djur över golvet. Men vilken anblick erbjöd icke
omgivningen! Så långt man kunde se fanns icke
ett grässtrå, ingen mossa! Allt var avgnagt, allt
förtrampat. Runt omkring lågo de ruttnande
lemmelkropparna med blodiga inälvor. Överallt
lågo oräkneliga, svarta högar av deras
exkrement. Och stanken från allt detta var
fruktansvärd!

I skjulet, där det funnits flera dussin fat saltad
fisk och tran, var allt förstört. Även i
förrådskammaren och på gården var allting förstört.
Livsmedlen, som funnits kvar där, voro uppätna,
av sälskinnen fanns icke ett spår. Till och med
faten och lådorna voro till hälften uppätna och
av fiskredskapen funnos endast repändarna
kvar.

William stod på verandan och såg länge på
omgivningen och på sin gård, precis som om han
aldrig sett den förut. Hur hade allt detta kunnat
ske? Två dygn bara... och allting var borta.
Vad ett synbart välstånd är otillförlitligt!

Men denna oerhörda, oförutsedda olycka, som
träffat William så hårt, var endast början på en
hel rad olyckor. Det väntade honom andra, vilka
icke voro mindre hemska.

En månad senare dogo plötsligt två av
hundarna och en renko och hennes kalv. Det hade
verkat som om djuren bara varit lätt sjuka. De
hade bara haft litet sorgsna ögon och ätit dåligt.
Men när William kom ut på morgonen, hade han
funnit djuren ligga döda med utsträckta, stela
ben.

William undersökte dem, försökte fastställa
dödsorsaken och bläddrade i sin »Handbok över
husdjurens sjukdomar». Men han kunde icke
finna något svar...

Två veckor senare dogo tre renar och en hund.
Med dessa var det svårare. De hade plågats
några dagar, stönat och icke ätit någonting. Deras
bukar voro uppsvällda. William hade försökt
lindra deras lidanden och med alla medel
avvända olyckan. Men varken hans vunna
erfarenhet och kunskaper i botandet av djur eller
»Handboken» hade hjälpt. Djuren hade dött. Nu hade
han två renar kvar. Men även dessa uppträdde
misstänkt. De voro sorgsna och lade sig oftare
än vanligt. Stationen låg för långt borta, och hur
skulle han för resten ha kunnat köra med dessa
djur? Han kunde för övrigt icke lämna sin sjuka
och hjälplösa hustru ensam. Några dagar senare
var det även de återstående djurens tur. Deras
dödskamp varade i tre dygn. Det var de två sista
renarna och de tre sista hundarna.

Nu hade William ingenting mer. För bara helt
kort tid sedan hade han haft djur för arbetet och
som hjälp på jakten och en hel förmögenhet i
varor. Nu hade han bara huset och inredningen!
Han hade fem barn. Och livsmedlen räckte
knappast för halva vinterbehovet... Han måste företa
sig något! Men vad?

— Nikolaj, vad ska vi göra nu? Vi har varken
pengar, varor eller redskap...

Vera kastade sig på sängen. Hennes skuldror
skakade av gråt. Han gick bort till henne och
sade lugnt:

— Det är inte rätt. Olyckan är inte så stor! Vi
har händer, är friska och har förstånd. Han
smekte henne som ett barn. Det gör ingenting.
Vi ska nog klara upp alltsammans!

Vera och Marina sopade omsorgsfullt gården
och stallet och skaffade undan all gödsel ända
till minsta lilla smula. De kalkade golv och
väggar. Därpå hämtade de sand från stranden och
strödde på tjockt. Med lika stor omsorg gjorde
de rent i förrådskammaren och i skjulet, för att
det icke skulle finnas det minsta spår kvar efter
råttinvasionen. William var övertygad om att
alltsammans hade uppstått genom den. Och när
allting var färdigt, sade han till hustrun:

— Vera, jag reser till Arkangelsk!

— När? frågade Vera förskräckt.

— Om fredag kommer en ångare. Jag reser
med den. Om Andrej kommer för att hämta
Marina, så bed, att hon får stanna kvar
ytterligare två veckor hos oss.

— Stannar du länge borta?

— Nej. Jag ska sälja något och köpa några
hundar.

— Du borde kanske hellre fara till lapparna
och köpa några renar. Du kunde kanske byta dig
till dem mot klädesplagg, kanske mot några av
mina klänningar, sade hustrun.

— Hundarna är viktigast den första tiden.
Snart har vi vintern här, då kan man spänna
dem för släden och även använda dem på jakt.
Och om jakten blir god köper vi renar.

— Barnen kommer inte att kunna vara utan
mjölk, försökte Vera.

Men han svarade icke.

Efter precis fjorton dagar kom William
tillbaka med samma ångare. Fem hundar hoppade
i land tillsammans med honom. Det var bara
magra, eländiga djur. Några voro riktigt sjuka.
Hans hustru frågade förvånat:

— Varför har du skaffat sådana hundar? Vad
ska vi ha dem till? I morgon dör nog hälften av
dem.

— Det tror jag inte. Vi ska sköta dem
ordentligt. Hundarna är unga och av prima ras. De
blir snart friska... Friska hundar kostar
mycket pengar, och vi två, du och jag, har inte så
mycket, som får rum på våra naglar...

William förde hundarna in i huset.

Vera hade ingen aning om hur mycken möda
han haft för att skaffa dessa djur. De pengar han
fått för sina saker voro bestämda för livsmedel
och billiga fiskredskap. Några pengar till prima
hundar hade han icke. Då hade han använt ett
ovanligt sätt. Han hade gett några pojkar i
uppdrag att infånga herrelösa, sjuka hundar, som
sprungo omkring i förstäderna. Av två dussin
hade han endast valt ut fem stycken, vilka
föreföllo honom mer eller mindre användbara. Han
behövde små hundar med tjock päls, brett bröst
och djärva ögon. Endast sådana kunde uthärda
polarlivets hårda villkor.

Nu hade William ett nytt bekymmer. Nästan
varje dag måste han tvätta hundarna, smörja
dem med salvor och mata dem. Hundarna blevo
snart friska.

Åter hade Vera svårt att få arbetet att gå
undan. Då hon var ledig tog hon en bok, läste ett
par sidor, lade den därpå ifrån sig och satte sig
att drömma. Mannen tittade på titelbladet. En
roman...! Åt fanderns med dessa sentimentala
romaner!

Upprörd tog han på sig sin arbetsrock och
gick ut.

Men allra mest lockade grammofonen. Hon
lade på en skiva av någon operasångare,
lyssnade och drömde. William hade lagt märke till
det mer än en gång. Ja, grammofonen hade
verkligen börjat spela en trist roll i huset. Denna
djävulsmaskin hade fört med sig en tröstlös
längtan. Det var det levande återljudet av staden...
Det hade han icke trott förut.

När William kom hem en gång, då hustrun var
ute, lyfte han hastigt upp locket och lösgjorde en
skruv i urverket. Han gjorde det alldeles
oöverlagt. Tanken hade kommit helt plötsligt, alldeles
av sig själv.

På kvällen ville Vera dra upp grammofonen,
men den bara knarrade och gnisslade...

— Vad är det med grammofonen? Nikolaj,
man kan inte dra upp den.

Han gick dit, drog på veven, tittade under
locket och sade lugnt:

— Fjädern har gått sönder!

— Hur blir det då? Kan du laga den?

— Knappast. Man måste nita ihop fjädern, och
jag har ingen drillborr. Jag ska försöka en gång,
när jag får litet tid över.

Han dolde sitt triumferande leende och gick
bort till fönstret...

En mörk dag, då stormen rasade över havet
och William arbetade bredvid boningshuset, dök
plötsligt en akja upp förspänd med fyra renar.
I fordonet satt Vassili, en bekant lapp. Sedan
han hälsat på William, började han utan
omsvep:

— Fader Biljam, mig hört dig renar dött, dig
hundar dött. Giv maskinen, tag två renar!

— Vilken maskin? frågade William, som icke
förstod, vad Vassili ville.

— Din liten människomaskin med röst.

— Å, grammofonen! sade William glatt. Kom
in! Vi kan tala om saken.

Detta kom verkligen lägligt. Men vad skulle
hans hustru säga om det?

Vera hade emellertid ingenting att invända
mot bytet. Hon sade:

— Ja, du kan byta bort den! Men kan du
reparera den?

— Jag ska genast försöka. Det kanske går.

William öppnade lådan, tog ut fjädern och
började skruva litet här och där. Gästen betraktade
uppmärksamt varje rörelse.

Till hans stora glädje började grammofonen
en halv timme därefter att sjunga. Och ännu
litet senare satt lappen Vassili i sin akja och höll
fast den i en säck inhöljda apparaten. Nu hade
han bara två renar förspända. De andra, en tjur
och en ko, stodo vid verandan.

Williams hushåll började åter växa...
</chapter>
<chapter name="Kapitel XIII">
<h2>KAPITEL XIII</h2>

Vera hade haft en egendomlig dröm: alldeles
i närheten av bukten höll hon på att fiska
långa. Varje gång hon kastade ut, fastnade en fisk
på kroken. Hon hann knappt kasta bort den
uppdragna fisken, förrän en annan genast nappade.
Armarna voro trötta av allt dragande och nästan
alldeles lama. Och plötsligt kom en jolle från
havet och styrde rakt mot henne. Hennes hjärta
började klappa: i jollen sutto hennes bröder,
systrar och väninnor. Hon ville ropa på dem,
hälsa på dem, gråta av lycka, men någonting
hindrade henne därifrån.

— Vilken skicklig, djärv fiskarhustru! Har
farit ensam ut på havet!

— Titta så kraftig hon är! Inte som en av våra
kvinnor. Vilken vacker gestalt, och vacker är
hon också...

— Man ser genast, att hon är av fiskarsläkt...
Hallå, säg, är ni inte från trakten av
Arkangelsk?

Vera ville ropa tillbaka:

— Jag är född, där ni är födda! I Moskva!
Jag är er syster Vera...

Men hennes mun svarade lugnt och mot
hennes egen vilja:

— Jo, från trakten av Arkangelsk, från Dvina.

Från jollen ropade man några vänliga ord till
henne och for sedan vidare. Hon märkte tydligt
att kvinnorna i jollen bakom den yttre
älskvärdheten hyste avundsjuka mot henne, som satt
ensam i båten. Hon kände sig nedstämd och sårad.
Hon hade svarat dem precis som om de varit
fullkomliga främlingar. Med ett likgiltigt leende
och en nick. Och ändå höll hennes hjärta på att
brista av längtan...

Vera ville försöka få bort detta minne och
ställde sig framför spegeln.

Ja, hon hade verkligen förändrats under dessa
år! Av den svaga, blyga flickan hade det blivit
en kraftig, djärv kvinna. Hon kunde ro, sköta
seglet, fiska, reparera redskapen, skjuta. Och
ännu mycket annat hade hon lärt sig lika bra
som en man.

När allt kom omkring hade hon kanske icke
åldrats så mycket... Trettiofyra år och ännu
icke en enda rynka under ögonen. Och hennes
hy var nästan som en flickas. 

Nöjd lämnade hon spegeln.

Under de senaste fyra åren hade Vera blivit
betydligt lugnare till sinnes. Hon hade övertygat
sig om att hon var oskiljaktigt bunden vid sin
familj, sin man, och att hon aldrig skulle kunna
lämna dem. Även om varje nytt barn hade
bundit henne med nya band, så hade det dock även
berett henne mycken ny glädje. Allt detta hade
hon tänkt igenom och förstått. Även kapten
Lyssjenko hade hjälpt henne till detta,
därigenom att han gift sig och börjat trafikera andra
vatten utan att ens säga farväl till henne. Minnet
av honom bleknade så småningom.

Och i den trettioåriga kvinnans kropp hade
Nordlandets kraft och sena skönhet mognat.

— Mitja, jag far med far ut på sjön i dag.
Stanna hemma snällt, sade modern, varpå hon
vände sig till dottern:

— Och du Anna, se till de små! Ge dem mat
och hitta inte på några dumheter!

Den åttaåriga Anna visste sina plikter. Det
var inte första gången hon stannade hemma. Hon
lydde utan invändningar. Men Dmitri tyckte, att
han var stor — en riktig kustjägare. Han var
snart tolv år gammal. Full av värdighet sade han
till modern:

— Jag hade tänkt fiska i bukten i dag. I går
såg jag ett stort stim uppe från klippan. Jag
dröjer inte länge.

— Har du glömt att du måste göra dina läxor
i dag? Du har ännu inte gjort gårdagsläxan!
påminde modern honom. I morgon stannar jag
hemma, och då kan du fara ut.

Den spensliga, slanka Anna, som mycket
påminde om modern, beklagade sig:

— Mamma, han kommer att smita sin väg!
Han lyder mig aldrig! Och ensam kan jag inte
klara allt!

Hon rynkade den vackra pannan, som var så
lik moderns, och det ryckte kring hennes
mungipor. Hon hade icke alls lust att vara ensam
med de små. Hon var övertygad om att den
äldste brodern skulle gå hemifrån av en eller
annan orsak. Och sedan skulle den andre följa
hans exempel. Men även om han stannade
hemma, var det icke mycken glädje, ty han hittade
alltid på något så att barnen började gråta.

— Mitja! Du får inte gå ut! Hör du?

— Han håller på att gräva en grop vid
stranden, sade Anna.

— Så där ja! Grina på du din skvallerbytta
och lipsill! Hon kan bara gråta och skvallra!
Det är det enda hon kan! sade brodern rasande
och vände sig föraktfullt om.

Hur skulle hon, en flicka, kunna begripa, vad
gropen var till! För resten var det ingen grop
utan en håla. Han grävde den för att kunna leka
sjörövare. Fadern hade ju helt nyligen talat om
sjörövare. Andruschka skulle fara i båten,
komma från England och medföra varor, och han,
sjörövaren, skulle överfalla honom, ta ifrån
honom det dyrbaraste och gömma det i denna håla.
Andruschka hade ännu icke sett den och kände
ännu icke till leken.

Med säkra, tunga steg gick Vera, klädd i
sälskinnskappa och mansbyxor hemifrån. William
gjorde i ordning redskapen i båten.

— Vad gör du där borta? Vi måste fara. Det
är bättre att vi kommer hem litet tidigare.
Hoppa i båten...

Hustrun satt, mannen stod. Ansikte vid
ansikte rodde de, övat och i takt. De togo ut långa,
kraftiga årtag. Båten gled lugnt över den
sömniga vattenytan...

Anna har dockor. Hon har fått dem dels av
fadern, som fört dem med sig från staden, dels
av modern, som sytt dem av lappar. Hon sätter
dem på soffan och talar med dem:

— Sitt stilla! Gör inga dumheter! Ni ska strax
få middag!

Så vänder hon sig mot sin yngre syster:

— Sina, ska vi leka tillsammans? Dina dockor
kommer och hälsar på mina. Ska vi ha en
musikafton? Säg!

Lilla systern leker stilla och tyst i en vrå
bredvid byrån med snäckor och färggranna stenar.
Hennes dockor sova redan och ha en filt över
sig. Utan att vända på huvudet svarar hon
ovänligt:

— Jag vill inte leka med dig, för du har
skvallrat på Mitja för mor!

— Varför lyder han inte då? Han springer
bara omkring, och jag ska plågas med er! Jag
vill också gå och promenera! säger Anna sårad.

— Jag ska aldrig leka mera med dig.

— Så låt bli då! Jag ämnar inte gråta för det.

Båda flickorna äro tysta en stund.
Andruschka, som har lagt sig på magen på golvet, ritar
några djur på ett stycke papper. Han är så
upptagen av vad han håller på med, att han icke hör
på systrarna.

Den fyraårige Vladimir ligger i sin säng. I
denna hade alla sovit i tur och ordning, från den
döde Ssjomotschka, var och en på sin tid.
Vaggan, som William snickrat ihop med så mycken
kärlek, var icke vacker men stark, och den hade
hyst alla sex barnen under dessa femton år. Ur
denna lilla bädd hade de sedan flyttat över i en
större. Nu finns det fem sådana. Tre av dem
stå i ett rum, två i ett annat. Vem vet, man blir
kanske tvungen att utöka antalet! På den saken
hade William och Vera ofta tänkt, fast var för
sig. Vera hade ingenting emot att säga: »Nog!»
Men kan man verkligen befalla vinden: »Blås
icke!» eller vågorna: »Rulla icke!» Och mannen
hade i den frågan fullkomligt egna åsikter.
Varje andedrag från en ny människa i hans hus var
en stor fest för honom. Denna nya människa var
ju ett stycke av honom själv, William, av hans
blod och ande! Det var ju ändock något
underbart ljuvligt!...

Vladimir vaknar och börjar genast kinka:

— Varför har mor gått ut? Varför smakar
mjölken inte bra? Andruschka ska inte röra
min stol!

Men han behöver just den stolen. Han vill
rita av den, men icke så som den står, utan
stolen måste ligga på pallen mitt i rummet.

— Gråt inte! Då tar jag stolen och kastar den
i havet, och sen kommer en haj och äter upp den,
hotar brodern obekymrat och fortsätter att rita
krokiga linjer på papperet.

Volodja hör hotelsen, gråter och snyftar:

— Ja... ja... a...g ska sä... sä... äg...a
det... till mamma!

— Det kan du gärna göra. Jag är inte rädd!

— Då får du smäll!

— Då springer jag min väg.

Mitja sitter i rummet bredvid och läser sina
läxor. Men kan man verkligen lära sig
någonting under ett sådant oväsen?

»Jag går ut och promenerar ett slag. Jag har
god tid att läsa läxorna», beslutar han och smiter
osedd ut genom dörren. Visserligen behöver han
såsom den äldste icke vara rädd för systern,
men det är i alla fall bättre att bege sig åstad,
när hon icke ser det...

Hålan är ännu icke färdig. Mitja granskar den
uppmärksamt. Det är nog bäst att göra den
färdig litet senare. Nu skall han fånga en stor
krabba och spänna den framför en ask. Då blir allt
barnen glada! Uppeldad av denna tanke
springer han för att hämta ett stycke kött hos
modern. Men så att systrarna icke se det.
Försiktigt och undvikande varje buller smyger han sig
in i skafferiet...

Vid middagstiden kommo föräldrarna
tillbaka.

— Nå, barn, har ni haft det tråkigt? frågade
modern, gick bort till den yngste och kysste
honom. Har du gråtit, min lille gosse, därför att
jag inte var hemma?

— Andruschka ville kasta min stol i havet!
beklagade han sig.

— Andruschka har bara skämtat med dig.
Tror du verkligen, att han vill kasta en stol i
havet? Ni får inte kivas, mina älsklingar! Nu
ska vi strax äta middag och sen går vi och
promenerar.

Vera värmde upp maten från gårdagen.

Efter måltiden gingo de till stranden. William
hade lossat fisken ur båten. Den låg — en
levande, glittrande hög — på sanden och lockade
de skriande fåglarna till sig. Båda skuro upp
fiskarna, de två äldsta sönerna trädde upp
fiskhuvudena på en tunn lina, som de drogo från
den ena pålen till den andra. Luften var full av
fågelskri och den skarpa lukten av saltad långa.

När arbetet närmade sig sitt slut, lade Vera
ifrån sig kniven. Nu kunde mannen klara resten
själv, hon måste gå till barnen. För resten var det
tedags. Hon tvättade av sitt blodiga
vaxduksförkläde, överdragsärmarna och stövlarna.
Pojkarna trädde upp de sista huvudena. William själv
lade de sista kluvna fiskarna i faten.

En halv timme senare ställde Vera — nu
tvättad, kammad och klädd i en vardagsklänning —
tekopparna på bordet. Från samovaren fräste
lustiga, vita ångstrålar.

Vid bordet var William också en annan än
den, som för en halv timme sedan skötte kniven
och smorde ner sina händer med fiskblod och
inälvor. Han hade icke något arbete mera förrän
i morgon. Även han hade tvättat och klätt om sig,
och över hans ansikte låg ett uttryck av mätt,
glad belåtenhet.

William hade icke kunnat klaga på ödet under
de sista åren. Fisket och jakten hade givit
rikligt. Varje vår och höst levererade han varor för
betydande summor till faktoriets inköpare och
inköpte genom denne det nödvändiga för
hushållet. Men icke bara det. Ibland for han själv
in till staden. Han måste ju bereda sin familj
litet glädje också, köpa någonting till var och en
av dem. Han hade redan skaffat ett riktigt bra
litet bibliotek. Och det fanns på nytt en
grammofon i huset. På hustruns enträgna böner hade
han köpt den förra sommaren. »Nå ja, låt henne
och barnen få litet glädje! Nu har det förlorat
sin skräck; nu har hon övervunnit det», hade
han tänkt och tagit med sig grammofonen redan
på första resan.

William använde särskilt mycken tid vid val
av böcker. Han ville ge sina barn en
omsorgsfull och allvarlig uppfostran... Var konst
nödvändig? Ja! Konsten förskönar och förädlar
människans liv. Och vetenskapen gör det ännu
mera! Den lär människan känna livets lagar och
underlättar uppbyggandet av livet. Böcker, som
handla om resor och äventyr, äro också
nödvändiga, därför att de lära oss att älska och akta
människan själv, och därför att de öppna nya
kraftkällor för läsaren och stålsätter hans vilja
till livet.

Allt detta var sant. Men hur skulle han ur den
oerhörda, olikartade mängden böcker kunna
utvälja de för honom nyttigaste och
nödvändigaste?

I Arkangelsk hade han lyckligtvis två vänner:
en gammal lärare, som på sin tid lett hans
uppfostran och en ung tekniker vid sågverket. Han
besökte dem på varje resa. Innan han gick in i
bokhandeln, hade han en lång rådplägning med
dem.

— Jag vill att mina barn ska bli djärva och
starka, att de inte ska gripas av melankoli, denna
svaghet som utmärker så mången av
stadsmänniskorna, och jag vill att de ska älska livet, sade
han. De får lära sig mycket av naturen och
omgivningen. Men de måste ösa ännu mera
vetande ur människornas årtusenlånga erfarenhet.
Och i det fallet måste ni hjälpa mig litet. Ni
känner till dessa saker bättre än jag...

På hans hyllor stodo sida vid sida böcker, som
behandlade nautik, naturvetenskap, geografi,
handböcker för insaltning av fisk enligt
holländska metoder, för praktisk medicin och djurvård
— vag etik och böcker i kultur- och
konsthistoria.

Särskild omsorg ägnade han urvalet av
skönlitteratur, så att inget sentimentalt, äckligt,
viljeförslappande insmög sig. Hans barn skulle stå
fast och stolt på jorden; de skulle veta, vad de
ville.

Han hade på sin tid antingen läst igenom
varje bok eller också uppmärksamt sett igenom den
och genomtänkt allt däri noga. Polarnatten är
lång, snöyra och storm vanliga. Han hade haft
tillräckligt med tid...

När magen är fylld och intet viktigt arbete
väntar, kan man väl tillåta sig vila. William gick
in i sidorummet och lade sig på den breda
dubbelsängen. Han somnade genast, nästan innan
han hunnit lägga sig. Genast tystades alla
högljudda röster. Varje ögonblick sade modern:

— Tyst! Pappa sover! Ni väcker honom!
Volodja, skrik inte, min älskling! Pappa vill
sova!

När Vera var färdig med disken, förhörde hon
de båda äldsta vad de lärt under dagen. Sedan
började musikundervisningen. På måndagarna
spelade den äldste sonen piano, på tisdagarna
den näst äldste. Sedan kom turen till döttrarna.
Den yngste, Vladimir, hade icke någon bestämd
tid. Alltsomoftast lyfte han upp locket och slog
med förtjusning på tangenterna. Då såg han så
allvarlig och uppmärksam ut. Fadern såg glatt
på sonen och skämtade:

— Volodja kommer att bli en riktigt duktig
musiker, ska du få se. Om två, tre år kommer
han att överträffa er allesammans. Då reser jag
till Moskva med honom och låter honom ge
konserter.

William själv spelade dåligt. Men i stället
knäppte han gärna på gitarren under sina lediga
stunder. När han var riktigt upplagd, hände det
ibland, att han halvhögt sjöng en sjömanssång
eller fiskarvisa. Då stodo barnen runt omkring
honom. Även Vera var nöjd och lyssnade leende
till hans sång. Vederkvickelsens lugna timmar
voro ljuvliga och fulla av glädje...

Sedan lång tid tillbaka gick William och bar
på en tanke, som han funderat på både hemma
och när han var på jakt. Och till slut började han
mäta upp sitt hus på alla sidor, studera det
noggrant och sedan fortsätta att tänka. Vera frågade
förvånat:

— Vad ska du göra nu?

Han tittade upp mot taket och avslutade i
tankarna sina beräkningar. Därpå såg han — sin
vana trogen — ut genom fönstret på havet och
sade allvarligt:

— Vi blir snart tvungna att bygga till.
Antingen får vi höja med en våning eller bygga till
på längden. Om fem år är barnen stora. Var ska
vi då placera dem? De båda äldsta behöver ett
rum, och flickorna ett.

Hans hustru var icke förvånad. Även hon
hade tänkt på den saken.

— Och det skulle inte vara dumt, om du också
fick ett rum, där du kunde vila ostörd. Hos oss
i sängkammaren är det nu för mycket buller,
sade hon.

William mätte ännu en gång skiljeväggens
längd med tumstocken och knep drömmande
ihop vänstra ögat.

— Ja, det skulle vara bra för oss med ett
arbetsrum, där du eller jag kunde slå oss ner och
läsa en bok eller arbeta.

— Ja, det skulle det säkert vara, om det går.
Det skulle inte vara illa med ett rum till åt oss,
bekräftade Vera. Men för barnen behöver vi
ovillkorligen två. De blir snart stora, och då har
vi ingenstans att placera dem.

Hon var fullkomligt överens med sin man om
planen.

— Nå, vad tycker du, ska vi bygga på en
våning eller bygga till på längden? frågade
mannen.

— Jag tror, att det blir bäst att bygga till på
längden, sade hon. Det blir vackrare och
varmare. Det är för resten en sak, som du själv bäst
kan avgöra. Du förstår den saken bättre än jag.

De gingo ut och runt huset ett slag. William
stegade ännu en gång upp markytan intill huset,
och båda två kommo överens om att göra en
tillbyggnad av samma storlek. Även om det bleve
dyrare än att bygga en våning till, eftersom
taket kostade mera, så var det i stället bekvämare.
Men det utslagsgivande var: ett lågt hus är
bättre skyddat mot storm.

Från den dagen började William att ordna
med materialet. Han sorterade drivveden. Det
bästa av den behöll han för byggnaden, medan
det sämsta gick till bränsle. Därpå beställde han
på faktoriet spik, bleck, tegel och allt annat han
behövde. För att köpa alltsammans på en gång
skulle han behöva mycket pengar. Men under
loppet av två år kunde han efter hand skaffa sig
allting. Och sedan var själva byggandet ett
lekverk på två, tre månader.

Nu hade de alltså fått ett nytt bekymmer. När
vädret icke tillät dem att fara på havet, och när
det icke fanns annat viktigt arbete, till exempel
reparation av fångstredskapen eller av något i
hushållet, sysselsatte William sig med att skaffa
drivved. Först förde han de bästa bräderna och
bjälkarna till skjulet och skyddade dem medelst
ett tak mot oväder. Sedan beslöt han hyvla
några bräder. Att arbeta med hyveln beredde
honom glädje. Så kom han att tänka på att han
lika gärna kunde börja snickra. En gång i sin
ungdom hade han lärt sig detta hantverk som
tidsfördriv. Utan att fundera länge på saken
började han snickra fönsterbågarna. Efter
bågarna var det dörrarnas tur. Hela dagar igenom
hyvlade han förtjust, sågade och spikade, och
kände sig innerligt belåten över att hans arbete
lyckades. Han ropade på sin hustru för att hon
skulle komma och titta på hans verk.

— Ser du, vad jag har gjort? Det är ett
arbete, som en riktig snickare kunde bli avundsjuk
på. Fint, skickligt och starkt.

— Det är mycket bra. Och vad det är fint
hyvlat! sade hon berömmande och strök med
handen över träet.

— Och räkna nu efter: varje fönsterbåge
kostar minst fem rubel. Vi har tolv bågar — det
gör inte mindre än sextio rubel. Och varje dörr
kostar tio rubel — det är femtio rubel! Det är
ren förtjänst! Reda pengar! Ser du, hurdan jag
är? Och du berömmer mig inte! tillade han
skämtsamt och fortsatte sitt avbrutna arbete.
<img><i>Hela dagar igenom hyvlade William förtjust, sågade och
spikade... Han ropade på sin hustru för att hon skulle
komma och titta på hans verk.</i></img>


En dag kom Ambrossi och sade avundsjukt:

— Du blir snart riktigt rik igen, Nikolaj
Petrovitj. Du har verkligen tur!

Ambrossi kom vanligen två eller tre gånger
om året med sin brorson och dennes hustru.

— Varför tror du det? frågade William
motvilligt.

— Varför jag tror det? Jo, ser du, du har ett
piano, stolar och en stoppad soffa, och nu bygger
du till huset. Det är visserligen sant, att familjen
växer... Du behöver det... Men jag säger bara
det: du har tur...

— Jaså, du menar tillbyggnaden... ja, den har
jag ännu inte bett om tillstånd till. Det blir
kanske ingenting av med den. Jag har bara roat mig
med att snickra, därför att jag inte har något
annat att göra, svarade William, och hans röst blev
genast vänligare. Du sparar dina pengar i
krukor och i jorden, men vi sätter varenda kopek i
omlopp. Men passa på bara, ett tu tre kommer
du att dö, och då har ingen någon glädje av
pengarna.

— Spara! Ja, vi sparar! sade den gamle
förargat. Men vi kan inte bygga oss ett ordentligt
hus. Och kläder kan vi heller inte skaffa oss.
Och ändå arbetar vi väl lika mycket som alla
andra. Men när man har otur, så kan man
spricka och kan ändå inte göra något emot det. I våras
för två år sen drev alla mina redskap till havs...
det var trehundra rubel, som strök ur fickan.
Förra året slog stormen sönder båten och
kastade skjulet i havet. Och i år är jag själv sjuk jämt
och ständigt... Och så står du och pratar om
att spara!

Han teg en stund.

— I dag har jag kommit hit för att fråga dig,
om du kan ge mig lite garn till min långrev.
Faktoriet ligger för långt bort och mina garn
är utnötta, de går sönder i ett...

— Jag tror knappt jag har några. Möjligen
litet grand, svarade William.

Han hade garn, men han tyckte icke om den
gamles ton, och han ville icke ge honom det.
Varenda gång tiggde Ambrossi något av honom, men
han gav sällan någonting i gengåva.

Under tiden passade Axinia på att beklaga sig
för Vera.

— Du lever här tillsammans med din man
som en riktig herrskapsfru. Du har alla möjliga
kläder, av ylle, av bomull, många olika, precis
som en stadsfru. Och jag har inte så mycket att
jag kan byta ordentligt. Allting är alldeles
utslitet. Du har en vacker ung man. Hade jag
vetat om allt förut, så skulle jag minsann inte ha
gift mig. Som flicka var jag min egen; det jag
förtjänade var mitt. Jag har aldrig behövt
avlägga räkenskap för någon.

Vera visste, att de haft god fångstlycka men
att den gamle var girig och höll brorsonen och
dennes hustru mycket knappt. Vera gav henne
en gammal bomullsklänning. Axinia var mycket
nöjd.
</chapter>
<chapter name="Kapitel XIV">
<h2>KAPITEL XIV</h2>

Tiden för höstfångsten hade detta år kommit
sent och varit mycket stormig. Men William
ville icke förlora någon tid till ingen nytta. Var
vädret endast något så när, for han ut på havet.
Han måste fara till de avlägsna sandbankarna.

I dag nappade endast koljan och emellanåt
även en stor helgeflundra. När Dmitri fick se en
stor fisk djupt nere i vattnet, utbrast han glatt:

— Pappa, en stor helgeflundra till! En sån där
stor en!

Han höll i linan till långreven, när fadern
hakade fisken av kroken. Det var svårare att få
loss de stora fiskarna, men under Williams
skickliga slag med klubban kommo de lika fort
som de små ned på båtens botten.

När långreven var nästan alldeles upphalad,
hängde en ovanligt stor helgeflundra på en av de
sista krokarna. Den var inte mindre än en och
en halv meter lång, hade en väldig buk och
puckelrygg. Jämförd med fiskens storlek var
munnen mycket liten. William halade in linan
långsamt och försiktigt. Fisken höjde sig slött
plaskande och utan rädsla upp mot ytan. Båda två
följde med spänning fiskens alla rörelser. För
att få fisken till båten fordrades mycken
erfarenhet. Det behövdes endast en något starkare
rörelse av fisken för att riva sönder den tunna
reven på vilken kroken satt.

William drog fisken närmare, snodde
långrevslinan snabbt om årtullarna, lutade sig nästan
ända ned till vattnet över relingen och slog
fisken med båtshaken i ryggen. Båten drogs
ögonblickligen åt sidan och krängde starkt. Men
William stod säkert, satte knäet mot relingen och
höll fast fisken med all kraft. Det var
dödsryckningarna. När de voro slut, färgades vattnet rött
av blod.

Mödosamt drogo båda upp fisken.
Helgeflundran gjorde de sista svaga rörelserna med
stjärten och gälarna. Ögonen blevo glasartade.

— Så där, min vän, nu har vi tillräckligt att
koka och steka för en lång tid, sade William, när
helgeflundran låg på fiskhögen.

— Ska vi själva äta den? frågade den lille
förvånat.

— En sån sällsynt fisk ska vi naturligtvis
själva äta!

Seglet fylldes och drog sakta gungande den
fullastade båten mot stranden. William satt i
aktern och sög på sin pipa, sonen satt på den
mellersta toften. I kölvattnet såg man två
virvlande vattenstrimmor, vilka kilformigt
skilde sig alltmer från varandra. Måsarna, som
här förekommo i stora svärmar, vaggade på
böljorna likt svarta klumpar. Ibland for båten rakt
in i en sådan svärm. Då döko de snabbt eller
flögo åt sidan längs vattenytan, så att man kunde
se deras vita, glänsande bukar. Himmelen och
havet mörknade, men det var ännu långt till
kvällen. De hade god tid att hinna fram till
bukten. Plötsligt svepte en stormby från berget och
kom seglet att fladdra ursinnigt. William
betraktade bekymrad himmelen. Borta över kusten
började ovädersmoln stiga upp. Att han icke
hade lagt märke till detta förut! Seglet hängde
ett ögonblick slappt men fylldes därpå med vind
och slog över åt galen sida. Han måste låta seglet
falla och snabbt sätta sig vid årorna.

Ännu var havet lugnt. Långsamt höjde sig
småkrusiga, mattblå vågor. Här och där lyste
vita vågkammar. Den tilltagande landvinden slet
av vågtoppar och jagade vattenstänk i höjden än
här än där. Denna landvind lovade ingenting
gott.

Båda rodde. Båten rörde sig ännu lydigt över
de upprörda, tunga vattenmassorna. Men vinden
blev starkare, vågorna högre. Det var ännu fem
à sju sjömil till stranden. De måste använda
mycken kraft. Men William behövde icke pumpa ut
sig; det gällde bara att hålla ut. Det som icke
betyder någonting för ett stort fartyg kan
tillintetgöra ett litet. Och kustborna frukta vinden
från land mer än någon annan, ty den driver
dem från stranden ut på öppna havet...

— Vi måste bara komma bort till klippan.
Där, under stranden, blir det lättare, lugnade
William sin son. Där borta finns inga vågor.

Plötsligt ändrade havet utseende.
Ovädersmolnen svävade i tunga, smutsgrå bollar och flöto
samman till ett svart, svällande skikt. Det blev
mörkt i förtid. Runt omkring dånade och
brusade det. Hotande vågor störtade med stigande
dån mot båten, färdiga att med sin tunga massa
störta sig över den. Men båten lyfte bogen i
höjden, som om den ville ta ett språng, och den
brusande vågen gled bort under den. Några
ögonblick skakade båten i vattenstänk och skum på
vågkammens topp, därpå gled den ned i den
svarta vattendalen. Men nästa vågkam syntes
redan några meter över Williams huvud.
Roddarnas åror skuro antingen genom luften eller
sjönko så djupt ned, att de knappt kunde föras
genom vattnet. Det värkte i bådas kroppar av
ansträngningen och det iskalla vattnet. Deras
fingrar lydde icke längre. Men de fingo icke sluta
upp att ro för ett enda ögonblick, icke förlora
kursen.

William kände icke medlidande varken med
sig själv eller sin son. Och han var heller icke
rädd. Det enda han kände var vilje- och
muskelspänning. Ibland flammade tanken på familjen
upp i någon vrå av hans medvetande... Blossade
upp och slocknade lika fort, som om den varit
något främmande. Och på nytt samlade han all
sin viljestyrka och arbetade som en rasande med
årorna, fastän han insåg att kampen var
ändamålslös, att han skulle komma att driva ända
bort till horisonten. »Bara dit bort till klippan,
dit bort till stranden», kretsade en tanke envist i
hans hjärna, trängde sig in i hans muskler...
Bara icke förlora kursen... Och kursen — den
var rakt mot vågorna! Där borta, i det mörka,
dånande kaos, låg den osynliga stranden
någonstans. Han ville uppmuntra sonen litet, ville säga
någonting till honom, men vinden och det salta
vattenstänket täppte till hans mun. Plötsligt
greps han av en tanke: »Vågorna kunde spola
pojken över bord.» William glömde årorna och
sig själv och ropade förskräckt:

— Nog, Mitja! Ro inte! Bind fast dig vid
toften!

Hans röst drunknade i vågornas dån. En ny
våg kastade båten i höjden, slog emot bogen och
täckte den med vattenstänk och skum. Och när
båten störtade ned i vågdalen, hade den förlorat
kursen. Ett ögonblick senare flög sonens högra
åra över faderns huvud. Pojken låg under
toften och klamrade sig krampaktigt fast vid
brädan. Åter skrek William förtvivlat och försökte
överrösta elementets dån:

— Surra fast dig! Surra fast dig!

Men sonen hörde det icke. Hans händer
stelnade i sitt grepp. På nytt skakade båten på en
vågkam. William gjorde en snabb rörelse för att
slänga årorna i båten. Han kunde omöjligt ro
längre. Ett nytt vågslag — och även hans åra flög
genom luften. Med nästa rörelse hissade han
upp ett litet stormsegel, böjde sig genast fram
över sonen och band honom med ett rep vid
totten. Och först då upptäckte han, att båten var
till hälften fylld av vatten. Hastigt kastade han
fisken över bord och grep öskaret.

Seglet gav båten bättre hållning, men kursen
ändrades plötsligt.

— Mitja! Var bara modig! Vi far till ön!
skrek han i barnets öra.

Några minuter senare måste han åter ösa
vatten ur båten. William grep efter öskaret. Då
kände han ett tungt, elastiskt slag på axeln. Han föll
med huvudet över relingen, såg tydligt vattnets
svartbruna massa framför sig, överdragen av ett
levande mönster av tunna, spända linjer. Sedan
gnistrade det för hans ögon, någonting kallt, vått
slog honom i ansiktet — och allt blev mörkt.

Då han slog upp ögonen, låg gossens högra
hand på hans bröst. Den hade klöst sig fast i
hans rock. Intill hans knä smög sig det blå, av
fruktan vanställda ansikte.

William gjorde en kraftansträngning, reste sig
upp och tryckte sig tätt intill sin son. Han tog
honom i famn, andades på hans ansikte och
försökte ge honom med av sin egen kraft och styrka.
Vågorna slogo mot båtsidorna, mot bogen och
störtade ofta in i båten. Då gjorde han en hand
fri och tog öskaret. Han kände varken hopp eller
rädsla. Alla hans tankar, hela hans vilja var
inriktad på en enda sak: att värma sonen. Han
slet upp den genomvåta sälskinnsrocken, så att
knapparna sprungo ur, och tryckte sin son mot
sin nakna kropp. Det dånade i hans huvud, och
allting dansade runt framför hans ögon. Han
kände hur hans krafter försvunno, hur hans
muskler slappnade, hur allting blev honom
likgiltigt. Endast hans armar omslöto sonen i ett
oupplösligt famntag.

— Mitja! Vi driver ut!

Men pojken hörde ingenting mera...
<img><i>Hans armar omslöto sonen i ett oupplösligt famntag.
— Mitja! Vi driver ut!</i></img>


William kunde icke erinra sig, hur länge han
kämpat mot elementen. Dessa dagar — eller
hade det endast varit timmar — hade lagt sig
som en tjock, mörk skugga över hans
medvetande. Han vaknade till sans i en hängmatta i en
fiskekutters manskapskabyss. Bredvid honom
stod en främmande, skäggig man med en
bleckmugg. Över hans huvud hängde en smutsig
gasbinda. Där bredvid en värmeflaska av gummi.

William tittade på den skäggige mannen, och
hans blick flög över det trånga rummet, där de
tomma sovkojerna hängde i två avdelningar,
ryckte till och rätade därpå upp sig.

— Och Mitja?... Var är min son Mitja?

— Han lever. Där är han, svarade sjömannen
kort, ställde muggen på gasbindan och gick mot
utgången.

På nytt förlorade William medvetandet.

William och hans son lågo nästan en hel vecka
och vände och vredo sig i feber och
frosskakningar utan att få någon vård. Alla voro upptagna
av kampen mot vågorna. Kuttern, som hade
förlorat hälften av riggen, jagade sårad och
hjälplös, klagande och jämrande över vågorna
och löpte varje ögonblick fara att sjunka.
Himmelen, täckt av dunlätta, virvlande ovädersmoln,
var geléartad och klarnade endast för någon
kort minut. Runt omkring tjöt och dånade allt.

Efter tio dygns storm slog vinden om. Nu kom
den från nordost. På länge lade sig icke
vågorna, bundna av havets rörelse. Vinden slet av
dem deras vita kammar, jämnade ut väldiga
vattenkullar och det vita skummet flög högt i
luften. Så småningom blev havet lugnare, dånet
svagare, liksom om det hade sjunkit i
djupet. Endast sällan kommo enstaka utbrott.

Fartyget hissade segel. Nu drev det mot land.
Det var ett nytt bekymmer för kaptenen. Skulle
han hinna till kusten, innan de nya akterifrån
kommande vågorna blevo för stora?

Han stod på bryggan och studerade horisonten
noggrant genom kikaren. Kusten var nära, men
lika nära svävade en grå, dimlik strimma bakom
fartyget. Nu närmade sig de nya vågorna med
virvlande vattenkammar!

William kom ut ur manskapskabyssen. Han
vacklade, stödde sig hårt på en käpp. Det var
andra dagen efter det han lämnat bädden, och
då han i dag hade hört att stranden var nära,
hade han bestämt sig för att gå upp på däck.
Tanken på familjen hade under hela tiden gnagt
krampaktigt i hans hjärna.

— Hör nu, det är alldeles för tidigt för er att
gå omkring så där! Stanna ni hellre i sängen
ännu ett par dar! ropade kaptenen till honom
uppifrån och sänkte kikaren.

William vinkade avvärjande med handen.

— Det gör ingenting! Jag känner mig bra. Var
är vi egentligen?

— Inte långt från ert hus! Där ligger Svarta
klippan. Där Den heliga näsan. Vi har vänt och
vridit och vridit och vänt, och nu driver vi åter
dit bort!

William var mycket upprörd och riktigt
borrade sin blick i den kända landstrimmans profil.
Därpå vände han sig om och såg mot horisonten
och lade märke till det grå bandet, som närmade
sig. Fartyget jagade framåt med stor hastighet
och stampade lätt. Den skäggige, mörklagde
matrosen Kusma Sybunov höll sig krampaktigt
fast vid rodret, såg skarpt framåt och var
beredd att genast lyda kaptenens minsta order.

William rörde vid kaptenens axel.

— Stjepan Jegoritj, vi klarar oss inte!
Havet driver oss mot klippan! Och under det sista
året har man upptäckt ett grund här i
närheten...

— Nå, vad anser ni då, ska vi kasta ankar?
frågade kaptenen oroligt.

William kände en vansinnig längtan efter land.
Bakom landtungan där stod hans hus. Där borta
pinades hans familj i väntan på honom. Med den
hastighet, de nu hade, kunde de vara vid
stranden om en timme ungefär. Men han sade
bestämt:

— Ja, vi måste kasta ankar. När det mojnar,
kan vi fara rakt in i bukten. Bakom landtungan
finns en utmärkt ankringsplats.

Kaptenen gav order. Seglen föllo. Fartygets
hastighet stoppades nästan genast upp. Ankaret
rasslade ned. Fartyget ryckte till, stannade ett
ögonblick och svängde sedan sakta runt. Några
minuter därefter slogo de framstormande
vågorna vilt om bogen och de båda skeppssidorna och
störtade i ett regn av vattenstrålar över däcket.
Efter halvannan veckas storm på öppna havet
var detta anlopp som en barnlek. Och det skulle
väl inte dröja så länge, förrän himlen åter
klarnade runt omkring. Bara ankarkättingen höll!

Pojken låg fortfarande i hängmattan av
segelduk i manskapskabyssen. Vågornas slag
framkallade hos honom sjukliga återverkningar. Vid
varje kraftigt slag vände han sig förskräckt mot
fadern:

— Pappa, börjar stormen på nytt? Pappa, går
inte fartyget sönder? Hör du? Det knakar!
Skeppsbordet brytes sönder!

— Nej, min son! Det är ingenting! Nu är det
ingen fara. Vi är snart hemma.

Sonen tog hans hand, lade den på sitt bröst och
slöt trött ögonen. Krisen var redan över för
honom, febern började ge vika, han fick aptit. Det
var endast hans fötter, som icke ville lyda
honom. William var förskräckligt rädd. Hur skulle
det bli, om han förlorade dem? Då bleve han ju
krympling! Och vad skulle det bli då? För en
kustjägare är det detsamma som döden...

På natten blev det lugnare. Temperaturen
sjönk starkt. De sista vågorna rullade trögt från
horisonten, och med vågorna kommo isflak.

Ankaret drogs upp, seglen hissades, men
vinden var så svag, att de slängde som
lappar. Fartyget rörde sig nästan icke alls och
gungade lättjefullt på dyningen. På tjugufyra timmar
hunno de knappt tre mil. Termometerns
kvicksilver föll ytterligare några grader.

Då William nästa dag lämnade
manskapskabyssen, blev han stel av förvåning. Runt omkring
fartyget glänste ett isfält. Det rådde fullkomlig
stillhet. Isflaken lågo alldeles orörliga. Han
öppnade hastigt dörren till kaptenens hytt.

— Stjepan Jegoritj, vet ni det redan? En ny
olycka! Vi fryser inne i drivisen!

— Nå, på något sätt ska vi väl komma fram
till stranden. Isen är skör, och det finns öppet
vatten här och där.

— Men vi befinner oss ju inte på en ångare!
Utan vind kan man inte komma någonstans. Och
i morgon eller övermorgon blir isen tjockare och
fryser ihop. Då kan ni nog fara!

De gingo upp på däcket. I stället för vågorna,
som helt nyligen hade dånat runt omkring dem,
omgåvos de nu av en vit slätt. Havet var
fullkomligt tyst.

— Ja, det är illa. Här kan vi få stanna hela
vintern! sade kaptenen bekymrad. Fan vet, vad
det ska betyda! Vem hade kunnat tro, att det
skulle ta en sådan vändning! Jag har en last på
tjugutusen pud. Vad ska jag ta mig till med den
här?

Upprörd gick han in i styrhytten.

Dagen därpå var isen så tjock, att man kunde
gå på den. William förmådde inte vänta längre.
Han beslöt att trots faran och sin svaghet gå till
stranden redan i dag. Åt pojken byggde man ett
slags släde av skidor och en gammal låda.
Kaptenen och två matroser följde med dem. De
gingo försiktigt framåt, höllo jämna avstånd
mellan varandra och undersökte med en stång isens
bärkraft. I den händelse någon skulle råka falla
igenom hade man spänt en lina mellan
allesammans. Här och var måste de gå omkring öppet
vatten från vilket trög, genomskinlig rök steg upp.

Kaptenen kunde icke finna sig i den nya
situationen.

— Ett sånt vansinne! Ett snyggt skämt att bli
infrusen alldeles i närheten av stranden!
brummade han för sig själv. Det är inte två timmars
väg med den allra minsta lilla vindpust. Man kan
ju nästan krypa dit på magen. Och så — tänka
sig! — kan man få stanna här i åtta månader!

William, som gick främst, försökte lugna
honom.

— Stjepan Jegoritj, jag tror inte, att det blir
så. Det behöver bara komma en liten storm, så
bryter isen upp. Det är för tidigt ännu.

— Ni talar bra! Storm! Och om det inte
kommer? Jag har tjugutusen pud fisk! Ska jag
kanske frysa den här? Och när isen så börjar packa
ihop sig på våren, så kan den spränga sönder
hela fartyget. Och vem är skuld till det? Jag!...
Jag måste telegrafera efter en isbrytare!

— Stjepan Jegoritj, det är mer än hundra
verst över väglöst land till närmaste
telegrafstation!

— Om det så vore tusen kan jag väl inte bli
sittande här som en narr!

Kaptenen var ännu ung, men han hade redan
deltagit i en karisk expedition. Och han hade
varit på valfångst vid Spetsbergen och Novaja
Zemlja mer än en gång. Det var endast av en ren
tillfällighet, som han hamnat på en seglare det
här året...

De kommo till stranden. Mödosamt klättrade
de uppför den av stormen nerisade och med
finsnö betäckta strandsluttningen. Härifrån och till
Williams hus var det icke mera än sju, åtta verst
fågelvägen. Men de måste snart avstå från denna
raka väg. De stötte på sådana snöhinder att de
icke kunde komma framåt vidare. Därför måste
de taga omvägar längs den skyddande stranden.
Detta gjorde, att vägen blev nästan dubbelt så
lång.

Här var havet på sina ställen alldeles isfritt.
De jättelika ishålorna hade veckats ihop av
vågorna. Då de vandrade vidare och svängde av
vid en klippa, öppnade sig breda vattenytor. Och
åt väster fanns icke ett enda isflak ända bort till
horisonten, där en arm av Golfströmmen strök
fram. De sågo därför att fartyget hade frusit in
i ett helt litet isfält.

Då kaptenen fick se det öppna vattnet, blev
han genast lugnare. Jo, verkligen, om det bara
blåste upp en duktig vind, skulle isfältet snart
skingras. I varje fall hoppades han, att hans
fartyg skulle kunna bli fritt.

William drog släden efter sig och tänkte med
oro på sin hustru och sina barn. Hur hade de
det månne? Han hade varit borta tillsammans
med sin son nästan två veckor. Hur mycket
kunde icke ha hunnit förändras under denna tid!
Han föreställde sig sin hustrus förtvivlan. Hon
räknade naturligtvis icke längre med att
någonsin få återse dem! Vilka dagar fulla av sorg
måtte hon icke ha genomlevat! Och barnen...
Den första tiden hade de antagligen väntat på
honom, varit oroliga, sett ut genom fönstret
vartenda ögonblick och lyssnat till hundarnas skall
och varje buller...

William ryste. Han ville icke se vad som
sedan följde. Han böjde sig ned mot sin son:

— Fryser du?

Han rätade till sjömansfilten, som låg över
barnet.

— Nu är det inte så långt kvar. Vi är snart
framme. Bara litet tålamod till.

Huset dök upp över kullen. Ingen rök, inget
hundskall!

— Nu är vi redan hemma!

William ville säga det med glad röst, men hans
oro tog överhand.

Han påskyndade sina steg, nästan sprang. Han
raglade fram på sina försvagade fötter.

Han andades tungt. Kallsvetten trängde fram
på hans panna.

I huset var det lika tyst. Fönsterrutorna voro
livlösa, täckta av frost.

William knackade på dörren. Knackade högt.
Otåligt. Han hörde inga steg på verandan, icke
sin hustrus röst. Han kände endast hur hans
hjärta slog högt och fort.

När dörren äntligen öppnades till hälften och
Veras glatt förskräckta ansikte visade sig, grep
William tag i dörrposten. Det verkade, som om
hans knän hade brutits.

— Det är ingenting. Det är bara... Jag är
trött... ursäktade han sig, utan att vända sig till
någon, steg mödosamt över tröskeln och trevade
sig framåt.

Bakom honom bar Stjepan Jegoritj Mitja
och gav redan under gång order:

— Var vänlig och gör sängen fort i ordning.
Vi måste lägga pojken.

En kvart senare var William precis sig lik.
På hans knän satt den yngste, Vladimir, och
ryckte i faderns svarta skägg. Med båda
händerna drog William de tre andra barnen till sig och
sade med en smula trött röst:

— Vera, ge oss litet mat! Vi är mycket
hungriga. Det var en lång väg.

Veras händer darrade. Hennes ögon glänste.
Tigande dukade hon bordet.
</chapter>
<chapter name="Kapitel XV">
<h2>KAPITEL XV</h2>

Fartyget hade frusit riktigt fast i isen för en
längre tid. Något hopp om att en isbrytare skulle
komma fanns icke. Från Arkangelsk svarades
att isbrytaren var på en expedition i Kariska
havet, och att den icke skulle komma tillbaka så
snart. Därför hade man bara att vänta på
stormen och hoppas att den snart skulle komma och
befria båten ur denna isfångenskap. Men den
räddande stormen lät vänta på sig, och isen blev
allt tjockare.

Sju man av besättningen, vilka voro från
Terskerkusten, ville icke finna sig i situationen. De
togo sina tillhörigheter och åkte hem på skidor
över tundran. Kaptenen lade inga hinder i
vägen för dem att ge sig i väg. Det fanns för resten
inget arbete. Och dessutom blev det sju munnar
mindre att mätta. Och sju man mindre i den
trånga manskapskabyssen. Bara detta var en
välgärning för de åtta man, som stannade kvar. Och
så blev det mindre buller och bråk. Utan arbete
bli människor snart vilda och glömma
skeppsdisciplinen.

Nu blev Stjepan Jegoritj daglig gäst i
Williams hus.

Han var ung och eldig, förstod att berätta på
ett medryckande sätt och att alltid vara
uppmärksam på rätt tid mot husets fru. Detta är
egenskaper, som kvinnorna sätta mycket högt.
Och det dröjde icke lång tid, förrän han hade
fått en liten plats i Veras hjärta.

William märkte icke eller ville icke märka det
kärleksspel, som började utveckla sig mellan
hans hustru och den unge sjömannen. Han
träffade ofta gästen i sitt hus, när han återvände från
någon jakt. De voro icke i det stora
vardagsrummet, där barnen vanligen brukade leka, utan
i det lilla rummet bredvid med de stoppade
möblerna. Det hände att båda två blevo mycket
förlägna, när han plötsligt visade sig, och började
tala om alldagliga ting. William kände, att de
hade talat om något annat, innan han kom. Men
han lät icke någon märka, att han gissat detta,
och att dessa förtroliga samtal mellan dem
berörde honom illa.

Han hälsade vänligt på dem, berättade
någonting eller lyssnade på dem ett ögonblick och gick
sedan in till barnen. Han uppträdde över huvud
taget så mot dem, som om det icke försigginge
något ovanligt.

Vera betraktade ofta i smyg mannens ansikte.
Vad tänkte han månne om hennes uppförande?
Hade hon kanske redan gått för långt? Skulle
hon sluta denna lek? Led han för hennes skull?

I Williams ansikte kunde hon emellertid icke
upptäcka någonting oroande. Han var som
alltid: en vänlig husfar eller något grubblande.
Hade han ingenting att göra? Inga sorger?

Var han verkligen icke svartsjuk? Var det
honom verkligen likgiltigt, hur hans hustru
uppförde sig mot en främmande man? Var det
verkligen så — då älskade han henne icke! Där det
icke finns någon svartsjuka, där finns det heller
icke någon kärlek. Vera kände sig djupt sårad.
Hon, Vera, hade offrat allt för honom. Hon hade
tillbragt år av pinande längtan. Och så som hon
såg det nu, hade han icke ens älskat henne
verkligt. Han behövde bara en mor för sina barn!
Och detta hade hon icke upptäckt tidigare! Det
borde hon dock ha kunnat förstå av allting! Icke
ens hennes första flykt — dit bort till
fyrtornet — hade han förebrått henne. Alltså... Men
kanske var det endast självbehärskning, endast
hans utomordentliga viljestyrka?

»Nej!... Han måste bli svartsjuk! Jag vill se
lidandets och vredens krampryckningar! Jag
vill det!» sade hon till sig själv och började visa
sin dagliga gäst mera uppmärksamhet och
vänlighet.

William reagerade starkt mot varje handling
av hustrun, fastän han bemödade sig att visa sig
lugn till det yttre. Han hade vädrat fara redan
vid deras andra möte. På ena sidan fanns en ung,
kraftfull man, som tills vidare hölls tillbaka av
samhällelig anständighet och den visade
gästvänskapen. På andra sidan en ivrigt vaksam
kvinna, som var färdig att blossa upp i sin andra
ungdom. Mellan dem gledo strömmar, som gav
en särskild ton åt kaptenens röst och blick och en
kattlik grace åt Veras rörelser.

Han såg allt detta och bedömde läget
välbegrundat. Han måste hålla sina själskval inom en
viss gräns, avvakta något visst skarpt
framträdande i Veras uppförande. När han var ensam,
kokade vreden inom honom, pinade han sig,
rasade. Men knappt hade han kommit upp på
verandan, förrän han stolt och högmodigt
undertryckte alla känslor av svartsjuka och tog på sig
masken av lycklig familjefader.

Men man närmade sig redan gränsen...

Förutom dessa båda män, vilkas
uppmärksamhet var riktad på Vera, fanns det ytterligare fyra,
som tänkte på henne och kanske med ännu
större spänning. Det var de fyra egensinniga
matroserna och fångstmännen, vilka hade blivit råa
och ohyfsade under färderna på Ishavet. Det
flera månader långa kringirrandet på havet, den
ständiga kampen mot elementen, dödens
ständiga närvaro — därpå plötsligt lugn, fullständig
sysslolöshet och denna kvinna, som föreföll dem
så ovanlig! Med sitt späda, bräckliga väsen och
angenäma umgängessätt var hon en lockelse för
dessa råa, starka män. Tag ovarsamt i henne,
och du bryter sönder henne! Låt henne falla —
och hon går i bitar! Hemma var Vera, då hon
icke hade något arbete, verkligen som förr, en
stadsdam med mjuka rörelser, med ömhet i blick
och röst. Detta upprörde matroserna så
våldsamt, att de miste all besinning. Var och en av
dem tänkte endast på henne. Och tänkte
primitivt, brann av djurisk känsla, som icke kände
några hinder.

En dag kom kaptenen tillfälligtvis att lyssna
på brottstycken av ett ovanligt samtal, som
trängde ut genom den öppna dörren till
manskapskabyssen.

Kaptenen kände genast igen rösten. Det var
den unge matrosen Fjodor Jerschovs från
Arkangelsk. En annan röst, hans landsmans,
fiskaren Vorobjov, svarade honom genast:

— En kvinna och fyra... det är förbannat!
Vi går bara i vägen för varandra, sade en
högljudd, rå stämma.

— Ni har glömt de andra två!

— De är väl ingenting. Måtte fan ta dem! Vi
är redan fyra!

— Ni kan göra vad ni vill, jag gör vad jag vill,
blandade sig en ny röst i samtalet.

Det var den äldste av manskapet, Kusma
Sybunov, styrmannen. Kaptenen såg genast
tydligt för sig den stora, klumpiga gestalten med det
väldiga bröstet och de grova händerna.

— Och om någon går i vägen för mig... så
ska jag nog bli färdig med honom! Åt fanders
med det här snacket!

Det blev ett vredesutbrott. Våldsamma
svordomar. Någon slog näven i bordet. Man kunde
icke urskilja de enstaka rösterna.

Kaptenen gissade vem samtalet rörde sig om.
Det upprörde honom på det högsta och höll
honom kvar, där han stod.

— Vi måste dra lott! ljöd Jerschovs högljudda
röst genom larmet.

— Det har du rätt i! Annars kommer vi bara
att slå varandra i skallen och kommer inte till
något förnuftigt resultat!

— Det är sant, Fedja! Vi spelar tärning. Den
som har tur, ska också ha nöjet!

Det ljöd skratt, cyniska utrop och harmlösa
svordomar från manskapskabyssen. Kaptenen
skar tänder och gick med knutna nävar bort till
dörren. Av hela besättningen funnos nu endast
åtta man kvar på fartyget. Av dessa voro två
sjuka, en var gammal och stridsoduglig och den
siste var en ung pojke. Men dessa fyra voro
starka och vansinnigt djärva. De skulle icke låta sig
hejdas av någonting!

Nere i sin hytt ångrade kaptenen, att han icke
stannat kvar och fått veta vem som hade vunnit.
Men han hade icke stått ut att höra på längre.
Denna scen hade varit alltför motbjudande. Nu
måste han handla, måste förhindra det till varje
pris! Vad hade han för medel? Tala med dem?
Befallningar? Nej, det dugde icke nu.

Han måste företaga något annat och det så fort
som möjligt. Vinnaren skulle sannolikt genast gå
att sätta sin plan i verket. Kaptenen visste och
förstod också, att saken därmed icke skulle vara
utagerad. Om han skulle underrätta William om
det!... Men denne kunde icke stanna hemma
hela tiden! Och för resten, om han meddelade
William det, skulle han ju därmed bara visa sin
egen maktlöshet. Nej, han måste handla ensam,
följa varje deras görande och tillgripa de
skarpaste mått och steg, så snart han upptäckte
någonting... Plötsligt kände han sig full av kraft.
Han skulle göra det!
<img><i>Från fartyget och fram mot kusten sträckte sig skidspårens
atlasstrimmor över den mjuka, blåaktiga snön... några par.
Likt en lössläppt jakthund följde kaptenen dessa spår.</i></img>


Och kaptenen följde deras göranden
uppmärksamt.

Matroserna lämnade icke fartyget varken den
dagen eller den följande. De skurade och
skrubbade, förrättade sina vardagliga sysslor och
föreföllo att vara vänligt stämda. Kaptenen var
förvånad. Hade de kanske ändrat sig? Det hela
hade kanske endast varit en tillfällig
uppbrusning. De hade blivit heta och varma av samtalet,
bråket, och sedan hade denna vansinniga komedi
med lottdragningen kommit till stånd... När de
hade blivit litet avkylda och blivit sig själva igen,
hade allt detta förefallit dem dumt... Förnuftet
hade segrat.

Han kände sig lättare om hjärtat. Matroserna
stodo åter för honom i det vanliga ljuset. Bra,
präktiga pojkar som alltid, ibland litet
grovhuggna, benägna att göra ofog, ibland lata och olydiga,
men i det stora hela icke dåliga, inga vilddjur.

Följande dag var kaptenen genast mindre
uppmärksam och tillbringade största delen av
morgonen i sin hytt. Men när han frampå middagen
tittade in i manskapskabyssen, fann han, att
endast Fjodor Jerschov, en kraftig, robust pojke,
som av folket kallades »Sälen», fanns där. När
Jerschov fick se kaptenen, blev han litet
förlägen.

— Var är de andra? frågade kaptenen och
tittade upp mot de tomma hängmattorna.

— Ssemjon har gått i land för att sätta upp
fällor. Det finns räv där. Och de andra är ombord
någonstans eller också har de gått och metat!

— Och vart ska du gå?

— Jag? Jag ska också gå och meta. Vi har
huggit upp en vak här i närheten, sade han med
låg röst. Där lär det finnas mycket långa.

— Jag förbjuder dig att lämna fartyget. Och
därför att du egenmäktigt ämnade gå, får du ta
extra vakt! Genast! Marsch! befallde kaptenen
rasande och gick raskt för att inspektera
fartyget.

Han tittade efter i varje vrå, undersökte med
kikaren trakten runt omkring... men han kunde
icke se någon. Han frågade den gamle kocken
efter de frånvarande. Denne ryckte förläget på
axlarna och svarade motvilligt:

— Det vete tusan, var de håller till nu igen!
De idioterna har ju blivit alldeles tokiga!

Kaptenen tog geväret, slängde på sig pälsen,
stoppade för säkerhets skull revolvern i fickan,
sprang bort till fallrepet och löste under tiden
upp skidorna, som voro hopbundna med
remmar.

Från fartyget och fram mot kusten sträckte sig
skidspårens atlasstrimmor över den mjuka,
blåaktiga snön... några par. Likt en lössläppt
jakthund följde kaptenen dessa spår.
</chapter>
<chapter name="Kapitel XVI">
<h2>KAPITEL XVI</h2>

Semjon Bujok, en dum, ung pojke hade
vunnit. Han hade velat bege sig åstad genast, men
kamraterna hade avrått honom därifrån.

— Titta på den, va? Den där sömntutan har
visst redan förlorat sitt förstånd! tillrättavisade
Kusma Sybunov honom fränt. Du måste ordna
det så, att kaptenen inte märker någonting, och
så måste du komma dit vid den rätta tiden. Du
kan väl vänta litet, hoppas jag! Han håller visst
på att bli för het av sig!

Sybunov bemödade sig att dra ut på tiden,
därför att han icke alls var säker om spelets utgång.
En sådan tölp skulle få en sådan härlig kvinna!
Han hade nästan lust att ge katten i spelets gång.
Vad hade »turen» med den här saken att skaffa?
Den som var den starkaste, skulle få njuta
segrarens lön.

Jerschov var heller icke nöjd med utgången,
och även inom honom hade en plan mognat...

— Nå, vart ska du gå sen? Hos Williams går
de och lägger sig, och du kommer att sitta
utanför dörren och spinna som en katt. Du måste gå
försiktigt till väga. Det är ju ingen som skyndar
på dig! Du har ju vunnit, alltså är hon din.

— Du har rätt! Det är klart! Han måste först
göra upp en förnuftig plan och handla sen!
understödde Vorobjov honom och slog
lyckoprinsen leende på axeln. Du har väl tur, va? Saken
är ju klar! Men du måste överlägga och passa
den riktiga tiden. Då kan du linda både kaptenen
och hennes gubbe om ditt finger. Begrips va?

Vorobjov kunde heller icke förlika sig med
att den dumme pojken haft sådan framgång. Han
hade tänkt mycket på saken och var fullkomligt
övertygad om att det skulle lyckas honom att
förekomma denne slöfock.

Men ingen av de fyra hade tänkt på några
följder eller något ansvar. De öde landens lagar äro
djuriska. Den som är starkast och slugast har
rätt. Bara det avlöper bra.

Ssemjon Bujok måste foga sig i kamraternas
skäl. Han tänkte icke ens på att de möjligen
kunde ha ingått en komplott mot honom. Han trodde
fullt och fast på uppriktigheten av deras råd.

Helt nyligen hade allesammans talat om denna
kvinna. De hade funnit hundratals goda
egenskaper, som endast hon ägde. De hade gjort narr
av hennes man och föreställt sig vara i hans
ställe. De hade yttrat cyniska detaljer, njutit av
varje ord och vridit sig av skratt. Men nu, efter
spelet, hade deras förhållande till henne plötsligt
förändrats. De tycktes ha glömt henne helt och
hållet. Men när de någon gång — egendomligt
nog — nämnde henne, så skedde det med hånfull
eller sårande ton eller i förbindelse med
lyckoprinsen Ssemjon Bujoks namn. Men var och en
av dessa tre, som det blinda ödet lämnat utanför,
tänkte nu intensivare än förut på denna kvinna,
begärde henne med ännu hetare åtrå. För de
andra dolde de dock omsorgsfullt sina känslor.
Hoppet hade icke slocknat hos någon av dem.

Denna dag hade Ssemjon Bujok börjat sina
förberedelser redan tidigt på morgonen, sedan
kamraterna givit honom en del gliringar.

— Det är ingen idé, barn, att bråka med
honom, hjälpte Kusma Sybunov honom. Han
klarar det nog bättre än vi...

Han klappade honom vänligt på axeln, tog
geväret i vrån och gick mot utgången. Han hade
sett en sälvak omkring två mil från fartyget, och
nu gick han dit.

En liten stund senare lämnade även Vorobjov
fartyget och tog sina metredskap med. Han
ämnade fiska abborre vid flodmynningen.

Bujok tog på sig rena underkläder och sin
söndagsflanellskjorta. Han kastade en schal elegant
över pälskragen — så gick han alltid klädd i
staden — och svängde sig, glatt visslande, över
relingen ned på repstegen. Jerschov vinkade åt
honom och började också göra sig i ordning.

I polarnattens plötsliga skymning gick Bujok
försiktigt framåt. Hans upprörda sinnestillstånd
från gårdagen hade försvunnit. Han gick säkert
och lugnt likt den, som går till ett ansvarsfullt,
behagligt arbete. Han kände sig så stolt och väl
till mods, att han helst skulle ha velat vissla och
sjunga. Hans skidor gledo lätt och elegant.
Framför honom sträckte sig snörrätt parallellt
spåren efter Kusma Sybunov. Bujok gjorde en
jämförelse: »Han går på jakt; jag går också på en
sorts jakt. Men min jakt är mycket
intressantare... Men de är avundsjuka de knölarna...»

Sybunovs spår svängde snart åt höger och
förlorade sig i det skymmande fjärran. Matrosen
gick nu över jungfrulig snö, över Ishavets aldrig
beträdda vidder. En uppfriskande vind svepte
omkring honom. Kölden bet litet i hans kinder
och nässpets. Han kände sig så glad, som om det
varit helgdag och han hade druckit en snaps och
var på väg till årsmarknaden. Han tyckte, att
livet i alla fall var härligt! Han skrattade högt.
Men med en gång kände han sig obehaglig till
mods. Han stannade och tände sin pipa. Därpå
fortsatte han, men nu i allvarligare, lugnare
stämning och utstötte tjocka rökmoln. Från
vänstra sidan närmade sig ett streck. Han såg
genast att det var skidspår. Vem kunde det
vara? Han kom ända fram till det, böjde sig ned.
Spåret var färskt. Vem kunde det vara? Någon
av pojkarna från fartyget? Kanske Vorobjov?
Och på en gång steg en misstanke upp inom
honom. Hela hans kropp genomfors av en
obehaglig, het våg. Den brände av vrede. Han sträckte
på armar och ben. Bujok fördubblade sin
hastighet. Han följde spåret och blev alltmera orolig.

Nu var han vid stranden, vid den höga
klippan, som stod på vägen. Skidspåret böjde av åt
höger om klippan och fortsatte sedan rakt upp.
Men det upphörde, innan det hade uppnått
flodens övre kant. Matrosen stannade i andlös
spänning och såg sig omkring. Han upptäckte
strax vid undersidan av klippan en djup springa.
Den hade bildats genom en förskjutning i berget
och liknade en konstgjord snögrotta. Bujok höll
handen på kniven vid livremmen och fortsatte
utan rädsla.

— Vem där? Kom fram!

Inget svar. Matrosen stannade en stund och
lyssnade uppmärksamt. Allt var stilla och lugnt,
endast vinden tjöt litet i dalgången bredvid
klippan. »Han har gömt sig det fäet! Han är feg!
Nå, måtte fan ta honom!» tänkte Bujok och
vände sig om för att fortsätta.

I samma ögonblick hoppade en storväxt,
mörklagd man likt ett vilt djur ut ur klyftan och
kastade honom till marken.

— Vad gör du? Ämnar du slå ihjäl en
kamrat? väste Bujok och kände plötsligt, hur han
genomströmmades av kraft och mod. Jag ska
förbanne mig...

Han gjorde en förtvivlad ansträngning och
vände sig åt sidan.

Vorobjov vältrade sig tyst över honom, medan
han andades tungt, och försökte vrida om högra
armen på honom för att ta ifrån honom kniven.
Det lyckades honom snart. Av smärtan öppnade
fingrarna sig och kniven föll ur handen.
Vorobjov utstötte ett segertjut:

— Ha ha! Du lät den falla, din hundsfott!
Nu ska jag strax bli färdig med dig!

Utan att upphöra att vrida Bujoks arm, tryckte
Vorobjov hårdare på hans bröst och bet honom
i axeln. De lågo några minuter och rullade
omkring, morrande som djur och svuro till
emellanåt. Deras kläder revos upp. I ansiktet och på
bröstet hade de skråmor och andra sår, från
vilka blodet rann, men de varken sågo eller
kända dem. De voro ungefär jämspelta. Bujok var
yngre och starkare men klumpig och dessutom
låg han underst. Vorobjov, den svagare men
klokare, låg överst tack vare sitt snabba överfall.
Det var endast Bujoks kniv, som låg bredvid
dem, vilken kunde avgöra striden. I brådskan
hade Vorobjov tappat sin kniv i hålan. Han hade
trevat efter den men icke kunnat finna den. Nu
sträckte sig båda — utan att sluta striden —
efter den enda kniven. Vorobjov hade redan
lyckats få tag i bladet på den och trodde, att han
skulle segra i nästa minut, då det lyckades Bujok
att med en kraftig spark av klacken slunga
kniven ur fiendens hand och skära honom i fingret.
I detta ögonblick dök Kusma Sybunovs gestalt
upp ur snön endast några steg från dem.

— Vad fan gör ni där?... Han svor till, grep
Vorobjov i håret och började slå honom på
halsen och ryggen. Om ni inte ögonblickligen slutar
upp att slåss, skjuter jag er båda två!

På hans rygg hängde geväret hotfullt.

De båda motståndarna släppte varandra
mycket ovilligt. De reste sig upp.

— Förbannade lymlar! Vad tusan har farit i
er? Tvätta er om käften med snö! Titta, ni
blöder båda två! Ska jag behöva vakta på er,
era dumsnutar, precis som på småbarn?

Vorobjov böjde sig för att ta upp kniven, som
låg i snön, men Bujok hann före honom. Han tog
hastigt upp den och stack den i stövelskaftet.

Båda sågo vilt på varandra och andades tungt.
Men vreden försvann snart. Bujok tvättade sig
med snö, därpå rev han av kanten på sin skjorta
och mumlade mörkt till Sybunov:

— Bind om det där... Den förbannade knölen
bet mig nästan ända in till bara benen... Det var
tur för honom, att du kom. Annars hade jag
gjort kål på honom utan vidare.

Vorobjov gjorde sig i ordning.

— Ni är verkligen ena idioter, det ser jag. För
ett fruntimmers skull håller ni på att slå ihjäl
varandra!

Sybunov teg, tände sin pipa och stod och
funderade på någonting. Även de båda
motståndarna stodo tysta mitt emot varandra. De hade nu
hunnit lugna sig.

— Hör på, pojkar. Ni måste gå hem nu.
Annars kommer kaptenen att fråga efter oss... och
då är vi inte där. Och då kommer han att bråka
alldeles förbannat.

Han tog åt geväret på axeln.

— Nå... marsch! Och vad kvinnan
beträffar... så brådskar det inte... Hon springer nog
inte sin väg...

Matroserna lydde ogärna. Några minuter
gingo de alla tre tigande bredvid varandra. Och när
de hade kommit ned till havet igen, befallde
Sybunov:

— Marsch till fartyget, och det fort! Jag ska
gå tillbaka till min vak och vänta där. Det kan
hända, att jag skjuter något.

Han vände sig plötsligt och gick åt sidan.

Vorobjov tog Bujok vid axeln och viskade:

— Förstår du, vad den knölen vill? Han
skickar oss hem men tänker själv gå till henne.
Begrips?

— Vi ska förbanne mig... På nytt kokade
vreden upp inom Bujok. Ska vi? Vi två? Vi
klarar honom på ett ögonblick.

Han rusade efter den bortdragande.

— Hallå! Sybunov! Vänta! Vi har något att
prata om!

Sybunov stannade.

— Vad är det?

Utan att yttra ett ord böjde Bujok sig ned,
hoppade på honom från sidan och pressade ihop
hans armar. Under tyngden av hans kropp
störtade Sybunov till marken och trasslade in sig i
sina skidor. Vorobjov störtade också över
honom. När han band händerna på honom med en
rem, sade han lugnt och sakligt:

— Trevligt skämt du tänkt ut, styrman!
Skicka hem oss och själv gå dit. Men vi är inte så
dumma, som du tror! Vi kan också tänka! Nu
kan du ligga här en stund. Vi går dit. Det är
bättre på det viset.

— Ni är visst inte kloka, era odjur! väste
Sybunov rasande. Jag har inte alls tänkt gå dit.

— Det är bra. Håll nu bara käft, annars får du
stryk! skrek Vorobjov till honom.

— Kommer han inte att frysa ihjäl? frågade
Bujok.

— Ha ha! Är du rädd? Vill du inte ta
ansvaret? Måtte fan ta honom! Jag ska inte binda
fötterna på honom. Han kan krypa till fartyget.

Vorobjov tog en av Sybunovs skidor och bröt
sönder den över knäet.

— Så där! Det är liksom litet säkrare. Nu
hinner han inte dit så fort. Och ingen fryser ihjäl
som går.

Matroserna läto den fängslade styrmannen
ligga och skyndade sig mot stranden.

Några timmar efter Ssemjon lämnade
kaptenen fartyget, och han hade icke mycket hopp om
att komma i tid och avvärja en olycka. Han
skidade så fort han kunde och satte åter och åter
det hindrande geväret rätt. Han hade pälsen
uppknäppt och mössan på nacken för att kunna löpa
bättre. Han åkte i de upptrampade spåren.
Kände ingen trötthet. Hans förmodan, när han var
ombord, att matroserna icke hade kunnat
försona sig med tanken att endast en av dem skulle
givas chansen, hade visat sig riktig. I sista
ögonblicket hade de troligen icke brytt sig om
lottdragningen utan i stället beslutat att gå dit
allesammans för att sedan på ett eller annat sätt
överlista varandra. En sak var åtminstone klar:
med undantag av Jerschov, som dröjt kvar, hade
alla de andra givit sig ut på detta gemena
företag och skulle göra allt för att genomföra det.
Han skulle nog kunna klara sig mot en eller två,
men mot tre var det betydligt svårare.

När kaptenen kom till det ställe, där striden
mellan Bujok och Vorobjov försiggått, stannade
han och betraktade den tilltrampade snön. Och
då han upptäckte blodspår, förstod han att det
försiggått ett slagsmål. Men han kunde icke bli
klok på hur många som deltagit. Han gick bort
till klipphålan, tände en tändsticka och
upptäckte kniven, som låg där. På nytt undersökte han
skid- och fotspåren, och nu kunde han
konstatera, att tre män varit där. Men vem hade hållit
med den ene och vem med den andre eller vem
hade varit mot vem? Eller hade de slagits var
för sig? Han hade icke tid att fundera på den
saken. Åter spände han skidorna på sig.

Uppe på slätten fanns endast spår efter två.
Då hade alltså den besegrade blivit liggande
någonstans nere vid stranden. Kaptenen stannade
för att skjuta eller skrika. Men på nytt tänkte
han: »Jag har icke tid! Varje minut är dyrbar!»
Och så löpte han vidare.

Vorobjov och Bujok närmade sig emellertid
lugnt sitt mål. De hade knappt fått syn på det
vänliga ljuset från Williams fönster, förrän de
stannade.

— Hör du gosse, vi ska dra lott en gång till!

— Varför det? Jag har ju redan vunnit, sade
Bujok upprörd.

— Ja visst. Du har vunnit. Men det var på
fartyget. Och sen blev det ju... ja, hur ska jag
säga... liksom litet bråk. Allting hade ju kunnat
bli annorlunda. Men nu vill jag inte att vi ska
slåss utan dra lott!

Bujok granskade honom och övervägde
styrkeförhållandet. Och han greps av den fega
tanken att alltsammans kunde bli annorlunda.
Skulle han verkligen kasta sig i en fara en gång till
och släppa till sitt skinn?

— Din fähund där! Ditt kräk! skällde han och
såg rakt in i Vorobjovs fräckt skrattande ögon.

— Och du tror, att jag är en sån idiot, att jag
rymmer fältet utan strid? Å nej, din sötnos!

Vorobjov skrattade hest.

Bujok tog fram ett stycke papper ur fickan,
skrynklade ihop det och höll båda händerna på
ryggen.

— Alltså! Vilken hand vill du ha — höger
eller vänster? Börja du nu, annars går jag!

— Varför ska jag gissa och inte du? Hit med
papperet! Jag vill hålla det!

— Jag ger dig det inte! Du måste gissa! Vill
du inte? Då fortsätter jag inte längre, och sen
gör jag som jag vill!

Bujok vände sig beslutsamt om mot huset.

— Det är bra! Hit med det! Fan ska ta dig!
svarade Vorobjov plötsligt. Sätt i gång!

— Nå, höger eller vänster? Gissar du rätt är
hon din. Om inte, är hon min!

— Höger! sade Vorobjov och högg beslutsamt
efter högra näven.

Papperskulan fanns i den vänstra.

— Där ser du, eller vad? Nu behöver vi inte
bråka mer!

Bujok skrattade självbelåtet och vände sig åter
mot ljuset.

— Jag bråkar inte längre. Att köra huvudet i
väggen går inte. Du har för stor tur, svarade
Vorobjov undergivet.

Han fortsatte också i samma riktning men
långsamt och obeslutsamt.

När Bujok kommit fram till huset, tryckte han
ansiktet mot en fönsterruta. William var icke
där. Endast Vera och barnen voro i rummet.

Han ställde skidorna mot väggen och
knackade hårt på dörren. På gården skällde hundarna
dovt. På verandan hördes steg.

— Ett brev från kapten Stjepan Jegoritj!

Dörren öppnades. Bujok steg bakom Vera in
i rummet. Han såg sig omkring och gned sina
stela händer.

— Var är Nikolaj Petrovitj?

— Han är tillsammans med Mitja och
Andruschka för att sätta upp fällor.

— Jag skulle bara vilja säga...

Bujok tittade sig ännu en gång omkring. Han
var tydligen förlägen på grund av barnens
närvaro.

Vera förstod honom.

— Ni tycker, att det inte är passande för dem.
Det gör ingenting.

Hon log.

— Kom in här i andra rummet... Sätt er och
berätta så...

Bujok grävde en stund i fickorna och
betraktade i smyg Veras gestalt. Vera märkte hans
blick och kände sig obehagligt berörd. Hon blev
orolig. Men Bujok började bli djärvare. Han
hade eldats upp, upphörde att söka i sina fickor
och sade med ett elakt leende:

— Jag tror visst... att jag tappat brevet. Men
vi kan nog klara oss utan det också!

Han tog ett steg mot henne och borrade sin
blick vid hennes halslinning.

Vera reste sig upp förskräckt.

— Ni!... Jag förstår inte!... Vad vill ni?

Bujok släckte lampan och grep hastigt den
skrikande kvinnan. Under striden ville
emellertid ödet, att Bujok kom att sparka till en dörr,
vilken ledde till ett rum, där en sjuk hund låg.
Dörren gick upp, och ett ögonblick därefter
kände Bujok ett par vassa tänder hugga fast i hans
ben. Han släppte kvinnan och vände sig mot
hunden. I samma ögonblick kom Vorobjov, som
stått på lur, rusande in i rummet. Han kastade
sig över Vera och slängde henne till golvet. Då
kände han plötsligt en fruktansvärd smärta i
tinningen, allting svartnade för hans ögon. När han
åter slog upp dem, låg han på golvet och blickade
in i en revolvermynning och kaptenens av vrede
förvridna drag.

Vorobjov reste sig långsamt upp och stapplade
utan mössa ut genom dörren.

De båda fienderna — människan och
hunden — kunde man knappt lösgöra från varandra.
Den sjuke hunden, som redan var så stucken av
kniven, att han knappt kunde röra sig mera, ville
alltjämt icke släppa sitt tag. Till slut lyckades
man binda honom med kedjan.

På soffan låg Vera och grät hysteriskt...
</chapter>
<chapter name="Kapitel XVII">
<h2>KAPITEL XVII</h2>

Kaptenens förhållande till Vera nådde den
naturliga gräns, till vilken det måste komma. Detta
hände två månader efter historien med
matroserna och kom lika oväntat för båda.

Tidigare hade kaptenen gjort många djärva,
öppenhjärtiga angrepp, men de hade alla envist
och bestämt avslagits. När de voro tillsammans,
förde gästen och Vera ofta den intima
underhållningen till dess yttersta gräns. Vera hade
behov av honom, och Stjepan Jegoritj såg, att
detta icke var en känsla, som dikterades av
tristess eller av förståndet. Varje fiber i hennes
kropp längtade efter honom, gladde sig vid varje
minsta beröring. Vera såg honom djupt in i
ögonen och viskade:

— Säg, du älskar mig väl?

— Ja! svarade kaptenen lika tyst och lutade
sig över henne. Hans heta andedräkt brände på
hennes kind.

— Jaaaa! retades Vera. Svarar man verkligen
på det sättet? Nej, du älskar mig inte! Du älskar
mig inte! suckade hon.

— Jo! Jag älskar dig. Ser du? Så! Så!

Han kysste hennes ögon, hennes kinder,
hennes ljusa lockar.

Hon sade långsamt och sorgset:

— Nej, den verkligt stora kärleken uttrycker
sig annorlunda. Jag vill ha stor kärlek!

Kaptenen blossade upp, tog henne vilt i sin
famn. Men då vaknade plötsligt en obegriplig
vrede inom kvinnan. Med ett ansikte, upptänt av
ovilja, försvarade hon sig. Hon bet, rev,
trampade honom och bemödade sig på allt sätt att
göra honom illa. Och till slut utslungade hon med
djupt hat:

— Gå! Jag vill inte se dig! Du äcklar mig!
Jag hatar er! Jag kommer aldrig att vilja se er
mera här...

Stjepan Jegoritjs egenkärlek vaknade. Och
utan att förstå denna egendomliga vrede, steg
han upp; han kände sig sårad.

— Det är upprörande! Varför lockar ni mig
då först? Ni leker bara med mig...

— Se till, att ni kommer härifrån! Men
genast! Jag vill inte se er mera!

— Naturligtvis går jag... Men kom ihåg en
sak: ni återser mig aldrig mera!

Kaptenen tog hastigt på sig pälsen. Vera teg.

Men hans brådska blev allt mindre och
mindre. Mössan och handskarna kommo helt
motsträvigt på, därpå tog han långsamt ett steg mot
dörren. På tröskeln vände han sig om.

— Lev väl! sade han.

Han slet upp dörren, vände sig åter om.

— Vera Jakovlevna!...

— Stäng dörren! Det drar kallt!... Vänta, gå
inte genast!

Men när kaptenen ryckte upp sig och tigande,
utan att vända sig om, lämnade huset, sprang
Vera efter honom ut på verandan och ropade i
mörkret efter den välkända ryggen:

— Stjepan Jegoritj! Kom tillbaka!

Efter sådana scener följde alltid försoning,
förebråelser på den ena sidan och tårar på den
andra. Men Vera höll envist fast vid:

— Du kan väl förstå... Du måste väl kunna
begripa, att jag inte kan... Förstår du? Jag
<i>kan</i> inte!

— Men varför, Vera? Säg, varför?

— Så där ja! Nu är du sårad igen! Å, vad du
är dum! Du ser inte, hur mycket jag älskar dig!

Hon smög sig intill honom och smekte honom.

När Vera var ensam, grät hon ofta utan någon
orsak. Helt plötsligt och utan yttre anledning. Nu
var det icke längre längtan efter staden. Det var
någonting annat men icke mindre pinande... Å,
om hon bara hade någon som hon kunde
anförtro sitt lidande, sitt hjärta åt!... Men vem?
Vem kan förstå en kvinnas längtan?

Ibland greps hon av en stark, orolig, ängslande
känsla. Det föreföll henne, som om endast en
helt obetydlig händelse behövde inträffa för att
denna känsla skulle växa till en stor glädje och
fylla henne med sann, ännu aldrig upplevd lycka.
Hon visste inte ens vem som var orsaken till
denna känsla: kaptenen eller hennes man. Men
när William, ivrigt upptagen, kom med sitt
ständiga tal om hushållet, full av oro och såg på
henne med sin till hälften sorgsna, till hälften trötta
blick, då dog denna väldiga känsla bort inom
Vera och försvann alldeles.

Och när Stjepan Jegoritj kom, öm och ofta
självbelåten, då försvann också denna känsla.
Då krympte allting samman inom Vera. Åter var
det vardag. Och för att icke röja vad hon kände,
sysselsatte hon sig särskilt ivrigt och
uppmärksamt med barnen. Hon spelade någonting på
pianot för dem, läste, berättade sagor eller gick
och promenerade med dem.

Vera hade alltid förut trott, att hon själv och
alla hennes känslor endast tillhörde William.
Men skulle någon gång en annan man uppträda,
då skulle alla hennes känslor överflyttas på
denne och hennes make skulle bli henne fullkomligt
främmande. Men nu hade allting blivit helt
annorlunda. William och kaptenen hade båda två
lika mycken plats i hennes hjärta. Hon stod båda
två lika nära, hon behövde dem båda. Vad skulle
hon nu göra? Kunde det fortgå på det sättet?
Hon måste finna på någon utväg. Men hon såg
ingen. Hon kunde varken lösslita sig från den
ene eller den andre.

Till det yttre hade ingenting förändrats för de
tre. Männen gingo ofta tillsammans på jakt eller
också tillbragte de flera timmar vid schackspel
eller förde långa samtal. De stredo. Vera satt och
sydde eller också lagade hon näten och iakttog
dem. När de stredo, tog kaptenen häftigt i, talade
hetsigt och medryckande och gestikulerade
livligt. Hans vackra ansikte blev upprört. Under
sådana ögonblick gladde Vera sig öppet över
honom.

William var däremot mycket lugn och
behärskad. Hans argument voro övertygande. Man
kände, att det fanns kraft, vetande och i
synnerhet... säkerhet bakom dem. När han sade: »Så
är det!» då betydde det, att det verkligen var så
och icke kunde vara annorlunda.

Och detta inverkade starkt på Vera.

— Nikolaj! Jag har precis samma mening som
du. Och jag tror också, att Stjepan Jegoritj har
fel!

När kaptenen en gång hade gått, gick hon bort
till sin man, smög sig intill honom, liksom om
hon på det sättet ville tacka honom och erkänna
sin skuld, och sade varmt:

— Allt vad du har sagt nu är i mitt tycke
alldeles riktigt. Du känner till och förstår allting
så bra!

William log, tog henne i famn, kysste henne
på kinden och svarade:

— Det gläder mig mycket.

Våren närmade sig. De talade ofta om att isen
snart skulle bryta upp och fartyget bli fritt. Då
skulle kaptenens vänskap till familjen William
avbrytas för lång tid... kanske för alltid.

Vera blev mycket sorgsen. När hon var ensam
med kaptenen, var hon nervös, slog över från
ömhetsbetygelser till förebråelser och tårar.
Därpå blev hon hård och likgiltig, och efter en
liten stund överhöljde hon honom på nytt med
ömhet.

Man skurade och skrubbade på fartyget.
Redskapen reparerades, och överallt invändigt
gjorde man rent. Allt ställdes i ordning för resan.
Ssemjon, som legat sjuk halva vintern på grund
av hundbetten, arbetade nu åter tillsammans
med de andra. Man hade dragit ett streck över
hela denna obehagliga historia. Kaptenen hade
ansett det vara klokast att tiga med denna sak,
låtsa som om ingenting hänt. Sedan den dagen
hade ingen av matroserna åter besökt Williams
hus. Och där hade ingen velat tänka på det.

En gång kom kaptenen springande. Han var
mycket upprörd.

— Jag har just nu skjutit vargar. Jag tömde
hela patronmagasinet. Jag kunde knappt skydda
mig för dem, berättade han och hängde geväret
på väggen.

— Sköt ni några?

— Nej, jag sårade bara två eller tre. De andra
sleto en av dem i bitar inför mina ögon!

— Så hemskt! sade Vera och ryste. Hon
kom att tänka på den förskräckliga synen med
renarna. Ni måste alltid ta mycket ammunition
med er och vara mycket försiktig! utbrast hon.
Ni får inte ge er ut i någon fara onödigtvis.

— De blir nu vilda av hunger. Helt nyligen
var de ända framme vid vårt hus. Vi fick inte
sova en blund på hela natten för hundarna, sade
William.

— Nikolaj Petrovitj, ska vi inte bege oss ut
på vargjakt?

— Varför inte? Jag är beredd, när ni vill.

— Vi kan locka dem med en hundvalp. Jag
tror inte, att vi kommer att förlora den. Om ni
vill, kan jag ta två man från fartyget med mig.

Vid de sista orden rodnade Vera. Williams
blick blev tung och mörk. Kaptenen hade
framkastat detta förslag utan att egentligen tänka på
det. Nu ångrade han sig och ville gottgöra sitt
misstag.

— Nej, det är nog bättre, om vi bara är två.
Det blir mindre trängsel då. Och vi kan lita på
våra gevär!

— Ja, det går nog, instämde William. Vi går
endera dagen!

Men nu låg det icke samma lust och glädje i
hans svar, och Stjepan Jegoritj ville icke
fasthålla vid sitt förslag.

Några dagar därefter gingo de ändå ut på jakt
men icke på varg. De ville bara ströva omkring
litet. De kunde kanske skjuta ett par rävar.

Solen, som just svävat fram bakom den blå
snökammen, hängde nu över havet och förlorade
för varje minut alltmer något av sin rosiga
morgonfriskhet. De vida kullarnas och den böljande
markens djupa skuggor lågo ännu över snön.
Bakom de båda männen jagade två
blåskimrande, genomskinliga människor fram. De voro så
långa, att man kunde göra fem vanliga
människor av var och en av dem. De läto sig icke
avskaka och fäktade med sina blå,
genomskinliga armar.

Kaptenen gick elegant och lätt och blev icke
efter William. Perseus och Velle, de två
hundarna, vädrade på de tillkrånglade djurspåren på
ängarna, sprungo fram och tillbaka i långa slag
för att få upp riktningen på den väg djuren gått.
Det var gamla spår. En gång hittade Velle en
rävlya, skällde länge och skrapade rasande bort
snön, tills kaptenen ropade på hunden:

— Velle! Velle! Kom hit!

De gingo nedför floden. Kaptenen hann upp
William.

— Nikolaj Petrovitj, ni lever alltid i denna
ensamhet. Jag vill inte tala om er hustru. Hon
är kvinna, alltså...

Han avbröt sig och sökte efter ett lämpligt
uttryck.

— Nå, vad då? frågade William otåligt.

— Alltså är hon främmande för er.

— Vad vill ni säga därmed?

Det fanns ett främmande uttryck i Williams
röst.

De gingo långsamt. I den kalla tystnaden ljöd
det mjuka knastrandet av två par skidor och
snöns lätta krasande.

— Jag menar, att ni lever mycket ensam, trots
att ni har familj... Ni får inte förstå mig så,
att jag drar några som helst slutsatser på grund
därav, tillade han hastigt för att rättfärdiga sig.
Jag vet det av egen erfarenhet. Jag dömer bara
efter mig själv.

William lyfte på huvudet.

— Jag känner mig inte ensam.
Ensamhetskänsla har jag aldrig haft, svarade han torrt.

— Det är bra. Fast jag inte kan förstå det,
tror jag er ändå.

— Tack, det var vänligt! kastade William
fram med kall ironi och gick långsamt vidare.

— En gång upplevde jag en fruktansvärt
ensam tid, fortsatte kaptenen. Han bemödade sig
att bortse från den ovänliga tonen. Den gången
var jag mycket ung, bodde i en storstad
tillsammans med mina föräldrar och syskon. Då greps
jag plötsligt... jag vet inte varför... av denna
ensamhetskänsla. Ibland behärskades jag av en
sådan vansinnig längtan, att jag helst ville gå bort
och ta livet av mig... hänga mig. Men till all
lycka fanns det bondeblod i mina ådror... och
jag kröp inte i snaran. Jag kastade mig på sängen
och låg och bet i kuddarna. Men ibland drev jag
fullkomligt planlöst omkring på gatorna. Jag
vandrade omkring timtals utan att se någonting
och troligen också utan att tänka på någonting.
Trött och med värkande huvud kom jag hem,
lade mig och somnade utan att ha klätt av mig.
På morgonen var allting över. Och så... några
dagar senare... började det på nytt...

William log.

— Förmodligen var ni hopplöst förälskad!

— Nej, det var jag inte.

— Så? Ni var verkligen inte förälskad.

I stället för att svara upprepade kaptenen
stilla och allvarligt:

— Det har jag aldrig varit, och jag tror, att jag
aldrig kommer att bli det.

— Då hade tydligen er längtan inget föremål.
Ni sökte efter er själv men kunde inte finna ert
eget jag. Er omgivning tillfredsställde er inte.

Kaptenen skakade på huvudet.

— Nej, det var inte det... Många år senare,
då jag redan var vuxen, upprepades samma
sak...

— Ni måste gifta er! sade William fränt och
cyniskt. Gift er, så går allt sådant över!

— Jag är gift, svarade kaptenen med ett
förläget leende. Jag har ett barn, som jag älskar
mycket högt, och min hustru är min allra bästa
vän.

William stannade och tittade uppmärksamt på
sin följeslagare, precis som om det vore första
gången han såg honom.

— Vet ni, det är sjukligt. En mycket elakartad
sjukdom. Ni måste låta behandla er av läkare.
Ni måste ovillkorligen gå till en läkare... Nå,
nu talar vi inte mer om den saken. Vi måste gå
åt det här hållet!

Han gled nedför sluttningen och gick med
korta, osäkra glid över den spegelblanka isen.

Stjepan Jegoritj band sälskinnsremmarna
under skidorna. Han sträckte på sig och gick
litet längre upp på snön, där det icke var så halt.
Han gick och tänkte på sig själv, på sin
ledsagare, som han icke kunde förstå, och på kvinnan
där borta i huset, vilken stod dem båda så nära.
Hon var dock tilldragande! Ju mera tiden
närmade sig för hans avresa, desto starkare drogs
Stjepan Jegoritj till detta hus. Hade kärleken
månne vaknat? Han blev förskräckt. Eller var
det endast vana? Vad det nu än var, skulle
avskedet bli tungt för honom.

Kaptenen kom ut på mitten av floden. Han var
försjunken i tankar och märkte inte att den
mjuka isen under snön gav efter och att vatten
trängde upp till ytan. Plötsligt brakade det dovt.
Snömassan sjönk tungt. Under den strömmade
vatten fram från alla sidor och flöt hastigt över
omgivningen.

Kaptenen skrek, skärande och vilt, och
bemödade sig förtvivlat att frigöra sig från skidorna.

När William vände sig om vid hans skrik, stod
hans följeslagare redan i vatten upp till midjan.
Hundarna sprungo oroligt skällande runt om
vattnet.

— Simma tillbaka! Där borta är det grundare.
Stranden är helt nära! ropade William och
pekade med handen mot stranden.

Kaptenen hörde det inte utan fortsatte att slå
omkring sig och sjönk allt djupare. William
tänkte plötsligt: »Om jag inte hjälper honom,
klarar han sig inte ur det... Det är kanske bäst
så? Det är kanske också bäst för mig och min
familj?» Han stod stilla några ögonblick och
tittade likgiltigt på den drunknandes rörelser. Han
kände varken medlidande eller skadeglädje och
försökte icke ens finna ett svar på sina frågor.
Det var som om han sett det på en biografduk.
På nytt ropade han likgiltigt åt honom, medan
han på samma gång gjorde en gest med handen:

— Litet till! Ännu litet. Ännu en smula högre.

Kaptenen lyckades göra sig fri från skidorna.

Han sköt raskt fram mot ett isflak och klamrade
sig fast vid det med sina stela fingrar. Men
plötsligt dök han under vattnet. Han kom upp igen.
Hans händer trevade hjälplöst efter de våta
isflaken. Rädslan i hans blick slocknade. Hans
sista krafter lämnade honom.

William kastade gevär och mössa ifrån sig och
störtade i vattnet. Den iskalla floden brände hans
ansikte och händer och flöt stickande kallt inom
hans krage nedför hela kroppen.

Med två simtag nådde han den drunknande,
grep tag i honom och släpade honom till
stranden.

Kaptenen kunde icke gå utan hjälp. Om
William placerade honom på skidorna och drog
honom, kunde han frysa ihjäl. Han höll honom
under armarna.

— Kom så går vi! Ni måste ovillkorligen gå
själv! Fortare! Fortare! Så att ni blir varm.

Stjepan Jegoritj flyttade mödosamt den ena
foten framför den andra. Båda sjönko djupt ned
i snön, föllo, omkull, reste sig och gingo vidare.
Kläderna fröso och hindrade gåendet. De stela
kläderna revo i huden; kroppen var som
sönderbruten. Men huset låg nu ganska nära.

Vera skyndade sig att hämta sprit och varma
underkläder. Sedan gjorde hon i ordning starkt
te och rom.

— Vi kom till ett ställe, där det hade töat.
Lade inte märke till det. Strömmen har troligen
holkat ur isen där, sade William motvilligt på
hustruns fråga och sträckte sig efter sin pipa.

I rummet bredvid gned kaptenen in sig med
sprit. Han hörde svaret, men han blandade sig
icke i samtalet. Och Vera frågade icke mera...

Bara de båda nu icke blevo sjuka!

William närmade sig nu gränsen, då ett
beslut ovillkorligen måste fattas. Den senaste
tidens upplevelser hade varit särskilt svåra och
pinsamma. Han visste inte, att de två redan
kommit så långt, men han insåg, att de måste komma
dit. Det kostade honom en oerhörd
viljeansträngning att förhålla sig lugn och icke visa något.
Han kunde naturligtvis klara upp saken mycket
enkelt: han behövde endast låta kaptenen förstå,
att han, William, av en eller annan anledning
icke önskade se honom mera hos sig, och sedan
kunde han ge Vera en liknande förklaring.
Många skulle antagligen ha löst frågan på det
sättet. Men William ansåg, att detta sätt inte
skulle bota sjukdomen, som nu blivit kronisk,
utan tvärtom förvärra den. Därför dög icke
dessa mått och steg under de givna förhållandena.
Han behövde något annat, något verksammare,
och han fann det.

William märkte ofta, att Vera betraktade dem
båda uppmärksamt, när han talade eller spelade
schack med kaptenen. Han kände, att hon gjorde
jämförelser mellan dem. Detta var pinsamt för
honom och gjorde honom så rasande, att han
knappt kunde hålla sig lugn. Han hade således
sjunkit så djupt i sin hustrus ögon, att hon ställde
honom bredvid en annan och föredrog denne!
Det fanns tydligen endast en utväg ur detta: han
måste återvinna sitt förlorade anseende!

»Nå, det ska jag nog visa henne! Det är inte
så svårt. Det är till och med bara roligt att få
mäta sina krafter med någon», tänkte William
och log självmedvetet. Han såg redan hur saken
skulle komma att utveckla sig.

Från den dagen blevo samtalen och hans
underhållning med kaptenen helt annorlunda.
William, som annars alltid var ordknapp och mörk
till sinnet, när han var hemma, blev plötsligt som
en helt annan människa. Nu berättade han
mycket om sina upplevelser och äventyr, bredde på
kraftigt och bemödade sig att vinna bådas
uppmärksamhet. Hans beteckningar och
slutklämmar voro alltid oväntade och skarpsinniga och
framkallade ett förtjust leende hos Vera. Och
just för detta leendes skull lade han fram sina
stora kunskaper om naturen, gjorde ingående
analyser av företeelserna och strödde då och då
små spetsiga elakheter omkring sig. William
råkade liksom i ett glatt rus genom denna strid
med sin medtävlare i närvaro av hustrun, som
han ville återvinna. Strid hetsade och berusade
honom alltid. Men denna, där det gällde det egna
ödet, där insatsen var familjens lycka och
välstånd, försatte honom i en mycket ovanlig
stämning. Han kände sin överlägsenhet och lät sig
alltmera ryckas med. Och det föreföll honom,
som om han, likt en improviserande musiker
kunde framkalla vilken ton han än ville.

Vid middagstiden sutto de vid teet och pratade
som vanligt. Under den gångna natten hade en
storm upphört, vilken brutit upp isen på långa
sträckor och rensat upp kusten. Och nu dånade
ett dovt, matt brus från havet.

Mitja kom rusande in i rummet och berättade
med andan i halsen:

— Pappa! På ett isflak inte långt från vår
bukt ligger en valross.

— En valross? frågade fadern tvivlande. Det
har du nog drömt, min lille vän. Det är
naturligtvis en säl.

— Nej, pappa! Det är en valross. Jag har
själv sett det genom kikaren.

William steg upp och tog pälsen på sig.

— Det måste jag gå och se efter. Det kan ju
hända, att det är en valross. Ibland simmar de
på våren ganska långt med isen. Stjepan
Jegoritj, kom, så gå vi och ser efter!

När de kommo till klipputsprånget, blevo alla
övertygade om att pojken hade rätt. Ungefär två
mil från stranden låg en väldig valross på ett
isflak. William såg på Vera och kaptenen. Och
plötsligt fick han en listig idé.

— Stjepan Jegoritj, om ni skulle försöka
hämta hit den! Det vore verkligen ett bra
påhitt! Om ni försiktigt gömmer er bakom
isflaken, kan ni mycket lätt närma er den.

— Fara dit ensam? frågade kaptenen. Nej,
vet ni, det är alltför riskabelt. Och för resten går
det ganska höga vågor, och det är ganska långt
dit.

— Man kan naturligtvis inte fara ensam dit!
Det vore alltför farligt! instämde Vera.

William log och gick utan ett ord ned till
båten. Där ropade han till sonen:

— Mitja, skynda dig och gå och hämta mitt
gevär!

— Nikolaj! Du är galen! Det är vansinne!
utbrast Vera upprörd.

Men William svarade inte. Han stötte redan
båten från sandbanken. Några minuter senare
dansade den på vågorna.

— Pappa ska skjuta en valross! Pappa ska
skjuta en valross! utbrast glädjestrålande den
lilla Sina, som kom springande bakom sin
broder.

Vera och kaptenen stodo tysta och sågo ut mot
bukten. Stjepan Jegoritj kände sig obehaglig
till mods. Han kände sig skamsen, och det
föreföll honom också, som om Vera tittade på honom,
nedlåtande och medlidsamt. Rasande tänkte han
för sig själv: »Det är den onde som har fört den
här valrossen i min väg! Det här kommer att
sluta illa!»

Med växande oro följde Vera den gungande
båten. Ibland såg det ut, som om den hade
begravts med bogen i en våg och icke skulle
komma fram mera. Men båten syntes igen, for i
sicksack och snodde sig mellan isflaken.
Valrossen låg fortfarande i det varma solgasset och
märkte inte jägaren, som närmade sig. Ännu
några minuter av orolig, ändlös väntan... då såg
<img><i>Det rasande djuret var nu vid båten. I samma ögonblick
hoppade William hastigt och skickligt upp på närmaste isflak
och sköt åter två skott.</i></img>

man plötsligt William ta sikte. Båten hoppade
och krängde, och gevärspipan pekade hit och dit.

Man kunde icke höra skottet. Endast ett litet
kraftigt rökmoln jagade framåt. Djuret hoppade
högt, föll ned och blev liggande alldeles stilla
några ögonblick. Då flög en ny liten rökboll
fram; valrossen plumsade i vattnet och simmade
rakt mot båten. Genom kikaren kunde man se
det öronlösa huvudet, de stora betarna och den
kraftiga, veckiga halsen. Vera gav till ett
förskräckt rop och tryckte sig instinktivt intill
kaptenen, men vek ögonblickligen tillbaka, när hon
kände beröringen av hans hand.

Det rasande djuret var nu vid båten. Nästa
ögonblick skulle det kränga omkull den eller
genomborra den med sina betar. Vera sjönk ihop
av rädsla och ångest och höll krampaktigt fast
kikaren med båda händerna. I samma ögonblick
hoppade William hastigt och skickligt upp på
närmaste isflak och sköt åter två skott. Alldeles
vid isflakets kant sänkte valrossen kraftlöst
huvudet. Jägaren var åter i båten. Vera sjönk,
fullständigt utmattad, ned på en sten.

— Jag kan inte... Det är fruktansvärt!
Varför ger han sig ute på sådana vilda
ungdomsstreck!

Hon slog händerna för ansiktet.

Kaptenen stod stum och såg ut över havet.

— Färdig! Klar! Död, mamma! Nu binder
han den vid båten! meddelade Mitja glatt och
sprang ned mot stranden för att ta emot fadern.

Vera reste sig upp och gick tyst, utan att se
åt någon, in i huset. Stjepan Jegoritj stod
fortfarande kvar, såg ut över havet och lyssnade
likgiltigt på vågornas brus...

En annan gång spelade William kägla
tillsammans med kaptenen och de båda äldsta sönerna
invid huset. Vera satt i närheten. Barnen
sprungo glatt omkring och skrattade. Även de båda
männen voro vid gott lynne. Solen sken starkt,
snökullarna och ängarna lyste, och havet hävde
sig sakta. Medan de spelade, talade männen om
boxning. William ropade glatt någonting åt
barnen och vände sig plötsligt mot sin medspelare.

— Stjepan Jegoritj, känner ni till
negerboxning? Jag har för tillfället glömt vad den kallas.

— Jag har aldrig sett sådan boxning. Hur
tillgår den egentligen?

— Om ni vill, ska jag visa er.

— Ja, gärna!

William gick bort till kaptenen.

— Mitja! Andruschka! Titta hit! Så här slåss
negrerna! sade han. Hans ord voro egentligen
riktade mindre till sönerna än till Vera. Därpå
böjde han sig snabbt ned, gjorde ett hastigt hopp
och lyfte kaptenen över huvudet. Han höll
honom på raka armar vågrätt vid höfterna och
vände sig hastigt omkring sin egen axel.

— Hopp!

Han ställde honom tillbaka på marken.

Kaptenen föll ihop. Barnen klappade händer.
Den minste ropade glatt:

— Titta, mamma! Titta! Stjepan Jegoritj
är död!

Vera skrattade högt. Kaptenen reste sig
långsamt upp och log förläget.

Glad och livlig som förut gick William bort till
sin hustru, grep henne, lyfte henne över sitt
huvud precis som han gjort med kaptenen och bar
henne högtidligt in i huset. Han lade henne likt
ett barn på sängen, vände om och lämnade
tigande huset. Han gick bort till sin älsklingsplats,
den stora ängen vid Fågelklippan. Under vägen
dit skrattade han i ett likt en drucken.
Avsiktligt hade han lämnat Vera ensam med kaptenen.
Han kände kvinnohjärtat!

Tre dagar senare kom Stjepan Jegoritj för
att säga farväl. Fartyget var färdigt att avgå.
William kallade in sin hustru i det lilla rummet
och sade:

— Vera, jag vet, att det har varit tungt och
svårt för dig att leva här tillsammans med mig.
Du har skänkt mig sexton år av ditt liv. Jag
uppskattar detta, och jag kommer aldrig att glömma
det. Jag vet, att kaptenen älskar dig...

Han avbröt sig och var ovanligt nog nervös.
Därpå fortsatte han:

— Nu har du en möjlighet. Följ med honom
dit bort, till staden. Du kan ta flickorna med
dig... Tänk på saken! Jag kommer tillbaka om
en halvtimme.

Utan att lyfta upp huvudet eller att se på
henne gick William sin väg. Precis en halv timme
senare kom han tillbaka. Stjepan Jegoritj och
Vera väntade på honom framför byggnaden.

Kaptenen räckte fram handen:

— Lev väl!

Något mera sade han icke. Därpå gick han
med korta steg över gångstigen förbi fönstren.

En hund sprang ut genom grinden och skällde
efter honom, men den betänkte sig genast, sprang
bort till sin husse, viftade med svansen och
vädrade ivrigt på hans stövlar.

Från huset ljöd barnens skratt och gråt...

Solen stiger upp och går till vila på
föreskriven tid, färgas röd, sänker sig sakta under den
gnistrande, töckniga horisonten. Hennes väg blir
längre för varje dag. För varje gång blir natten
kortare. Snart blir det icke längre någon natt.

Det är en bråd tid för William. Sälarna äro
åter stadda på vandring.

Man och hustru äro sysselsatta från tidigt på
morgonen till sent på natten. De sätta upp nät
och dra av den tunga huden på de späckrika
djuren. De ha ingen tid att tänka på kaptenen. Och
det behövs heller icke. Minnet därom har klippts
av, smärtsamt men definitivt.

Bredvid huset håller Vera på att skrapa
hudarna tillsammans med den äldste sonen,
sorterar dem och staplar därpå upp dem i skjulet.
Grönlandssälar, ringsälar, fläckiga och vanliga
sälar... var och en har sin plats...

— Annuschka, älskling, ordna med
samovaren. Jag är så trött...

Rummet är fullt av jublande vårsol. Det känns
så skönt att få vila ut i familjekretsen efter en
hård arbetsdag, att få tala om hushållet med
mannen, att få smeka barnen...

På sitt eget liv tänker Vera inte längre...
</chapter>




