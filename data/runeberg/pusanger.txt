<h1>SÅNGER</h1>

AF
<b>A. PUSCHKIN.</b>

ÖFVERSATTA
AF
<b>V. E. ÖMAN.</b>

<h1><sp>SÅNGER</sp></h1>

AF
<b>A. <sp>PUSCHKIN</sp>,</b>

ÖFVERSATTA
AF
<b>V. E. ÖMAN.</b>

ÖREBRO,
ABR. BOHLIN, 1871.

<h2>INNEHÅLL.</h2>

<table o>
<td>Vintermorgon <td r>sid. 1.

<td>Vinterafton <td r>3.

<td>Nordanvinden <td r>5.

<td>Klostret vid Kasbek <td r>6.

<td>Kaukasus <td r>7.

<td>Don <td r>9.

<td>Zigenarne <td r>10.

<td>Till Sibirien <td r>11.

<td>Den fångne <td r>12.

<td>Ängeln <td r>13.

<td>Guldet och stålet <td r>14.

<td>Stanser <td r>15.

<td>Dämonen <td r>17.

<td>Minne <td r>19.

<td>Pånyttfödelse <td r>20.

<td>En blomma <td r>21.

<td>Elegi <td r>22.

<td>Till A. P. K. <td r>23.

<td>Ärelystnad <td r>25.

<td>Fragment <td r>27.

<td>I ett Album <td r>28.

<td>Elegi <td r>29.

<td>Besvärjelse <td r>30.

<td>Sjung ej, o flicka <td r>32.

<td>Aning <td r>33.

<td>Jag höll dig kär <td r>35.
</table>
<table o>
<td>Petersburg <td r>36.

<td>Den sköna vid spegeln <td r>37.

<td>Svar till F. Tumanski <td r>38.

<td>Näktergalen <td r>39.

<td>En glad fest <td r>40.

<td>Till N** <td r>41.

<td>Fragment <td r>42.

<td>Ex ungue leonem <td r>43.

<td><i>Efterskrift</i> <td r>45.
</table>
<chapter name="Vintermorgon">
<h2>VINTERMORGON.</h2>

<poem>En härlig dag! Så friskt och soligt!
Och än du sofver, hulda, roligt?
Vak upp, min sköna, vakna nu!
Slå ögat opp, det blida, stora,
och, vänd mot Nordens Aurora,
som Nordens stjärna stråla du!

I går yrväder blicken stängde
och mörka moln på himlen hängde.
Gul, bland de svarta skyarne,
sken månen, blek och kulen,
själf satt du tyst och mulen —
men nu! se blott i fönstret, se!

Vidt utbredd under himlatältet,
i solen skimrande, på fältet
snön ligger som en liljebädd;
mörk står allen’ den glesa skogen,</poem>
<poem>bland rimfrost grönskar granen trogen
och bäcken glimmar isbeklädd.

I bernstensskimmer rummet prålar,
från kakelugnen brasan strålar
och sprakar muntert, som du hör.
Att sitta der kan ock behaga,
men släden hällre fram vi draga
och spänna bruna stoet för.

På morgonfallen snö vi glida,
förtroligt vid hvarandras sida,
hvart hälst den raska färden bär:
kring fälten, nu så öde, släta,
till lunderna, de nyss så täta,
till stranden, som är mig så kär.</poem>
</chapter>
<chapter name="Vinterafton">
<h2>VINTERAFTON.</h2>

<poem>Stormen gnyr och skyn förbyter
i ett upprördt haf af snö;
som ett vilddjur än han ryter,
än han tycks i klagan dö;
än på taket vilde sällen
rifver i det gamla strå,
än som vandrare i qvällen
han vid fönstret klappar på.

Hyddan vår är grå och murken,
mången il har henne rist.
Säg mig, gumma, tyst och purken,
om du mål och tunga mist?
Har dig stormens tjut förstummat,
eller, gamla vän, har du,
under det din spinnrock brummat,
nickat in och slumrar nu?</poem>

<poem>Hemta kannan, vårdarinna,
du som vid min vagga satt.
Drick af sorg och du skall finna,
att det gör ditt hjärta gladt.
Sjung om trasten, hur han stilla
bortom hafvet lefva fick;
sjung om flickan, hur den lilla
arla efter vatten gick!

Stormen gnyr och skyn förbyter
i ett upprördt haf af snö;
som ett vilddjur än han ryter,
än han tycks i klagan dö;
än på taket vilde sällen
rifver i det gamla strå,
än som vandrare i qvällen
han vid fönstret klappar på.</poem>
</chapter>
<chapter name="Nordanvinden">
<h2>NORDANVINDEN.</h2>

<poem>Säg mig, du stränge nordanvind,
hvi du bland träskets säf så rasar?
Säg, hvarför, som en jagad hind,
du skyn deruppe framåt basar?

Nyss bröt sig molnens svarta bädd
och himlens hvalf blef klart och soligt;
nyss stod der eken sommarklädd
och yfdes stolt och själfförtroligt.

Men så kom du, en sträng despot,
med ystra språng och fräcka seder;
af stormmoln följd uppå din stråt
du stolta eken störte neder.

Ack, låt nu solens blida ljus
på nytt en sviken verld förlusta!
I säfven far med stilla sus
och sakta blott på molnen pusta!</poem>
</chapter>
<chapter name="Klostret vid Kasbek">
<h2>KLOSTRET VID KASBEK.</h2>

<poem>Högt öfver fjällarne de sju,
Kasbek, ett riks-tält ståndar du
der evigt ljus omkring dig bäfvar.
Ditt kloster bortom molnen sväfvar,
likt arken, i det rena blå,
så högt att dit knapt blicken sträfvar.

Du fjärran strand, hur ljuf att nå!
Dit upp, från dälder och från dimma,
jag ville ställa glad min flykt
och undangömd, der skyar glimma,
i Herrans närhet lefva tryggt!</poem>
</chapter>
<chapter name="Kaukasus">
<h2>KAUKASUS.</h2>

<poem>Jag trampar fjällets spets. På Kaukasus jag står
allen’ bland evig snö, vid afgrundsdjupa stalper.
En örn kring tinnarne af fjärrbelägna alper,
med mig i jämnhöjd lyft, stolt sina kretsar slår.
Från detta rum jag ser de strida strömmars vagga,
ser deras första språng och deras vilda fradga.

Här, ödmjukt, under mig de svarta molnen gå.
Der nedan dånande sig vattenfallen kasta,
än lägre nakna berg utbreda massor fasta.
Så kommer mossans trakt, så buskar torra, små,
och der re’n gröna hus, dem rika lundar kransa,
der foglar qvittra gladt, der hjortar muntert dansa.

Der ibland bergen re’n sig folket nästen byggt,
der kräla får och lam på kullar saftigt gröna,
der stiger herden ner i dälder ljufligt sköna;
Aragva kilar der, af trånga stränder tryckt.</poem>
<poem>Till klyftans gömsle der ses röfvarn kosan styra;
der Terek fröjdar sig i vild och munter yra.

Han rasar och far fram liksom ett vilddjur, när
utur sin bur af järn det efter byte spanar.
Han blickar hot, till kamp han sina böljor manar
och slickar branterna med hungrande begär.
Förgäfves dock! Han får ej lindring, får ej föda
han obevekligt kläms imellan massor döda.</poem>
</chapter>
<chapter name="Don">
<h2>DON.</h2>

<poem>Ett skimmer syns bland fält och gärden
långt bort: hell dig, du stolte Don!
Från dina fränder bort i verlden
jag för en helsning fjärran från.

Dig känna som en fräjdad broder
aflägsna strömmar, stolte Don.
Från Eufrats, från Araxes floder
jag för dig helsning fjärran från.

Nu stärkta, sen de ut fått sträcka,
och vädrande sin hembygd god,
re’n donska fålarne fått släcka
sin törst uti Arpaxais flod.

Så skänk också, o Don, vår skara
af fria, tappra män till häst
en styrkdryck af det vin, det klara,
som trifs på dina kullar bäst!</poem>
</chapter>
<chapter name="Zigenarne">
<h2>ZIGENARNE.</h2>

<poem>Från de skogbeklädda stränder,
genom qvällens stilla frid,
ljuder larm och sång från tälten;
eldar glimma derbredvid.

Var mig helsad, frie folkstam!
Dina bål jag känner nog.
Vore tiden annorlunda,
bort med dig jag också drog.

När i morgon östern ljusnar,
re’n försvunnit edra spår;
bort I dragen, men med eder
eder skald ej längre går.

Han en glad kringstrykarlefnad
och de forna tidsfördrif
utbytt mot en landtlig trefnad
och ett stilla husligt lif.</poem>
</chapter>
<chapter name="Till Sibirien">
<h2>TILL SIBIRIEN.</h2>

<poem>I djupet af Sibiriens schakt
ert stolta tålamod ej brister,
sin lön er dystra id ej mister,
obruten står er tankes makt.

Liksom en syster öm och frid
i underjordens dunkla städer
går hoppet kring och lifvar, gläder:
du kommer nog, du bättre tid!

Igenom järnsmidd, riglad dörr
skall kärlek, vänskap då till eder
i straffets hålor tränga neder,
liksom min röst, den fria, förr.

Då krossas eder träldoms verld;
dä brista bojor, murar falla:
ut friheten er ropar alla
och bröderna er lemna svärd!</poem>
</chapter>
<chapter name="Den fångne">
<h2>DEN FÅNGNE.</h2>

<poem>I häktets däfna hvalf vid gallret tyst jag sitter,
en örn, som föddes upp i bur med fångkost bitter.
En sörjande kamrat, som slår med vingen tidt,
på blodig spis nedför mitt fönster hackar fritt.

Dock födan han försmår. Mot fönstret upp han blickar.
Till honom jag, till mig han samma tanke skickar.
Han sänder med hvar blick, hvart skri, en maning ny;
han ropar: «Bryt dig ut, du arme fånge! Fly!

«Kom, broder, frie örn! Det är ej tid att dröja!
Dit bort, der berget syns sig öfver molnen höja,
dit bort, der hafvets strand står blå mot solig dag,
dit bort vi flyga — du — ack, vinden blott och jag!»</poem>
</chapter>
<chapter name="Ängeln">
<h2>ÄNGELN.</h2>

<poem>Vid Edens port, med nedsänkt panna,
i himmelsk glans en ängel stod.
Då sågs en vredens dämon stanna,
der han for fram på mörkrets flod.

Förnekelsens och tviflets ande
uppå det rena väsen såg,
och ångrens brand den fallne kände
för första gången i sin bog.

«Förgäfves ej jag dig betraktat»,
han sade, «o, du ljusets son:
ej allt i verlden jag föraktat,
ej allt i verlden mött med hån.»</poem>
</chapter>
<chapter name="Guldet och stålet">
<h2>GULDET OCH STÅLET.</h2>

<poem>Mitt är allting, sade guldet.
Mitt är allting, sade stålet.
Allt jag köper, sade guldet.
Allt jag tager, sade stålet.</poem>
</chapter>
<chapter name="Stanser">
<h2>STANSER.</h2>

<poem>Då jag var glad och då jag leddes
i forna dar, gaf lyran tröst:
i hennes ömma ljud bereddes
åt qval och fröjder ord och röst.

När jag din stolta stämma hörde,
den djupt förkrossande, min hand
grep äfven in och tvungen rörde
de spröda strängarne ibland.

Jag tårar göt af plötslig smärta.
Men se, din sång, den doftande,
för samvetssåren, för mitt hjärta,
var balsam, var hugsvalelse.

I dag från andens höjder räcker
du mig din hand, så full af hopp,</poem>
<poem>och kärleksfullt men kraftigt stäcker
en regellös inbillnings lopp.

All jordens dunkla sorg och sträfvan
flyr för ditt snilles klara dag,
och diktarn lyss i helig bäfvan
till serafs-harpans djupa slag!</poem>
</chapter>
<chapter name="Dämonen">
<h2>DÄMONEN.</h2>

<poem>Då lifvet i sin första ljusning
sig tedde för min blick en gång;
då allt var nytt: ekskogens susning,
en tärnas blick och trastens sång;
då än ungdomligt djupt jag kände,
för frihet, ära, kärlek varm,
då konstnärselden lifligt brände
med nytänd låga i min barm;

då, — i min sällhets första timma,
just när jag hoppades som bäst,
— steg in hos mig i natt och dimma
en ande ond, en dyster gäst.
Det var ett möte fullt af pina!
Hans löje, blicken, falsk och led,
hans tal, det bitande och fina,
ett kyligt gift i själen spred.</poem>

<poem>Han outtröttlig var att häda
Försynens vård och himlens makt.
En narr blott kunde Skönhet gläda,
hänryckningen var värd förakt!
På frihet, kärlek, han ej trodde,
med hån han hela lifvet såg,
och ej för något väsen bodde
en vänlig känsla i hans hog.</poem>
</chapter>
<chapter name="Minne">
<h2>MINNE.</h2>

<poem>När dagens brus dött bort och skuggorna sig sänkt
<tab>på stadens stumma torg och gränder;
när sömnen, mödans lön, åt alla trötta skänkt
<tab>sin tröst och hvilan återvänder;
då, sömnlös, qvald, jag ser hur nattens väkter fram
<tab>i stilla tåg förbi mig draga,
och hetsigare då, när jag är overksam,
<tab>på hjärtat ångrens ormar gnaga.
Drömbilder komma, fly. Min tanke, ängslad, trängd,
<tab>i tusen former tröst mig nekar,
och minnet rullar upp en skrift af ändlös längd,
<tab>på hvilken tigande det pekar.
Motvilligt läsande mitt lifs osälla dikt,
<tab>jag fruktar och förbannar detta;
jag känner sorgens makt och gråter bitterligt,
<tab>men ej ett ord jag bort kan tvätta.</poem>
</chapter>
<chapter name="Pånyttfödelse">
<h2>PÅNYTTFÖDELSE.</h2>

<poem>En klåpare i konsten suddar
med penseln öfver snillets bild;
sin egen teckning fräck han kluddar
deröfver, regellös och vild.

De falska färgerna dock falla
som skal, när någon tid förgått,
och snilledragen stå der alla
så sköna som de fordom stått.

Så vika ur mitt qvalda sinne
villfarelsernas mörka drag,
och gångna dagars sköna minne
står fram uti förklarad dag.</poem>
</chapter>
<chapter name="En blomma">
<h2>EN BLOMMA.</h2>

<poem>I boken här, imellan bladen,
en bortglömd, visnad blomma låg.
Strax tankar kommo, långa raden,
förunderliga, i min hog.

Säg när och hvar dig våren födde?
Var kort ditt lif? Säg, hvem dig bröt?
Månn’ för en okänd hand du blödde?
Hvem var, som här dig inneslöt?

Bröts du i bittra afskedsstunden?
Blef du ett lyckligt mötes pant?
Fann dig en ensling djupt i lunden?
fann dig på åkerns blomsterkant?

Månn’ han, månn’ hon än lifvet andas?
Och hvar är deras gömda ort?
Ha de med stoft re’n hunnit blandas,
ha re’n de visnat, som du gjort?</poem>
</chapter>
<chapter name="Elegi">
<h2>ELEGI.</h2>

<poem>O du, som allt från unga dagar
hos mig har tändt en låga from,
hos hvilken jag min nöd ej klagar,
från hvilken skild all fröjd är tom;

att dig en välkomsthelsning bjuda
jag nya harmonier stämt:
den tysta klippan tvangs att ljuda
och ryktet ur sin ro blef skrämdt.

Min sång skall genom sekler föras,
skall glädja än en framtid sen,
och lyrans brustna toner höras
när smickrets kransar visnat re’n.</poem>
</chapter>
<chapter name="Till A. P. K.">
<h2>TILL A. P. K.</h2>

<poem>Jag minnes än den sälla timma,
då, okänd, först du stod mig när’,
liksom en drömbilds lätta dimma,
liksom en ängel, skön och skär.

En dunkel sorg min själ upprörde,
omkring mig gnydde verldens brus;
men länge jag din stämma hörde
och såg din bild så ljuf, så ljus.

År runno hän och stormar vilda
bortblåste denna dröm en dag:
jag glömde bort din röst den milda
och dina himmelskt ljufva drag.

I skymning, i ett dunkelt häkte,
trögt tänjdes mina dagar ut.</poem>
<poem>Hänryckningen sin fackla släckte;
Gud, kärlek, tårar: allt var slut!

Dock åter slog en gryningstimma,
och se, du stod mig åter när’,
liksom en drömbilds lätta dimma,
liksom en ängel, skön och skär.

Af salig lust mitt hjärta brände,
lif väcktes i förgängelsen:
på Gud jag trodde, kärlek kände
och ögat tårades igen!</poem>
</chapter>
<chapter name="Ärelystnad">
<h2>ÄRELYSTNAD.</h2>

<poem>Då kärleken min själ i ljufva vågor dränkte,
då, utaf sällhet stum, för dig mitt knä jag sänkte,
då, blickande på dig, jag tänkte: du är min!
du vet, mitt lif, om då till ära stod mitt sinn!
Du vet, hur fjärran bort från verldens tomma äflan,
uttråkad af beröm och af poetisk täflan,
af långa stormar trött; du vet, hur litet då
jag verldens tadel och dess pris har aktat på.
Ack, föga brydde mig hvad folket tänkte, sade,
då på mitt hufvud lätt du dina händer lade,
då ömt du sporde mig, med blicken trånfullt sänkt:
«Säg om du älskar? säg om kärlek lycka skänkt?
Skall aldrig någon ann’ så kär som mig du hålla?
Skall ingen ann’, min vän, ditt hjärta oro vålla?»
Då blef mitt bröst så trångt att hvarje ord mig brast;
af sällhet öfverfull, jag trodde då så fast
att ingen framtid gafs, att aldrig skulle stunda
Skilsmessans bittra dag. Och nu! Hur annorlunda!</poem>
<poem>Med ens bröt sorgen in. Förräderi, förtal
mig slog! Hvem är jag nu och hvar? Känn mina qval!
Liksom en vandrare på kusligt öde heden,
af blixten nådd, jag står, och natt betäcker leden.
En annan lidelse, en ny, har fyllt mitt bröst.
Nu vill jag ära nå, på det att ryktets röst
för dig må nämna städs mitt namn, att jag må vara
omkring dig öfverallt; att, hvart du än må fara,
med väldig stämmas klang den tala må om mig,
och att, när allt är tyst, en röst må hinna dig,
som minner på igen, hvad i den stilla lunden,
i nattens hägn, jag bad dig om i afskedsstunden.</poem>
</chapter>
<chapter name="Fragment">
<h2>FRAGMENT.</h2>

<poem>Kring Grusiens kullar tyst sig breder dimmig natt,
<tab>framför mig doft Aragva brusar.
Lätt tynger på mitt bröst ett vemod, hälften gladt,
<tab>ett sorgligt minne, som dock tjusar.
O, det är du, är du! Ej oro, intet qval
<tab>sig blandar i min stilla smärta;
och derför, derför just, att ej det gifs ett val,
<tab>å nyo glödgar upp mitt hjärta.</poem>
</chapter>
<chapter name="I ett Album">
<h2>I ETT ALBUM.</h2>

<poem>Hvad skall du med mitt namn? Det dör
som vågens sorgsna sista brusning
vid fjärran strand, som nattens susning
i ödslig skog, den ingen hör.

Hur snart på detta blad, försmådd,
står död den enkla minnesskriften,
lik runor ristade på griften
i någon tunga oförstådd.

Hvad skall du med det? Ack, förglömdt,
när nya vindar böljan röra,
det mäktar ej tillbaka föra
ett saligt minne, rent och ömt.

En dag likväl, när glädjen for,
du hviskar det med ängsladt sinne.
Säg då: «Jag lefver i hans minne!
Det fins ett hjärta, der jag bor!»</poem>
</chapter>
<chapter name="Elegi">
<h2>ELEGI.</h2>

<poem>I hemmets dal, der blå står himmelen och hög,
<tab>hon tärdes bort, för döden mogen.
Och när hon visnat snart, den unga skuggan flög
<tab>till mig tillbaka, snabb och trogen.
Dock mellan oss är satt en gräns, en fast bestämd;
<tab>jag kan ej känslan åter lifva.
Likgiltigt blef för mig den dödas bortgång nämd,
<tab>och lika kall jag kunde blifva.
Och dock, det är ju hon, som jag har älskat så,
<tab>så glödande, så full af trängtan,
med sådan ömhet, ack, med sådan oro då,
<tab>vansinnig, tärd af qval och längtan!
Hvar är nu smärtan? Hvar min kärlek? Nu jag har
<tab>för denna bleka bild, den arma,
har för en svunnen tid af sällhetsrika dar
<tab>ej klagan ens, ej tårar varma.</poem>
</chapter>
<chapter name="Besvärjelse">
<h2>BESVÄRJELSE.</h2>

<poem>O, är det sant, att nattetid,
när allt är tyst och lifvet hvilar,
när ifrån fästet månen blid
sitt ljus på kors och grifter silar;
o, är det sant, att småningom
de döda på sin graf då glänta?
Hur länge skall jag fåfängt vänta?
Hör mig, o Leila, kom, o kom!

Träd fram du skuggbild, än så kär
som då vi skildes åt i tiden!
Kom, blek och kall som vintern är,
kom utaf dödsqval än förvriden,
kom som en fjärran stjärna, som
en sakta ton, en vindfläkts susning,
som gräslig syn, som himmelsk ljusning;
allt är mig lika: kom blott, kom!</poem>
<poem>Ej derför jag dig kallat har,
att öfver dem min vrede ösa,
som mördat hvad mig kärast var!
ej för att grafvens gåtor lösa,
ej att ett tvifvel släcka, som
mig stundom tär — jag vill blott säga,
att du mig eger och skall ega,
att jag är din! O kom, o kom!</poem>
</chapter>
<chapter name="Sjung ej, o flicka ">
<h2>SJUNG EJ, O FLICKA.</h2>

<poem>Sjung ej, o flicka, skön och öm,
sjung ej Georgiens dystra sånger!
De väcka upp, som i en dröm,
en fjärran strand, ett lif af ånger.

Ur dina sorgsna toner går
en udd, som stinger djupt mitt hjärta:
i nattens mån-glans för mig står
en flickas bild, förblekt af smärta.

Den ljufva vålnaden! — hos dig
jag såg ej, tänkte på den föga;
men vid din sång han visar sig
ånyo för mitt skrämda öga.

Sjung ej, o flicka, skön och öm,
sjung ej Georgiens dystra sånger!
De väcka upp, som i en dröm,
en fjärran strand, ett lif af ånger.</poem>
</chapter>
<chapter name="Aning">
<h2>ANING.</h2>

<poem>Åter i all stillhet dyster
himlen molninhöljer sig,
och det dolska ödet lyster
än en gång att drabba mig.
Kan förakt mot faran skydda?
Hjälper det att mot dess skott
ställa som i dagar flydda
tålamod och fasthet blott?

Trött att emot stormen strida,
lugn jag väntar denna by.
Kanske, räddad, skall jag glida
in i hamn och faran fly.
Men mig anar ringa lycka,
svår skilsmessa, evigt lång!
O, du kära, låt mig trycka
ömt din hand en sista gång.</poem>

<poem>Milda ängel, tysta dufva,
i en suck ditt afsked dränk!
Sörjande, din blick, den ljufva,
höj emot mig eller sänk.
Minnet utaf dig skall verka
i min själ en nyfödd kraft,
tända åter hopp och stärka
allt det mod jag fordom haft!</poem>
</chapter>
<chapter name="Jag höll dig kär">
<h2>JAG HÖLL DIG KÄR.</h2>

<poem>Jag höll dig kär! Kanske att denna låga
uti mitt hjärta icke slocknat än.
Hur skulle jag din frid dock störa våga?
hur nännas dig bedröfva, ljufva vän?

Jag höll dig kär: tyst, hopplös, pint af smärta,
och alla qval, som sådan kärlek nå;
jag gömde dig så troget i mitt hjärta:
Gud gifve att en ann’ dig älskar så!</poem>
</chapter>
<chapter name="Petersburg">
<h2>PETERSBURG.</h2>

<poem>Yppigt stadslif, lif eländigt,
slafvisk ande, vackert sken;
himlahvalfvet blekgrönt ständigt,
ledsnad, köld och huggen sten.

Föga fins, som här mig gläder;
men jag ömkar eder dock,
ty en liten fot här träder,
och här far en gyllne lock!</poem>
</chapter>
<chapter name="Den sköna vid spegeln">
<h2>DEN SKÖNA VID SPEGELN.</h2>

<poem>Se på den ljufva, hur hon pannan blomsterpryder
för spegeln, hur kokett hon leker med sin lock!
Och se hur glaset der så troget henne lyder
och härmar munnens trots och ögats plir och pock!</poem>
</chapter>
<chapter name="Svar till F. Tumanski">
<h2>SVAR TILL F. TUMANSKI.</h2>

<poem>Tjerkessiska hon icke är.
På hundra år i Grusiens dalar
en flicka föddes ej så skär,
der mörk Kasbek bland klyftor sqvalar.

Agat ej fins i blickarne;
men Österns skatter väga föga
imot de ljufva strålarne
ur hennes sydländskt varma öga.</poem>
</chapter>
<chapter name="Näktergalen">
<h2>NÄKTERGALEN.</h2>

<poem>I vårens ljufva natt, i parken skum och sval,
för rosen från sin gren sjöng Österns näktergal.
Men rosen, huld och skön, ej af hans toner rördes;
fast kärlek sjöng, hon ej ur sömnens vaggning stördes.
Säg, sjunger äfven du ej för den kalla sköna?
Besinna dig, poet, hvad öde du skall röna!
Hon hör ej på din sång; du själf blir kallt bemött!
Hon blommar skönt; hvad mer? Hon sofver också sött!</poem>
</chapter>
<chapter name="En glad fest"> 
<h2>EN GLAD FEST.</h2>

<poem>Gärna i ett lag jag dväljs,
der ej fröjd och frihet brister,
der pokaln till furste väljs
och der skämtet är minister,
der hvart hjärta klappar gladt
och der allas kinder blomma,
der en vänkrets vid sig satt
omkring många krus ej tomma!</poem>
</chapter>
<chapter name="Till N**">
<h2>TILL N**.</h2>

<poem>Du i din enslighet satt länge med Homer,
<tab>vi väntade, vi efterblifna.
I glans från bergets höjd du ändtligt trädde ner
<tab>med lagens taflor färdigskrifna.
Bland tälten fann du oss, en tanklös, lustig slägt,
<tab>i sus och dus, ett folk förvildadt,
ursinnigt skrålande och dansande helt fräckt
<tab>kring gudar, dem vi själfve bildat.
Oss plågade det ljus, som kring din tinning sken;
<tab>och du, af sorg och vrede slagen,
förbannade vår flock, den galna, färdig re’n
<tab>att krossa taflorna med lagen.
Nej! Du var ej så barsk. Du gärna från din höjd
<tab>steg ned bland dalens skuggor blyga.
Du älskar åskans dån, men sitter också nöjd,
<tab>der bin bland röda rosor flyga.</poem>
</chapter>
<chapter name="Fragment"> 
<h2>FRAGMENT.</h2>

<poem>Du delar icke hopens nöjen,
dess undran, vrede, nöd och löjen,
dess äflan, dess behof och skrän.
Han ropar dum: «Hvarthän? hvarthän?
Här vägen går!» Du det ej aktar.
Dit fantasiens makt och tvång
dig leder, dit du styr din gång.
Ej tack, ej lön du eftertraktar;
dock hvarje mödans frukt du bröt,
du kastar ut i massans sköt.</poem>
</chapter>
<chapter name="Ex ungue leonem">
<h2>EX UNGUE LEONEM.</h2>

<poem>Ett par af mina sånger en gång trycktes,
men anonymt, mitt namn ej följde med dem.
Så kom en kritikaster; honom tycktes
det bara skräp, och onämd strök han ned dem.
Men anonymiteten nu för sig,
den blef ej lång, ty inom kort hvad hände?
Jo, han på mina klor snart kände mig
och jag på öronen det kräket kände.</poem>
</chapter>

<chapter name="Efterskrift">
<h2>EFTERSKRIFT.</h2>

Alexander Sergéjewitsch Puschkin, Rysslands störste skald,
föddes den 26 Maj 1799. Vid tolf års ålder intogs han
vid kejserliga lyceet i Zárskoje-Seló, egentligen en
militärskola, men äfven med uppgift att bilda civila
ämbetsmän. Redan här började hans poetiska begåfning
uppenbara sig i form af strövers och mindre lyriska dikter,
af hvilka icke fullt ett hundratal upptagits i hans
samlade skrifter. Då Puschkin efter sex års förlopp slutat
sina studier, flyttade han till Petersburg och ingick vid
utrikes-ministeriet, derifrån han, på grund af en mängd
frisinnade och satiriska dikter, hvilka i talrika
afskrifter hastigt spredos öfver hela Ryssland, aflägsnades år
1820. Under denna tid diktade han äfven hjältesagan
«Ruslan och Ljudmilla», som firar Rysslands forntid, då
Kiew ännu var dess hufvudstad. Från Petersburg
skickades han först till Kischinef, i Bessarabien, der han
tjänstgjorde i ståthållarens kansli. Derifrån beordrades
han snart nog till Odessa, som biträde åt
generalguvernören, grefve Woronzof. Sedan han öfver denne herre,
med hvilken han ej kom rätt väl öfverens, skrifvit några
hånfulla vers, blef Puschkin, år 1824, «förvisad» till sitt
fädernegods, beläget i det inre Ryssland, i
guvernementet Pskof. Under denna femåriga vistelse i Sydryssland
hade han godt tillfälle att på sina ströftåg göra
bekantskap med folk och natur i dessa aflägsna bygder, hvilka
båda han också med trogna, lefvande färger ofta skildrar
i sin dikt. Äfven sysselsatte han sig med studium af
främmande länders vitterhet. Mest fängslades han af
Byron, hvars inflytande på hans skapelser från denna tid
är omisskänligt. Till denna period höra, utom en hop
lyriska småstycken, de poetiska berättelserna «Fången i
Kaukasus» (1823) och «Källan i Baktschisarai» (1824)
samt början af hans byronska epos «Eugen Onégin».

Kort efter kejsar Nikolai tronbestigning återkallades
Puschkin till Petersburg och inträdde å nyo, 1826, i
utrikes-departementet. Tiden mellan detta år och år
1831 vistades Puschkin än i Petersburg, som han
afskydde, än i Moskva, som han älskade, syslande dels
med sin diktning, dels med historiska studier, hvilka
senare han pliktenligt måste bedrifva, sedan han af kejsar
Nikolaus mottagit uppdraget att mot lön blifva «Peter
den stores historiograf». Under dessa fem år
offentliggjordes de poetiska berättelserna «Zigenarne»,
«Röfvarbröderne», «Grefve Núlin», «Poltáva», «Angelo», «Hyddan
i Kolomna», några noveller (utgifna anonymt under
namnet Ivan Belkin), dramat «Boris’ Gudunóf» samt en stor
del af hans bästa lyriska dikter.

År 1831 gifte sig Puschkin och nedslog sina
bopålar för framtiden i Petersburg. Blott en gång lemnade
han den stela residensstaden, det var, då han 1833
företog en resa till Ural, för att lära känna skådeplatsen för
de Pugatschéfska oroligheterna<footnote>Pugatschéf var en kossak, hvilken utgaf sig för Peter III
och lyckades vinna så stort anhang, att han bemäktigade sig hela
östra Ryssland och allvarligt hotade Katarina II:s tron. Med en
talrik här ryckte han mot Moskva, der han dock, afskuren från sin
hufvudstyrka, blef tagen till fånga och 1775 afrättad. Upproret
hade kostat 100,000 menniskor lifvet.</footnote>, af hvilka han året
derefter utgaf en historisk skildring. Dit förlade han äfven
scenen för den utmärkta prosa-berättelsen «Kaptenens
dotter», hvilken offentliggjordes 1836 i «Sowreménnik»
(Samtiden), en tidskrift, som han själf börjat utgifva.
Samma år skref han det oafslutade sagospelet «Rusálka»
(Sjöjungfrun). Puschkin dog den 29 Januari 1837 af ett
lifsfarligt sår, som i en duell tillfogats honom af en
attaché vid franska beskickningen i Petersburg, vid namn
Dantes, hvilken gått för långt i artighet mot skaldens
utmärkt vackra fru.

Med censuren hade Puschkin mycket att skaffa,
derom vitna på mångfaldiga ställen de qvarstående luckorna
i hans verk. I Eugen Onégin strökos långa stycken.
På den oupphörliga skärmytslingen mellan den frimodige,
stundom lättfärdige diktaren och den skuggrädda literära
polismyndigheten gjordes på sätt och vis ett slut, då
kejsar Nikolaus själf för Puschkins del öfvertog detta
granlaga värf. Det påstås att skalden fann en ganska
medgörlig granskare i sin höge suverän, till hvilken han
för öfrigt stod i temligen godt förhållande. Att det dock
icke alltid varit just det bästa, kan man sluta af de
helsningar Puschkin från sin dödsbädd sände till
monarken. «Bed kejsaren, att han förlåter mig», yttrade han
en gång. En annan: «Säg kejsaren, att jag dör ogärna.
Jag skulle helt och hållet ha egnat honom min tjänst.
Säg honom, att jag önskar honom en lång, lång
regering, önskar honom lycka af sin son och af Ryssland».
Å ena sidan har detta naturligtvis blifvit lagdt Puschkin
till last såsom ett affall; å den andra har han funnit
försvarare, hvilka tillskrifva detta omslag den hos
skalden allt mer och mer klarnande öfvertygelsen, att
Ryssland ingenting hade att hoppas af de ständiga
sammansvärjningarne och upproren, och att ryska <i>folkets</i>
säkraste väg till lycka vore den, att troget sluta sig till den
regerande dynastien.

Puschkin var vän af enkla lefnadsvanor. I
förnämt sällskap trifdes han icke rätt väl. Den enkla
hjärtlighet, som är utmärkande för det ryska nationallynnet,
fans hos honom i rikt mått, och som ett vackert,
egendomligt drag af denna känsla må omnämnas den djupa
tillgifvenhet han, ända till hennes död, hyste för sin
gamla amma, för hvilken han ofta föreläste hvad han
diktat. Henne gäller det i föreliggande lilla samling
upptagna poemet «Vinterafton». Gärna med i ett gladt lag
eller vid spelbordet, och, som de fleste poeter, varm vän
af de sköna, trifdes dock Puschkin bäst i en krets, der
samtalet vände sig kring andliga intressen, kring
vetenskap eller konst. Först då blef han rätt lifvad. Att
han icke vantrifdes bland sina böcker, framgår tydligt
nog af det svar han på sitt yttersta gaf läkaren Scholz
på dennes fråga, om han ej önskade se någon af sina
vänner. «Farväl, dyre vänner!» svarade Puschkin,
vändande blicken mot sitt bibliotek. Så kan äfven den
tänka, som upplefvat något i verlden.

Om Puschkin, skalden, ännu blott några få ord.
På ärans höjd står han orubbad, fastän det kritiska
gnatet på honom naturligtvis också försökt sina
visdomständer. Det kan väl icke nekas, att han i form och
framställning bär talrika spår af de mönster, efter hvilka
äfven hans sångmö till en början tagit ton och later.
Äfven han, liksom de fleste konstnärer, har mången gång,
med föresats eller tillfälligtvis, begagnat sig af ett motiv,
som i grund och botten ej var hans eget, var ett lån;
men äfven der detta är fallet, finnes i behandlingen
nästan alltid själfständiga drag, som tillhöra honom
ensamt, har det hela i uppfattning och känsla genomgått
en fullständig omsmältning, som förvandlat det
främmande till hans eget. Genom studium har Puschkin
tillegnat sig en säker hand i formens handhafvande, så
tankens som språkets. Någon «natursångare» bland poeter
är han icke. Sina utomordentligt rika anlag har han
tvärtom sökt utbilda till fullt konstnärskap: hela hans
diktning, så väl den lyriska som den episka och
dramatiska, bär vitnesbörd derom. Vi anse icke detta för
ett fel. Ur folkets saga, lif och språk har han, liksom
Goethe, ofta hemtat kraftig näring. Som sig bör, ryskt
sinnad, höll han starkt på det nationella. «Gif
utländingarne på båten», skrifver han till en broder i Apollo,
«och håll dig till oss rättrogne». <i>Så</i> har han dock ej
uppfattat sina förpligtelser som skald till det nationella,
att hela det vidsträckta område, hvilket tillhör det
gemensamt menskliga, hvilket är ett och detsamma så för ryss,
som tysk och fransman, derigenom skulle vara
förbuden mark. I sin lyrik har han tvärtom ofta och
lyckligt gjort bruk af denna frihet, som endast en
trångsinnad, ensidig smaklära kan fördöma. Af sina verk
ansåg Puschkin den versifierade romanen »Eugen Onégin»
för det bästa, ett omdöme, som vi icke vilja jäfva, ehuru
hans snille med icke mindre kraft, djup och skönhet
uppenbarar sig i hans öfriga skapelser, i de poetiska
berättelserna, i «Boris Gudunof», i de lyriska dikterna och
i de mästerliga novellerna.

Hvad nu särskildt föreliggande lilla samling af
öfversättningsförsök beträffar, må upplysas, att densamma,
egentligen afsedd att på annat håll offentliggöras i förening
med andra prof af Puschkins skaldskap, då denna föresats
för tillfället stött på hinder, nu ensam utsändes blott för
att icke bryta ett gifvet löfte. Vid betraktande af de
svårigheter, med hvilka en öfversättning af lyriska
utgjutelser i allmänhet har att kämpa, torde något
öfverseende kunna påräknas äfven för dessa obetydliga försök,
och detta så mycket mer, som Ryskan — med sitt
bekanta naiva lynne, med sin smekande, musikaliska
ljudgång, hvilken i minnet återför Petersens om Svenskan
orättmätigt begagnade uttryck, att hennes tunga stundom
är »sliskig som en lockande alfs» — mera än något s. k.
kulturspråk gäckar hvarje bemödande att mellan bild och
afbild åstadkomma full öfverensstämmelse i teckning och
färg.
</chapter>


Pris: 50 öre rmt.
