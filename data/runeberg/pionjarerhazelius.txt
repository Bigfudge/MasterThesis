
<img>Artur Hazelius.</img>

<h1>ARTUR HAZELIUS</h1>

<h2>NORDISKA MUSEETS SKAPARE</h2>
<chapter name="Innehåll">
<h2>INNEHÅLL.</h2>
<table o>
<td>Förord<td r>5
<td>Barndomen<td r>6
<td>Ynglingaåren<td r>12
<td>Studentåren<td r>16
<td>Artur Hazelius på lärarbanan<td r>29
<td>Artur Hazelius’ storverk<td r>33
<td>Skansen<td r>51
<td>Artur Hazelius och hans medhjälpare<tab><td r>54
<td>Slutet<td r>50
<td 2 c>*
<td 2 c><small>Stockholm. Alb. Monniers boktryckeri 1928.</small>
</table>
</chapter>
<chapter name="Förord">
<h2>Förord.</h2>

De många citaten i denna lilla skrift ha synts mig
oumbärliga för att i möjligaste mån ge en exakt och
levande bild av Artur Hazelius och av hans
förhållande till sina otaliga medarbetare.

Vid genomgåendet av den stora brev- och
dagbokssamlingen i Nordiska museets arkiv har amanuensen
fröken Laura Stridsberg givit mig en ovärderlig hjälp
genom sin sakkunskap och inte minst genom sitt
tydande av den bleka och svårlästa blyertsskriften i
Artur Hazelius’ resedagböcker.

För hennes outtröttliga beredvillighet liksom för
styresmannens, d:r G. Upmarks stora tillmötesgående,
vill jag uttala ett varmt tack.

<tab><tab><tab><tab><tab><tab><tab><tab> <i>A. M. H.</i>

<i>Artur Hazelius!</i>  Det namnet ljuder som en festlig
fanfar för den som känner hans liv och verk och har
öra för äktsvenska toner och öga för det väsentligaste
och bästa hos det svenska folket. Hans jätteskapelser,
det stolta Nordiska museet på Lejonslätten och det
soliga levande friluftsmuseet på Skansens höjder, äro
Artur Hazelius’ högstämda tal till Sverges folk, värda
att lyssnas till i vördnad och andakt.

Ändamålet med denna lilla skrift är att i vida
kretsar sprida närmare kännedom om Artur
Hazelius, en av Sverges allra märkligaste män, och att
visa de vägar på vilka han nådde sitt höga mål, som
var att åskådliggöra vår historia på ett sätt som kunde
förstås av varje svensk oberoende av kunskapsgrad.


Artur Hazelius’ saga är en hjältesaga. Han kunde
övervinna snart sagt övermänskliga svårigheter på
grund av sin flammande kärlek till fosterlandet, sitt
okuvliga mod, sin gränslösa självförgätenhet och
offervilja jämte en osviklig uthållighet intill livets sista
stund.

Han är och förblir ett av de vackraste exempel på
vad en människa kan förmå som sätter in hela sin
vilja och sin odelade arbetskraft på ett ideellt
företag utan tanke på egen vinning eller berömmelse.

Hans minne förtjänar att äras av gammal och ung
i hela vårt land.
</chapter>

<chapter name="Barndomen">
<h2>Barndomen.</h2>

Arthur<footnote>Senare stavade Hazelius sitt namn Artur utan h.</footnote> Immanuel föddes 30 november 1833 i ett
envånings trähus vid Surbrunnsgatan i Stockholm.
Fadern, <i>Johan August Hazelius,</i> som med tiden blev
generalmajor, var då kapten i Ingenjörskåren. Modern,
<i>Louise H.,</i> var född <i>Svanberg</i> från Ångermanland.

Faderns släkt var en bonde- och prästsläkt från
Hassela och Bergsjö socknar i Hälsingland. I fyra
generationer hade son efterträtt fader som präst i
Bergsjö eller Hassela. Arturs farfar, f. 1758, slog in
på en ny bana och blev en högt ansedd
lärftskramhandlare i Stockholm samt var tillika kapten vid
borgerskapets infanteri.

Hans son, Artur Hazelius’ far, var en i många
avseenden sällsynt man. Han var på en gång duktig
militär och en högt allmänbildad man med intressen
åt många håll. Han hade banbrytande betydelse för
den svenska officersbildningen och utgav flera böcker
i militära ämnen. Men han var också författare i
såväl politiska som skolfrågor. Han anses ha varit
en av skolreformernas mest framstående målsmän.
Ävenså redigerade och utgav han en aktad tidning.
Fastän riksdagsman slöt han sig icke till något parti,
därtill var hans självständighet för utpräglad. Hans
fosterlandskärlek var brinnande och hans motvilja
mot egennytta och småsinne stark. En av hans närmaste
vänner var diktaren <i>C. J. L. Almquist,</i> vilkens nya
idéer han omfattade. Han delade vännen Loves
pedagogiska meningar och hans entusiasm och kärlek till
naturen och naturlivet på landet. Övertygelsen om
det nyttiga för ett barns utveckling att leva ett sunt
lantliv var orsaken till att han sände sin då blott
åttaåriga son Artur att uppfostras av den utmärkta
pedagogen komminister <i>Ekenstam</i> i Hannäs i
Småland, där även Arturs sju år äldre broder <i>Hans</i> hade
varit i flera år.

<img>Artur Hazelius' födelsehem vid Surbrunnsgatan 45, nu flyttat till Skansen.</img>

Artur Hazelius, som i hela sitt liv beundrade sin
far med vilken han var i hög grad själsbefryndad,
tycks ha förstått och gillat faderns tillvägagångssätt
härvidlag. Han ansåg att de fem lyckliga
barndomsåren i det fridfulla prästhemmet i Tjust hade varit
inflytelserika på hans utveckling. Han skriver själv
senare härom: »I hjärtat av Tjust, i en natur typiskt,
nästan idealiskt svensk, blev jag förtrogen med naturen
och folket. Dessa år gåvo mig intryck för livet, och
dessa intryck stärktes ytterligare under vandringar,
dels i Norrland, vars fjäll och älvar hänförde mig,
dels och än mer, i Dalarna, där jag såsom yngling
genomströvade nästan varje socken och lärde mig
älska lynnet och de enkla sederna hos dess
kärnfriska allmoge, bland vilken jag ända från denna tid
räknar trofasta vänner.»

Att det var en bitter sorg för Arturs hjärtevarma
och plikttrogna mor att avstå från sina gossars
uppfostran under många år är självklart. Hennes dotter,
biskopinnan <i>Heloise Grafström</i> berättar i sin
minnesteckning av sin några år yngre bror, att hon minns
att det vållade modern djup sorg att skiljas vid det
vänliga, ljuslockiga barnet. Huruvida den ovanligt
kloka modern delade sin mans pedagogiska principer
eller inte är obekant, men att moderskänslan var
starkare än alla principer, det är säkert. Dottern ger
en vacker bild av hur modern lärde gossen att läsa
på stora tabeller medan hon satt bredvid i vävstolen
och lyssnade och rättade.

Att lille Artur var ett ovanligt förtjusande barn, det
finner man av komminister Ekenstams brev till Arturs
far. Redan i det första brevet, en månad efter gossens
ankomst, skriver han bland annat »att trots det stora
ombytet bland främmande människor skickar gossen
sig så märkeligt väl att hvar enda en och han själf
är särdeles belåten. Han är fullt frisk och kommer
så nyter och behagligt och omsluter oss och klappar
oss så sakta med sina små händer. Summa, vi äro
sannerligen mycket nöjda med honom — (och huru
kunde man annat? Gud har gifvit Er ett godt barn
och välsignat Edra trogna bemödanden) hvad
uppförandet beträffar. Hvad läsningen angår, som dock
är en underordnad sak, ehuru äfven vigtig, vet jag
ej ännu eller har ej ännu någon bestämd öfvertygelse,
dock uppriktigt sagdt har jag hopp att det ock skall
bli bra med den.»

Lille Arturs såväl som hans fosterfaders milda
sinnelag framgår av fortsättningen i brevet: »Du skall
tro att det vardt ett stort tjut när Arthur först i sjön
skulle bada. När jag sedermera några gånger så
sakteliga hållit på med honom har det småningom blifvit
bra med den saken. I dag för första gången gick han
själf i med nöje och kom och klappade mig sedan
för lögningen. En två eller tre dagar efter din afresa
var han litet fundersam, pilten, och såg sig väl
omkring hur han hade det. Han reder sig galant med
kamraterna. Han försvarar sin plats värdigt. Det synes
nog bli karl af honom.»

Att Artur blev handledd av en utmärkt uppfostrare
är påtagligt. Ekenstam, som var en utmärkt lärare,
sparade heller ingen möda när det gällde att bibringa
gossarna goda vanor både i avseende på »betänksamhet
vid pengars användande» och allmän ordentlighet.
I ordning blev ju Artur Hazelius med tiden ett mönster,
som i så mycket annat. Men den enda anmärkning
Ekenstam nånsin gjort i sina brev gällde just brister
hos lille Artur beträffande dessa i det praktiska livet
betydelsefulla egenskaper. Här tillgriper han stränghet.

Nästa år skriver Ekenstam: »Din raske gosse slår
sig väl ut här både med läsning och lek. Han är
stadig, jämn och flitig.» Året därefter skrives: »Han
är oss alla så kär att det är oss ett innerligt nöje att
ha honom omkring oss.»

I januari 1845 får han följa med till Fillingarum
där han »spelte ganska kapitalt ett par tre spel schack
med Grefvinnan och redde sig rätt bra». Fosterfadern
berättar med en smula stolthet att greven kallat Artur
för »den lille Öfverstelöjtnanten för den ofantliga
likhetens skuld — alla säga det är själfva pappa».

När gossen efter tre års bortovaro får fara hem på
ett besök, skriver Ekenstam: »Nu afreser vår
innerligt käre Arthur. Gud beskydde honom... vi ega ett
ljuft, fast hopp att Eder Arthur blir en bra
människa, och Eder således till mycken hugnad... I
tron knappast huru gerna vi se honom, det trofast
tillgifna barnet omkring oss.» Nästa år skriver han:
»Eder välartade gosse är lika vänlig och flitig, redlig
och ren i seder.»

Ekenstam hade hoppats få behålla Artur ännu
några år, men som Nya Elementarskolan dit fadern
ville ha in honom, där nya reformerande teorier
tillämpades, inte tog emot gossar som voro över 14 år,
blev det nödvändigt att ta hem honom 1847.
Ekenstam skriver då: »Ju längre i september jag ännu får
kalla Arthur min, desto kärare för mig. Afskedets stund
kommer fort nog ändå. Den som kunde slippa tänka
därpå... Det är klart, att jag vill följa min älskade
Arthur på väg derest han skall fara ensam härifrån.»

I det slutbetyg han ger Artur säges: »Gossen har
godt minne. Hans uppförande har också varit mycket
godt. Han är af trofast karaktär, har rena seder, och
har städse bevisat sin lärare all möjlig tillgifvenhet.
Äfven är han flitig och ihärdig.» I brev säges Artur
alltid ha svårt för räkning.

Föräldrarnas brev till sonen under denna tid äro
ganska anmärkningsvärda. Modern skriver 1843 att
hon gärna ville se sin gosse springa i Hannäs backar
och tillägger: »Du blir väl så stor att jag icke känner
igen dig.» Det är hennes enda uttryck för den saknad
som dagligen och stundligen torde ha följt henne.

Faderns brev äro fyllda av omtanke för gossen in
i minsta detalj. Som karakteristiska prov på faderns
minutiösa förhållningsorder till den unge må anföras
följande: »Nu sända vi med lille Abraham åtskilliga
tyger till dig... Med dessa tyger förhåller sig så att:
Det mycket tjocka tyget, 2 alnar skall vara till en
vinterpalleto, gjord lika som lilla Abrahams. Till foder
skall det grönrutiga tyget vara. Sammet till krage
följer. Knappar likaledes som ligga i en af dina
leksaksaskar. Snörena skola vara att kanta kring rock,
ärmar m. m. (men icke nedtill) dels äfven att vara i
stället för knapphål, såsom nu brukas, och hvilket är
ett förnuftigt bruk.

Det grofva tyget, 2½ alnar skall vara till slit-jacka
med byxor.

Det fina klädet, 1 aln skall vara till helgdagsjackan.

Grått och hvitt foder följer till jackor och byxor
samt i ärmarna för palleton.

Att skräddaren gör kläderna något i växten och
ej för trångt lärer väl Faster vara så god och
påminna om.

Om stöflarna icke passa, skall du vara snäll och
bedja Farbror vara så god och så snart som möjligt
med något bud uppsända dem, emedan de blott äro
tagna på öppet köp. I sådant fall skall du noga
beskrifva i hvad afseende de icke passa, så att vi få
sända ett par andra... Penn och täljknif, tandborste,
skärp med spänne, byxspänne följer.» Ett brev slutar
»Guds Englar beskydde dig till kropp och själ. Din
hulda Fader».

Ekenstam skriver ett rörande brev till Artur lång
tid efter skilsmässan: »Tänker du att jag glömt dig
och att vänskapen och deltagandet för dig i ditt
gamla Hannäs minskats? Nej. Så tänker ej vår
trofaste, älskade Arthur . . . det vore ock långt, långt ifrån
förhållandet. Tvärtom har sällan någon hel dag
förflutit utan en viss saknad . . . du var här i hela 5 år;
men din kärlek till mig . . . och min till dig, gjorde
denna tiderymd dock så kort, ack allt för kort. Dock
Gudilof, minnet är qvar.»
</chapter>

<chapter name="Ynglingaåren">
<h2>Ynglingaåren.</h2>

Nu sattes Artur således i Nya Elementarskolans
tredje klass. Fadern var medlem av skolans
direktion och ivrigt intresserad för dess reformverksamhet.

<i>Th. Mazèr</i> skriver i sina »Människogestalter» om
med vilket intresse Arturs far ständigt följde skolan
även sedan Artur ej längre var lärjunge där. »Vi hade
för den lille mannen en stor respekt och det blef
alltid tyst i stora salen när man märkte att generalen
kom in. En gång minnes jag dock att han icke kände
sig alldeles nöjd med tystlåtenheten utan stötte ett
par tag med käppen i golfvet och röt med en
kommandostämma som inför fronten Tyst pojkar!»

Artur intog genast en framträdande plats bland
skolans elever, och blev inom få år skolans primus
och »Högste ordningsman». Redan vid denna ålder
framskymtar klart den blivande styresmannen med
den stora disciplinära förmågan. En av hans forna
kamrater, <i>Anton Holmberg,</i> kallar honom i sin bok
»Elementarister» »den störste av elementarister» och
skriver om honom: »Både hållning och ansiktsuttryck
vittnade om fast karaktär. Till ordningens väktare

var han således mycket lämplig. Vi funno hans
utseende i högsta grad respektingivande och stodo så
korrekta som möjligt, då han mönstrande gick
utefter våra leder. Det var på morgnarna före lärarnes
ankomst som vi stodo uppställda, och Högste
ordningsmannen svarade för disciplinens upprätthållande.»

Till ordningsmannens åligganden hörde att
kontrollräkna de närvarandes antal varje morgon. Man
förvånas nu över att höra hur så att säga kaxig
den förut så milde gossen blivit. Sådant tycks ha
hört till den tidens brutala skolseder. När han gick
och halvhögt räknade, utdelade han sina handgripliga
tillrättavisningar utan att avbryta räkningen. »Det lät
så här», skriver Holmberg: »7, 8, 9 — örfil — 10, 11,
12, 13 — örfil — etc. I praktiserandet af denna metod
var Artur Hazelius mästare. Hans lugn och hans
kroppsstyrka hjälpte honom öfver alla hinder. I de
lägre klasserna vågade ingen störa ordningen, när
han nalkades, men i fjärde och femte klassen hände
det att, just när Artur räknande passerade förbi, en
lång 15- à 16-åring ramlade rakt emot honom, knuffad
af en bakomstående. Men Artur ramlade ej utan gaf
endast i förbigående upphofsmannen i andra ledet
en så kraftig örfil att denne ramlade öfver den bakom
stående bänken.»

Visserligen kunde det vara roligt att retas med den
lille Artur och att försöka lura honom. »Men vår
stolthet var han i alla fall, den axelbreda, tvärsäkra
Artur främst i kroppskrafter som i kunskaper —
med plats i rotundan vid lärarebordet under
morgonbönerna och kvälls- (eller middags)-afslutningarna
alltid af lärarne bemött med en viss egard. Och
allra stoltast kände vi oss vid
gymnastik-uppvisningarna hvarje vår, då Artur utförde sitt
glansnummer. Upp i taket gick han på armarna mellan 2 linor
och höll därunder på hvardera foten en af
Gymnastiska centralinstitutets tunga stolar.

Denna ovanliga kroppsstyrka såg jag dock aldrig
att han missbrukade. Han satte icke sitt nöje i att
visa den, och han använde den icke i vredesmod
eller för att pina en svagare. Men blef han såsom
Högste ordningsman uppfordrad att ingripa, t. ex. då
en ensam lärare för tillfället var upptagen och en
bråkmakare begagnade sig häraf för att tillställa något
oskick, så kom han som en blixt och grep den
skyldige i armen med sådan kraft att denne genast blef
spak och lydig. Anmärkningar kunde han icke utdela
— och det ville han visst ej heller — men hans
hårda näfvar voro mer fruktade än ett streck i
anmärkningsboken.»

En annan gammal kamrat säger: »Artur Hazelius
var alltid mycket snäll och vänlig mot oss yngre.»

Bland hans bevarade skolkrior från början av
50-talet är just ingen särskilt märkelig. En del äro
högtravande tal om historiska storheter utan originellt
inslag. Mest från hjärtat tycks en vara, som
förhärligar arbetet. Han, som med tiden blev den
personifierade arbetsamheten, skriver redan vid dessa unga
år: »Genom arbete allenast kunna vi gagna våra
medmänniskor och uppfylla ändamålet med vår skapelse,
arbetet är det som förljufvar alla våra stunder. Endast
genom arbete i verksamhet kunna vi förskaffa oss
det själens lugn som är nödvändigt för ett lyckligt lif.»

Han beklagar lättingarna, antingen de äro fattiga
eller rika. »Glädjelöst och utan nytta förflyter hela
deras lif, det är en börda hvars åsyn är lika svår för
andra att fördraga som dess tyngd för dem själfva att
bära... Lättingen som saknar förmåga att företaga ett
strängt arbete är äfven ur stånd att begagna sina
själskrafter emot de frestelser som öfverallt möta honom.»

Han kallar arbetet »en källa till jordisk och
himmelsk välsignelse». Och nog måtte han ha arbetat i
skolan, ty i avgångsbetyg hade han Berömlig i alla
ämnen utom i övningsämnena där han hade Med
beröm godkänd.

Utgjutelser på vers från skoltiden saknas ej heller.
Han galopperar flinkt i hexametertakt i sina
»Vårkänslor».

»Varen mig helsade berg, I lunder och grönskande dalar,
som den snöiga drägt, den bild af det nordiska alfvar,
bytt mot Floras huldare skrud, den ljufliga vårens.»

o. s. v. i samma kylslagna stil.

Som skolyngling började Artur Hazelius sina
strövtåg genom Sverge med en fotvandring i Jämtland i
sällskap med en medicine kandidat <i>Ahlberg,</i> norrländsk
kyrkoherdeson. Det är rörande att läsa Arturs
dagböcker med den bleka ibland nästan oläsliga
blyertsskriften och de noggranna iakttagelserna av allt han
ser och erfar. Ragunda tjusar honom. Vägen ringlar
sig mellan höga fjäll, beklädda med lummiga
löv- och barrträd, och skilda av den en halv mil
fortgående Krångedaforsen. Mest tilltalas ynglingen av
den mörka furuskogen, de dånande forsarna och de
höga bergen. Han skriver:

»Det är en oförklarlig, för själen upplyftande känsla
att vara omgifven af dessa Nordens äkta sinnebilder,
att tänka sig tillbaka till de tider då våra fäders höga
sinnen öfverensstämde med den natur hvari de lefde,
då enkelhet och flärdlöshet bodde i det starka
manliga bröstet, då vildhet härskade både hos natur och
människor, men en vildhet storartad och mäktigt
skön.»

De unga männen voro duktiga vandrare. De togo
sig fram över långa myrar, kullfallna träd, multnade
stammar, stockar och grenar. Ofta levde de på mjölk
och bröd som de fingo i stugorna, gjorde upp eld i
skogen och kokade sig choklad och njöto av sitt
vildmansliv trots såriga fötter. Men ibland undfägnades
de och mådde gott i gästfria bondgårdar och
prästgårdar. Han beskriver bonden <i>Ol. Larssons</i>
herrgårdsliknande gård »Tullus», vars inre pryddes av
smakfulla tavlor, vackra kakelugnar och tapeter m. m.
Den unge bonden tilltalar honom genom sin
flärdfrihet trots det synbarligen stora välståndet. Allt
observerar han, och allt reflekterar han över.

I Ragunda prästgård blev han så intresserad av
pastor <i>Englunds</i> blivande bok om Ragundasjöns
utgrävning, att pastorn sedan med anledning av deras
samtal sände honom boken. Likaså upptogs han
livligt av berättelsen om Döda fallet.

Vilket djupt intryck Norrland och dess befolkning
gjorde på den unge kan man finna av de verser om
Norrland som han skrev många år senare och som
sluta med följande ord:

<poem>Och om vi kämpa lugnt mot hårda öden
när tung på hjessan trycker Himlens hand
och troget älska dig i döden
du kraflens amma, dyra fosterland.

Så skall, o moder, häfdas än din ära
af dina barn långt bort vid fjerran strand
och länge skall vårt minne vittne bära
att ädla söner fostrar fjällens land.</poem>
</chapter>

<chapter name="Studentåren">
<h2>Studentåren.</h2>

Artur Hazelius’ syster, biskopinnan <i>Heloise
Grafström,</i>  beskriver hur familjen fick underrättelsen om
den lyckliga tilldragelsen, den älskade Arturs lysande
studentexamen i Uppsala våren 1854. Telegrafen var
just öppnad och fadern tog med sig hela familjen
upp på telegrafstationen där telegrammen från Artur
inlöpte. Först kom telegram på 21 betyg, så på 23,
25 och sist 27 betyg. För varje telegram höjdes utrop
av häpnad. Vid det sista togo far och mor varandra
i famn, och alla voro lika glada.

Fadern skrev till sin son: »Tack för den glada
underrättelsen med telegrafen i middags. Vi voro der och
hade så roligt att veta dig så nära, genom tråden.
Aldrig hade jag trott du skulle få så mycket, jag
trodde möjligen i riksgäld, hvad som blef i banko.
Vid nästa bref får jag väl veta hvad du fick i hvarje
ämne.»

Vid studentskrivningen i svenska språket var hans
val betecknande nog: »Det enda sinne, hvarigenom det
är människan gifvet att skåda Gud, är ett rent hjärta.»

Den unge studenten inskrevs i Norrlands nation, dit
den gamla norrlandsfamiljen tyckte sig höra mer än
till Stockholm. En liten dubblett hyrdes tillsammans
med vännen <i>Einar Löfstedt</i> (sedermera professor).
Möbler till rummet sänder fadern, som på samma
gång berättar att den konservative prosten <i>Runsten</i>
som hörde talas om vad som sändes, nämligen en
soffa, bokskåp och speglar, hade förkorsat sig över
ungdomens veklighet. Fadern hoppas emellertid att
Artur skall bli »måttlig sybarit i din nattrock (som
köptes bakom min rygg)».

Genom brevväxling följer fadern noggrant sonens
studier och övriga förhållanden. Det är med verklig
beundran man dock finner hur väl Artur hävdar sin
fulla självständighet gentemot sin vördade far. Ett
ypperligt exempel härpå ges i faderns med en viss
iver framställda anbud till Artur att bli informator
för greve Bondes två söner. Fadern ansåg platsen
erbjuda så stora förmåner och därtill en så viktig
uppgift, då det gäller den blivande store
fideikommissariens uppfostran, att han finner den vara värd
ett avbrott i magisterstudierna. Att Artur härigenom
helt skulle kunna bekosta sina studier var också en
avsevärd fördel att betänka. Artur skulle få tillfälle
att se sig om i världen. Ville han bli präst, så hade
greven 8 eller 10 patronella pastorat att ge bort.
Genom att få se sig om i vidare kretsar skulle Artur
ha lättare att välja levnadsbana. Hans allmänbildning
skulle ökas mer. Av guvernanten i huset finge han
gratis lära sig franska språket. Alla fördelar
uppräknas noggrant.

Men fadern lämnar sin son fritt val. Olägenheterna
av förslaget skulle sonen bäst själv inse. Dessa
förbigås därför. Förslaget förtjänar att övervägas inte blott
för hushållningens skull men för Arturs framtids skull,
säger han.

Artur avslår resolut anbudet för att inte försena
sin examen och sin magistergrad som än så länge
är hans enda framtidsmål.

Föräldrarnas ömhet mot sin son tar sig många
uttryck. I ett brev 1857 skriver modern: »Nu sitter
jag åter i hemmet och tycker det är som en dröm
att jag varit i Uppsala och träffat dig. Tack min snälle
Arthur för de få timmarna vi voro tillsamman. Det
var bra kort, men roligt ändå att få se huru trefligt
och ordentligt min käre Arthur hade hos sig. Måtte
samma rena anda vara under ditt tak och följa dig
var helst du kommer att hafva ditt hem. Jag känner
i mitt innersta att min kära Arthur icke viker från det
rätt är.»

I ett födelsedagsbrev till sonen skriver hon: »Den
30 november ger mig anledning att skrifva till min
kära och högt älskade Arthur, som vid denna dagens
morgon såg med stora ögon Guds herrliga dag första
gången. Jag minns detta ögonblick som det varit för
en timma sedan, då jag första gången fick trycka dig
till mitt hjärta. Ett sådant ljuft ögonblick kan icke
gifvas åt någon annan än en mor vid detta tillfälle,
hvars första tanke är att bedja Gud bevara det nyfödda
som hon har i sin
famn.
<img>Artur Hazelius som student.</img>
Ack, min kära
Arthur, jag kan icke
nu, ja aldrig uttrycka
mig som jag ville för
att lyckönska dig på
denna din 26:e
födelsedag. Det känner
jag att min första
Bön till Gud hittills
bevarat min kära
Arthur, och hoppas
att han bevarar dig
till din sista dag.
Det var en
missräkning för oss att icke
i dag få afsända litet
smått till dig.»

Modern klagar en smula över att han inte tänker
komma hem till jul. »Jag vill och bör icke öfvertala dig
till något som du anser vara för dig till hinder. Vi
tycka att 3 dagar icke skulle göra mycket. Men du
vet själf bäst hur du har det.

Det vore den sista julen som vi alla skulle få vara
tillsamman. Måtte denna arbetsamma och dyrbara tid
icke värka på din hälsa så att vi vid återseendet finna
dig blek och mager.»


Under de första studieåren synes Hazelius
huvudsakligen ha ägnat sig åt klassiska språk, filosofi och
historia. Senare koncentrerade han sig på nordiska
språk som blev det ämne där han gav stora löften.
Med stor flit bedrev han alltid sina studier.

Hur enkel i levnadsvanor den unge studenten var
och hur ytterligt noggrant han bokförde varje den
minsta lilla utgift finner man av hans ibland nästan
komiskt utförliga räkenskaper. Myntet var riksdaler,
skilling och styver. 1854 t. ex. läses: »mjölk i 30
dagar à 7 styfver quarteret 1,6». »Terminshyra 25.»
»Bröd under en vecka 42.» »Badning eller rättare sagdt
dusch 9.»

Något som han i var månad offrar 12 skilling på
är perukmakaren. Eget nog består han sig också den
oerhörda lyxen av pomada. Samma noggrannhet i
bokföringen och samma spartanska enkelhet finna vi
fyra år senare. Matpolletterna för veckan hos Löf
kosta fortfarande 4 riksdaler. Men han kan dricka
kaffe hos Åkersten med <i>Victor Björnström</i> och till
och med bjuda kamrater på punsch för hela 2
riksdaler med anledning av ett vad och äta bakelser
med <i>Häggström.</i> För varje utgift redogöres alltjämt
minutiöst. Nu börjar han även köpa småskrifter och
förskrifter »åt mina kullor», och <i>Igel Carin Hansdotter</i>
i Risa får kronprinsens porträtt.

Vid ett besök i Köpenhamn 1860, som nybliven
magister, köper han 9 par handskar och siden till
halsdukar. Handskarna torde möjligen delvis ha varit
ämnade till mor och systrar. Men att den unge Artur
var omsorgsfull om sitt yttre kan man se av att
barberarn och pomadan äro stående utgifter år efter
år. Litet mer offras numera även på kamratfester.
Han dricker punsch med <i>Hjalmar Holmgren,
Nordenskjöld, Schram</i> m. fl., som uppräknas i utgiftsboken,
för hela 2 riksdaler. En och annan gång bjuder han
också på middag. För 10 vänner går det till 8
riksdaler och 60 öre inklusive 2 buteljer madeira. Med
<i>Frithiof Holmgren</i> åt han middag för 3 riksdaler. Och
en gång tar han några kamrater på sängen med 8
flaskor sodavatten för 2 riksdaler.

Studentmötet i Köpenhamn 1862 tar ett väldigt hål
i kassan, 305 riksdaler. Utgifterna äro även där lika
detaljerat uppskrivna. Han köper »Kirsbär» för 4
skilling och ½ bajer för 6 skilling. Hur enkelt
och indraget studenten än levde, så var han ytterst
kamratlig och vänsäll. Biskopinnan Grafström omtalar
ett roligt exempel härpå. Hon skriver: »Troligen var
det vid Arturs Phil. Cand. examen som han till en
sexa inbjudit 'några vänner' och vid hvilket tillfälle
äfven Far reste till Uppsala för att deltaga i festen.
Vid inträdet i samlingslokalen fann han församlade
bortåt ett hundratal gäster. Far vände sig då till <i>C.
R. Nyblom</i> och sade: 'Hvad vill detta säga? Artur
sade att han skulle bjuda några af sina vänner, och
här ser jag en sådan mängd människor.' 'Ja, snälla
Farbror', svarade N., 'det är också bara de <i>aldra
närmaste</i> vännerna. Skulle <i>alla</i> vännerna ha kommit,
hade det blivit ett par hundra.'».

En förteckning över vännerna innehåller även
marginalanteckningar över när de första gången
möttes. »På min serenad för Valborg Hallström när
porten på Svartbäcksgatan fick resa.» »På
nationssalen samma dag som Muffe tenterade för Schröder.»
»På en musikbjudning hos Josephson» o. s. v. För
de flesta står deras födelseår och vilken nation de
tillhöra och när de inskrevos som studenter.

Beväringskamraterna äro också bokförda. Vännen
Frithiof Holmgren var förste korpral. Fullständigheten
i alla anteckningar vad de än gällde är alltid lika
anmärkningsvärd.

Några av Arturs intimaste vänner, Calle Nyblom,
Fredrik Björnström och Frithiof Holmgren, voro som
barn i huset hos hans gästfria föräldrar såväl i
Stockholm som på deras sommarställe utanför
Stockholm, på Haga. De tyckte sig äga en mor i Arturs
mor. Arturs förhållande till sina närmaste vänner
framgår av ett brev från Frithiof Holmgren som
skriver 1857 att hans liv känns lyckligare alltifrån
studentmötet föregående år. »Väl rasade stormen
någon gång i mitt inre, väl lade det gamla vemodet
sin tunga, all kraft förlamande hand öfver mitt väsen
men då hade jag dig, din öfverseende vänskap...
du har gjort mig mera godt än du måhända tror och
vet. Med lätt hand har du många gånger gjutit fridens
helande balsam i djupa sår. Du anade det kanske
icke, men det var dig jag sökte när det var mörkt
omkring mig, mörkt i djupet af min varelse — ju
mera jag tänker derpå ju större växer min
tacksamhetsskuld. Gud vet hur det nu hade varit med mig
om jag ej haft dig. Jag kan aldrig nog tacka dig.»

Han talar även om det stora och lyckliga inflytande
Arturs mor och systrar haft på honom. Även för
detta har han Artur att tacka, som hade öppnat sitt
föräldrahems dörrar för honom.

Det Hazeliuska husets gästfrihet mot ungdom visste
knappt av några gränser. Vid studentmötet i Uppsala
1856 satt överste Hazelius i mottagningskommittén i
Stockholm. Han skrev till sin son: »Mamma och
flickorna be dig taga med dig hyggliga studenter.»
Härom skriver biskopinnan Grafström: »Artur hade
fått tillåtelse att bjuda några få af sina vänner att
från Uppsala medfölja till Stockholm, under det
studenterna voro här. På väg <i>till</i> Uppsala passerade
de norska och danska gästerna Stockholm endast med
ett kort uppehåll för en tillställning på Börsen. Vid
återkomsten <i>från</i> Uppsala skulle de firas här i
hufvudstaden under några dagar. Under förberedelserna till
emottagandet brefväxlade vi ofta; för hvarje bref som
kom från Artur hade antalet gäster som han önskade
få husrum för i hemmet ökats och dagarna före
gästernas ankomst hade antalet gått upp till 20
studenter. Så drillade han med sin älskade moder.
Hvar skulle nu dessa herbergeras? Jo, i den stora
lärosal, som under vintrarna begagnades för att inom
dess väggar inplugga... ämnen hörande till unga
blifvande officerares utbildning; just där bäddades på
de långa borden, så långt utrymmet medgaf, och då
det ej räckte, flyttades tältsängar in. Hvarifrån togos
madrasser, kuddar, filtar? Jo, familjens vänner fingo
äfven lemna af sina förråd. Färdigt såg det mycket
trefligt ut... Men ej nog med denna gästfrihet. Till
Drottningholm hade kungen inbjudit de unga
skandinaverna, och man färdades dit båtledes... Artur kom
fram till Mor och frågade om han ej finge be några
kamrater (utom de 20) komma hem till kvällen för
att få litet dans och sång. Mor, van vid dessa frågor,
svarade som vanligt jakande, och vi systrar skulle få
bedja några bekanta... Men man må döma om
Mors förskräckelse, då det befanns att de vid
Riddarholmen samlade gästerna, som Artur inbjudit, jämte
våra unga flickbekanta uppgingo till ett 70-tal. I god
ordning tågade hela sällskapet med Mor i têten till
hemmet vid Mästersamuelsgatan, der ljus tändes i
alla rum och der i hast ordnades en enkel souper.
(Mat fanns i hemmet, der var öppen taffel för studenter
och besökande hela dagarna under det mötet pågick)
— Far som återkom senare, hade just glatt sig åt
hvila och sömn, då han fick se våningen upplyst och
hörde sång samt musik samt såg huru de unga
svängde om i dans, men han var ej sen att vid
inträdet i salen deltaga i upproret.»
<img>Generalmajor Johan August Hazelius, Artur Hazelius’ far.</img>

Far och son voro tydligen lika gripna av entusiasm
för skandinavismen och för ungdomens uttryck för den.

Under detta möte blev Artur god vän med »nummer
ett bland norrmännen», som han kallade den då
okände unge <i>Björnstjerne Björnson.</i>

1857 gjorde Artur Hazelius en vandring i Dalarna.
På denna färd grundlades hans sedan aldrig
förminskade kärlek till dalfolket. Nästa år skriver <i>Igel</i>
<i>Karin Hansdotter</i> i Mora om sig och hela sin familj.
Hon skall »träda i Brudstol» med <i>Catim Anders
Ersson</i> till påsk, men först vill hon gärna resa till
Stockholm på arbete och träffa sina vänner. »Och
det är min största önskan att den tiden få träffa dig
i Stockholm om du på något möjligt vis kunde slita
dig från Uppsala, nog vet jag att dina föräldrar och
syskon emottaga mig vänligt då jag gör dem
påhelsning, men det vore ändå förträffligare om jag kunde
få träffa dig.»
<img>Fru Louise Hazelius, f. Svanberg, Artur Hazelius’ moder.</img>

I ett annat brev heter det »Det skulle obegripligt
mycket fägna oss alla här hemma om vi någon gång
blefve ihågkomna med ett litet svar på dessa enfaldiga
men välmenta rader.»

En vacker bild av hur den unge studentens brev
mottogos i Mora ges av en studerad moraman,
<i>Svedelius,</i> 1858. Han skriver »Innan våra snälla
kullor kunna komma sig i ordning med något bref,
vill jag med dessa rader förekomma dem samt å
deras och egna vägnar uttala den hjertligaste och
uppriktigaste tacksamhet för de utomordentligt snälla
bref som vi med sednaste post hade det kära och
dyrbara nöjet att få mottaga ... jag ville i dag hellre
tala om den innerlighet i hjertats känslor hvarmed
våra dalkullor, de enkla själarna, ha mottagit de bref
som de tid efter annan fått att se sig hågkomna så
fjerran ifrån oaktadt deras ringhet och enfald. Brefvet
till Igel Karin har jag för det större afståndets skuld
ännu ej varit i tillfälle framlemna, men till Noret
gick jag i går e. m. vetande mig vara dubbelt
välkommen med brefvet i hand. »Liten Carin» var borta
och spann garn i Grannens fjös. Far hackade ris på
gården, Mor Kerstin var på sjukbesök i grannskapet
och lilla Anna ensam i den snygga och trefliga stugan.
Efter den första barnsliga ... hälsningen sköt Anna
af som en pil bort i fjöset och som en annan pil flög
Carin snart mig till mötes, röd och vit om kinden
som en majros i dalen ... Brefvet från dig framtogs
och den första läsningen skedde ... Mor Kerstin steg
in — ty Far hade sprungit bort att hemta henne hem.
Det var ju högtid i stugan. Nu följde den andra
läsningen under strida tårar öfver den fromma och
välmenande moderns kinder. Vignetten besågs och blef
beundrad, ett sådant 'fint bref' hade ju icke sedan
Adams tid varit sett i Noret, jag sökte tolka husens
betydelse; pekande på Gustavianska Cupolen, sade
jag, måhända med en viss poetisk frihet 'der sitter
Artur och läser'. Mor Kerstin bara vaggade hufvudet
och sade 'oh, oh', någonting för henne särdeles
egendomligt. Nu tog Carin sitt klenodium och lade det i
sin kista i kammaren, det inre gemaket, men
monntro det länge fick ro? Nej, Nej, nu kommo mostrarna
Anna och Greta ... vidare morbror Janne och hans
hustru <i>Smids Carin,</i> för att ej tala om två små Annor
och en liten Kerstin. Nu följde <i>tredje</i> läsningen under
spänd uppmärksamhet och hjerteligt bifall öfver det
präktiga brefvet, hvilket dess snälla egarinna nu kan
mera ostördt förvara, och som hon säkert kommer
att ännu en gång läsa och läsa omigen. Brefvet har
bildat epok inom Hanssonska familjerna, en ny
tideräkning har begynt, både den Julianska och
Gregorianska äro från i går föråldrade i Noret...

Medan jag nu är med tankarna inne i folklifvet,
vill jag nämna några ord särskildt om den Hanssonska
<i>ätten.</i> Så säger jag med flit, ty aristokrater äro vi alla
och icke minst bönderna. Moragubbarna veta ej stort
hvad ett »Riddarhus» är och sanningen att säga
<i>ridderliga</i> äro de icke. Men deremot förstå de sig mycket
väl på skillnaden mellan att ega intet utom en
bofällig stuga och att skatta till staten för ¼ eller ½
Rote.

Den Hanssonska ättens anor gå långt tillbaka och
har utgrenat sig äfven till Tärnäs by. Den har också
eget grafställe med tackjärnsskifva och lång
inscription öfver förfäderna i 100 år.»

Man förstår att det var sällsynta egenskaper och
ett enastående varmt hjärta som kunde så vinna
allmogefolkets kärlek och beundran som det tydligt
framgår av Svedelius' brev.

Denna kärlek tycks ha varit lika stor hos gamla som
unga. Artur är deras bästa vän. Honom betro de
både sorg och glädje. De skriva älskliga, troskyldiga
brev till honom om allt som rör deras dagliga liv,
ofta med brister i stavningen som visa att
folkskoleundervisningen på den tiden inte var så god som nu.

Dessa brev tala det tydligaste språk om Artur
Hazelius' förhållande till dalfolket och må därför
anföras.

Igel Carin skriver »Alla vi kullor längta att få bref
från vår käre vän Artur... Vi glömma dig icke,
glöm du icke eller oss Dina trogna vänner.»

En 17-årig kulla skriver ett litet rart brev och ber
Artur komma upp till dem. Hon berättar hur hon
och hennes kamrater spinna och sjunga i fjöset och
att hon håller så mycket av alla slags djur och även
blommor. Hon hade fått frö »så att i sommar oppas
jag få micke blommor i min lilla trädgård».

<i>Bud Kerstin Olsdotter</i> i Mora tackar för alla
»nöjsamma samtal vi afva aft oss emellan och för alla
gåfvor vi afva erhållit». Systern <i>Bud Elin</i> tackar för
böcker och »hönskar» Artur hälsa och lycka. <i>Bud
Per Olsson</i> skriver också. Alla »hönska» honom Guds
nåd och frid.

<i>Bud Eric Olsson</i> ber Artur till fadder åt sin flicka,
Smids Carin Ersdotter, och kallar Artur sin »kära
och helskade ven» och hoppas få träffa honom i
himmelen och på det stora bröllopet där om de inte
få råka honom här på jorden.

Bud Eric sänder honom en orre »en liten ting men
vi ville gifva den med godt hjerta».

Breven undertecknas ibland av en lång rad
församlade. Artur var och förblev dalfolkets liksom
gemensamma och dyrbara egendom. Detta framgår
ur en mängd brev under årens lopp och visade sig
allt klarare när hans verksamhet senare ställde honom
i ännu närmare beröring med folket i alla delar av
Dalarna.

Redan i början av 60-talet kan man se skymtar av
den blivande samlaren i fullständiga namnlistor på
kvinnor och män som han träffar i Noret och Risa.
Flera låter han skriva sina namn själva (1861), mest
kvinnor.

På sina vandringar kunde han leva under de mest
primitiva förhållanden. Han fick äta bröd som var
bakat delvis på mjöl av kreatursben. Han kunde bo
i stugor där grisen spatserade in och takdropp
högeligen besvärade honom o. s. v. Men allt försonades
med bekantskapen med de enkla och gästfria
människorna. Oftast fick han omöjligen betala för vad
han förtärde.

Folkets musiksinne fängslar honom redan nu. Han
träffar en bonde, <i>Olof Olofsson,</i> som sjöng svenska
och norska visor till gitarr, dem han hade lärt i
böcker som han förskaffat sig. Detta intresserar
Hazelius mycket.
</chapter>

<chapter name="Artur Hazelius på lärarbanan">
<h2>Artur Hazelius på lärarbanan.</h2>

Sedan Artur Hazelius 1860 promoverats till fil.
magister efter att ha försvarat avhandlingen
»Inledning till Havamal», kom han in på lärarbanan först
som huvudlärare i modersmålet i den av hans far
omhuldade Nya Elementarskolan år 1861 och så vid
Högre Lärarinneseminariet år 1864. Vid båda dessa
läroverk lämnade han ganska djupa spår efter sig.
Härom säger <i>Theodor Mazèr</i> i sina »Människogestalter»:
»Han själf och hans undervisning utgör ett af de
käraste och djupaste intryckta minnena från min
skoltid. Aldrig skall jag förgäta den vackra
sommardag då jag gjorde min första egentliga bekantskap
med honom. På den tiden var det ju ’fri flyttning’
hela läroverket igenom. Man tenterade i ämne efter
ämne och flyttade till högre klass, när man fullgjort
alla profven. Jag hade begärt att för den unge, nyss
tillförordnade vikarien i modersmålet få tentera. Genom
ett synnerligen vänligt affattat bref kallades jag
därför på bestämd tid ut till Haga, där hans föräldrar
den sommaren slagit ned bopålarna. Glad och frisk
kom han emot mig utanför byggnaden, ännu iklädd
den hvita studentmössan. Vår samvaro därute glömmer
jag aldrig. Visst gjorde han sig underrättad om
kunskaperna, men på ett sätt som öppnade för mig
dittills icke anade utsikter öfver vårt språk. Aldrig hade
jag förstått att ämnet 'modersmålet' kunde bli
föremål för sådan behandling. Och så den glödande
kärleken till och hänförelsen för detta älskade och sköna
modersmål. Han hade fångat mitt hjärta och jag
började fantisera öfver hvilken härlig lifsuppgift det skulle
kunna blifva att få undervisa i ett sådant ämne...
för hvarje gång man i ett så kallat läxlag fick 'läsa
upp' för honom, förstod man, att reformplaner med
hänsyn lill modersmålels behandling och användning
jäste inom honom. Och när man ville fråga och var
intresserad af att få spörsmål lösta, hur hjärtligt
förnöjd såg han ej då ut! I korta upplysningar kunde
han ofta inlägga hänvisningar som föranledde
lärjungen till små undersökningar och forskningar på
egen hand... Han ville frikostigt gifva hvad man var
hågad att taga emot.

På hans förslag och genom hans omsorg grundades
ett lärjungebibliotek, och var han angelägen om att
vid dess utvidgning tillse att vi fingo göra bekantskap
med det bästa inom svensk litteratur... den glödande
kärlek till Sverges gamla bygd, dess folk och dess
språk, som kom honom att göra sitt lifs allra största
och varaktigaste insats, den kände vi 'elementarister'
redan i hans ungdoms läraregärning andas oss till
möte. Jag tackar honom än i dag för hvad han gaf
mig som yngling och skall intill lifvets slut välsigna
hans minne.»

Dessa ord av en åldrad lärjunge om den unge
Hazelius torde vara nog för att ge en uppfattning av
Hazelius' betydelse även på lärarbanan. Men vi vilja
dock tillägga att som lektor i svenska språket och
litteraturhistoria vid seminariet vann han elevernas
tillgivenhet i så hög grad att de framdeles i alla delar
av landet blevo hans uppoffrande och förstående
hjälpare.

Som språkforskare, språkrensare och
språkreformator har han också otvivelaktigt satt värdefullt märke
efter sig bland annat i »Läseböcker för folkskolan»,
»Fosterländsk läsning för barn och ungdom» m. m.
Den ännu pågående rättstavningsstriden härleder sig
till stor del från en av Hazelius' avhandlingar.
Däremot hade hans iver för iakttagande av substantivens
genus ingen vidsträcktare påföljd. Det gick inte att i
strid mot utvecklingen genomföra att man skulle säga
klänningen hon och kjolen han, väggen hon och
spegeln han o. s. v. Visserligen var allmogen och är väl
ännu i många landsändar trogen det gamla
språkbruket, men i städerna och i författares prosaskrift
föredrages fortfarande det bekvämare <i>den</i> och <i>det</i> för
döda ting.

Artur Hazelius själv skulle aldrig ha kunnat
försynda sig härvidlag. Han sade och skrev »hon» om
stugan, soffan och väggen, »han» om månen och stolen
m. m:

En lång ordlista där en halländsk skjutsgosses
insikter rörande sakers genus finnas bevarade visar
Hazelius' djupgående studieintresse i denna fråga. På
språkområdet har han emellertid haft många både
föregångare och efterföljare som ha gjort det svenska
språket lika stora tjänster som han.

Ett helt annorlunda stort och oskattbart verk för
sitt folk och sitt land och dess huvudstad var den
hugstora anden kallad att utföra. Jätteskapelserna
Nordiska museet och Skansen hade med säkerhet
ingen annan än Artur Hazelius förmått att
frambringa. Det fanns ingen som på den tiden förstod
betydelsen av att rädda undan förstörelse de gamla
klädedräkterna och bohagstingen från svunna tider
eller som insåg vikten av att tillvarataga och
åskådliggöra det svenska folkets odlingsminnen, dess
levnadsvanor, seder och bruk m. m. genom tiderna och
inom alla samhällslager.

Ingen mer än Artur Hazelius ägde heller de
personligen underbart vinnande egenskaper och den på
en gång vidsträckta och intima bekantskap med såväl
allmogen som de så kallade högre stånden som gav
honom hjälpare i arbetet inom alla delar av inte
blott vårt eget land men också grannländerna. Och
detta inom praktiskt taget <i>alla</i> samhällsgrupper.

Utan Artur Hazelius’ varma hjärtelag och milda
väsen och utan hans okuvliga energi, hans osjälviskhet
och viljestyrka hade man heller inte kommit långt
i detta arbete som var, man frestas att säga
övermänskligt påfrestande.

I årtionden rönte det ett så hårt motstånd och
så mycket oförstående, att man måste fyllas av den
högsta beundran för Artur Hazelius och hans kärlek
till Sverges land och folk när man får kännedom om
vilka lidanden han har utstått och med vilken
gränslös självuppoffring och samvetsgrann trohet i arbetet
han nådde det stora målet.
</chapter>
<chapter name="Artur Hazelius’ storverk">
<h2>Artur Hazelius’ storverk.</h2>

Första gången en skymt av den blivande stora
skapelsen Nordiska museet framträdde för min syn
var den 18 augusti 1869, då flera medlemmar av
familjen Hazelius
voro samlade i
Uppsala på vännen
Frithiof Holmgrens och
mitt bröllop. Arturs
syster <i>Jenny</i>
berättade då att Artur hade
varit i Vingåker och
kommit hem med en
hel hop bindmössor.
Hon tyckte att ett
par kunde väl ha
varit nog att gömma
på för kuriositetens
skull och skrattade
hjärtligt åt broderns
lustiga idé.
<img>Sofi Hazelius f. Grafström.</img>

Artur sade några
ord om att det kunde
få betydelse att man
insamlade dylikt
innan det vore för
alltid försvunnet. Hans tanke slog ned som en blixt
i mitt sinne. Från den stunden var jag livligt
intresserad för hans då ännu inte ens påbörjade verk.

Artur Hazelius var sedan 1864 gift med <i>Sofi
Grafström,</i> dotter till prosten Grafström i Umeå. Så länge
hon levde var hon hans trognaste assistent i arbetet
och följeslagare på alla resor. Även hon tjusades av
dalfolket och blev dess vän och ombads till fadder
hos vänner. Hur intensivt hon delade sin makes syn
på Dalarne framgår ur hennes dagbok under en resa
där 1872. Hon skriver: »Den 7 juli — en härlig dag
som länge skall lefva i mitt minne. Klockan omkring
half sju voro vi nere vid Barkbacken för att taga
emot de väntade båtarna. Det var den fagraste
sommarmorgon. Siljan låg som en spegel. De grönklädda
stränderna med sina byar här och där bildade en
vacker och intagande tafla, men som den norske
skalden säger: 'Naturen er skjön kun ved hjerternes
slag, som en blomst på den elskedes bryst.' Här var
naturen dock skön i sin stillhet och i sig själf. Men
hur klappade dock ej hjärtat med starkare slag, då
man fick se bakom udden den ena båten efter den
andra närma sig med raska årtag. De röda och hvita
dräkterna skimra mot solen. Kullorna sitta på
båtkanten och bilda en krans af kraftiga färger.
Gamlefar synes högtidlig i aktern, vid styret. Tio par åror
sätta fart i den stora, långsmala båten, som rymmer
mer än femtio personer.

Man tänke sig mellan 30 och 40 sådana båtar nästan
på en gång framskridande på den solbelysta
vattenytan! Hvilken på en gång praktfull och obeskrifligt
intagande syn! Det var omöjligt att utan tårar betrakta
detta sällsamma skådespel.»

Artur Hazelius säger själv om dessa båtfärder: »Den
som ej sett en sådan båt, vet ännu ej hvad folklif i
Dalarne vill säga.»

Ett vackert prov på dalfolkets kärlek till Artur och
Sofi Hazelius utgör ett brev från Bud Eric Olsson i
Mora. Han har gått miste om att träffa dem emedan
han låg borta på fäbodarna när de hade besökt Mora.
När han kommer hem och erfar att de varit där
skriver han: »Ja jag, eller vi, blef så lessen så att
jag visste knapt var jag var, jag som nu ventat på
eder, att få se eder i Mora i så många år... om jag
icke ventat så micket så hade det icke varit så svårt...
nu är det så ledsamt så jag kan icke det omtala icke
blott för mig utan äfven för min hustru som har
blott hört tals om eder. Och särdeles ledsamt var det
för edra kära gudbarn som hade ventat få se eder,
som de så ofta fått höra talas om och äfven fått så
många kärleksgåfvor ifrån... åtminstone så micket
som en bägare vatten hade vi kunnat gifva eder, och
det af <i>kärlek.</i> Och kärleken den väger mera än <i>silver</i>
och <i>guld.</i>»

<img>Kyrkbåt, Leksand.</img>

Brevet undertecknades med alla
familjemedlemmarnas namn.

Makarna började sitt äktenskap under ganska små
ekonomiska förhållanden. <i>Fredrika Bremer</i> skriver
ett karakteristiskt brev till Sofi med anledning av
hennes förlovning med Artur. Det har sitt intresse
därför att det var som en profetia om det blivande
förhållandet mellan det unga paret. »Högaktning är
ett praktiskt ryggstöd åt kärleken... Jag lyckönskar
dig att börja ditt nya lif i <i>små</i> snarare än stora
omständigheter. Detta är så mycket bättre för den
husliga sällhelen. Makarna lefva innerligare och mer för
hvarandra när de måste arbeta för hvarandra. Man
lägger sin kärlek, sin personlighet i hvarje smula af
lifvet. Man har mindre förströelser, man växer
andligen och själsligen samman inifrån utåt, eller från
roten mot höjden likt de vackra bok-trädgrenarna
som jag stundom beundrat i Skånes parker som
symboler af ett fullkomligt äktenskap.» Deras äktenskap
blev sällsynt lyckligt. Gemensamt strävade de för höga
ideal. Från och med att Artur Hazelius började sitt
samlingsverk var hans hustru med om det.

I sin »Nordiska museets historia» berättar han att
han redan 1870 under en resa i Dalarna rönte ett
livligt intryck av den styrka, med vilken egenheterna
i folkets seder började utjämnas även i dessa bygder,
»där vi af ålder älskat att anse allmogen mer än i
andra våra landskap bevara sina fäderneärfda bruk.
Det blef mig uppenbart att man skyndsamt måste
ingripa, om man ville göra sig till godo de
hjälpmedel för forskningen hvilka ännu erbjödo sig i dessa
gamla boningar, som refvos, eller i dessa bohag, som
ringaktades, och i dessa dräkter som bortlades.

Och det gällde att åstadkomma en stark väckelse,
ty de maningar, som fosterlandsälskande män tid
efter annan uttalat till fromma för dessa folkliga
minnen, hade ej framkallat något efter en mera
omfattande plan anlagdt räddningsarbete. Man fortfor ...
att med växande id ur grafvarnas gömslen till vittnen
om en förhistorisk tid frammana stenen, bronsen och
järnet... men man hade icke allvarliga tankar för
det bräckliga material, som är egnadt att sprida ljus
öfver vårt folks lif och seder under de senast
förflutna århundradena, och hvilket material, om det
icke tillvaratages, kanske efter några årtionden vore
hemfallet åt förgängelse.»

Han tänker noga över de olika tillvägagångssätt
man kunde använda för att råda bot på liknöjdheten
och stannar inför tanken på att gripa verket an
oberoende av varje institution och av varje myndighet.
Härigenom skulle man slippa utsätta sig för
äventyret att företaget kvävdes i födseln, säger han.

Försedd med en skäligen klen reskassa börjar han
göra några smärre inköp av föremål som tycktes
honom särskilt utsatta för förstörelse. Som ett minne
av denna resa gömmer Nordiska museet under de
första numren i sin förrådsbok delar av en
längesedan avlagd dräkt från Stora Tuna socken i Dalarna.

På hösten samma år for Hazelius till Östergötland
med ett litet anslag av Svenska fornminnesföreningen
och upptecknade vad han fann av folkdiktning. Redan
1872 i Dalarna samlade Hazelius gamla melodier och
visor, sagor och berättelser <i>direkt från</i> folkets mun.
När han söker skydd mot regn i en stuga sjunger
den mer än 80-åriga <i>Maja Stina Kron</i> många sånger.
Klockaren upptecknar dem.

Även Sofi Hazelius tonsätter sånger som de höra
där uppe.

Folkmusiken fick senare stor plats på hans
friluftsmuseum, Skansen. Både i Östergötland och Småland
fortsatte han i övrigt samlingsarbetet med allt
starkare maning att inte upphöra härmed.

Efter återkomsten till Stockholm försökte Hazelius
vinna en framstående mecenat för den gryende planen
och fick också anbud om ett understöd på den då
som storartad betraktade summan av 5 000 kronor
mot säkerhet i samlingarna och med villkor att de
samlingar som hopbragtes framdeles skulle hamna i
Göteborgs museum. Hazelius avböjde förslaget,
övertygad om att huvudstaden vore rätta platsen för det
museum han drömde om. Själv hade han blott sin
arbetskraft att offra, då han knappast ägde vad som
krävdes för de nödvändigaste levnadsbehoven.

Han erinrade sig livligt den glädje han erfor när
han fick låna 1 000 kronor av en frände och kände
dem såsom »uppslaget till en stor framtidsdröms
förverkligande».

Artur Hazelius' beslut var då genast fattat. Strax
därefter reste han till Vingåkers och Österåkers
socknar i Södermanland. Från dessa dagar i november
1872 räknade han det rastlösa räddningsarbetets början
vara gjord. Och det blev sedan aldrig, praktiskt sett,
avbrutet.

På denna resa bärgades en skörd som var för stor
att rymmas i hans lilla hem. Han hyrde därför ett
par små rum Drottninggatan 87, där han
anordnade en anspråkslös utställning. Men även här räckte
utrymmet snart inte till utan våren 1873 flyttade han
in i den så kallade Södra paviljongen,
Drottninggatan 71.

Här började han genast utföra en alldeles ny plan
till ett etnografiskt och kulturhistoriskt museum. För
att föremålen skulle väcka ett större intresse ville han
visa dem i deras användning. Man skulle se bohagen
i själva stugorna och hur dräkterna buros. Därigenom
skulle ett livligare intryck av folkets seder och lynne
åstadkommas. Han lät en konstnär utföra bilder i så
levande och omväxlande ställningar som möjligt och
klädde dem med en tillkallad Österåkerskvinnas hjälp
i de dräkter han hade insamlat.
<img>Vingåkerstugan i Nordiska museet, södra paviljongen, Drottninggat. 71.</img>
De så skapade interiörerna uppskattades genast av
publiken när på hösten samma år den då så kallade
<i>»Skandinavisk-etnografiska samlingen»</i> öppnades för
allmänheten. Vid dessa folklivsbilder fäste Hazelius
synnerligen stor vikt.

Hela detta framställningssätt av museiföremål var
något alldeles nytt utan föredöme i något annat land.
Likaså det senare friluftsmuseet på Skansen som fått
efterföljare i många främmande länder och i alla
delar av Sverge.

Först 1879 utbyttes samlingarnas första och
långdragna namn mot det i alla avseenden lämpligare
och enklare <i>»Nordiska museet»</i>.

Det folkliga elementet var således utgångspunkten
för museet. Hazelius betraktade alltid
allmogeavdelningen som museets huvudavdelning. Men snart
vidgade han insamlingen till andra samhällsgrupper än
bondens och lade grunden först till hantverkarnas
och skråtidens avdelningar och därefter till
avdelningen för vad han kallade »de högre stånden». Nästa
steg blev grannfolken: 1875 tillkom den norska
avdelningen.

När Hazelius 1880 utarbetade nya stadgar för museet,
låg hela hans plan klar och han uttrycker anstaltens
uppgift i följande ord: »Nordiska museet skall vara
ett hem för minnen, framför allt ur svenska folkets
liv, men även ur andra folks, som med det svenska
äro befryndade. Det skall omfatta alla klasser, således
icke endast allmogen, utan ock medelklassen och de
högre stånden. Och då dess syfte skall vara att på
samma gång gagna vetenskapen samt väcka och nära
fosterlandskänslan, skall det också upptaga och vårda
minnen av svenska män och kvinnor, som i olika
riktningar främjat fosterländsk odling och ära.»

Samlingarna växte alltifrån sin början så raskt, att
1874 Norra paviljongen kunde öppnas med föremål
från Norrland och Lappland, en stuginteriör från
Delsbo i Hälsingland och landskapsbilder från Järvsö
i Hälsingland och en höstflyttning i Lule lappmark.

År 1876 gör Hazelius' blivande amanuens, <i>Per Gustaf
Vistrand,</i> en resa i Småland. Han har blivit så
intresserad för företaget att han ägnar största delen av sin
sommar åt att hjälpa Hazelius utan annan lön än att
han får resekostnaderna ersatta. Han skaffar en mängd
värdefulla saker. Hazelius har nu lyckats att få fri
järnvägsfrakt för museet, så man slipper tänka på
den utgiften.

I brev till Vistrand påpekar Hazelius bland det
som bör eftersökas bl. a. straffstockar, kyrkspön,
fot- och handbojor vid tingsställena, snibbskålar
m. m. »Glöm ej allt hvad till vidskepelse hörer»,
skriver han.

Hazelius berättar vad han själv har lyckats infånga
i Dalarna där han just hade varit. Det var bland
annat prov på lieskaft, slaga m. m. — som också bör
eftersökas. Av värdefulla saker bör tas så många
exemplar som helst.

Mer än 50 kronor en och annan gång kan Hazelius
inte sända till inköpen. Han uppmanar Vistrand att
söka förmå magnaterna på de stora egendomarna att
skänka sina gamla praktvagnar och praktslädar. Han
tänker även på andra områden. »Glöm ej att i hvarje
stad göra en ordentlig razzia efter minnen från den
gamla skråtiden, ämbetslådor, sigillstampar,
välkommor af silfver, tenn eller koppar, pergamentbref,
klubbor, sparbössor, handlingar och protokoll,
mäster-prof o. s. v. Inom hvarje yrke böra sådana saker
efterfrågas och noggrann anteckning göras hvart dessa
saker tagit vägen då de ej kunna på stället återfinnas.
Gör för detta ändamål gärna en ny resa till
Karlshamn, men då en <i>ytterligt</i> noggrann undersökning
<i>inom hvarje yrke...</i> Brandsaxar och andra
brandvaktsattribut, hattar, trummor, korsgevär m. m. som
kan finnas på en rådstuguvind. Så i alla städer. Sätt
upp det på er promemoria. Alla gamla lerkrus och
åldriga porslinsfat... Skrif flitigt och utförligt.»

Artur Hazelius hade 1874 den gränslösa sorgen att
förlora sin älskade hustru, då hon gav livet åt deras
son. Men arbetet blev honom en tröst. Det dövade
smärtan att varje ögonblick av dagen vara upptagen
av tanken på det stora verket.

Under senare hälften av 70-talet börja även hans
oerhörda ansträngningar för att skaffa en egen byggnad
åt de rika samlingarna. Till alla övriga kraftprov han
utförde hörde också det uppseendeväckande
deltagandet i världsutställningen i Paris 1878. Den flygel i
Trocadéropalatset, vari museets utställning var
inrymd, utgjorde ständigt en av de största lockelserna
på hela utställningsområdet. Dit strömmade skaror
av åskådare.

Men endast efter förtvivlade motgångar hade det
lyckats den outtröttlige Hazelius åstadkomma denna
för Sverge betydelsefulla utställning som kunde visa
världen något alldeles nytt. Knappt voro golven
inlagda i de tillämnade stugorna, skriver han, så
förklarade Sverges kommissarie att han inte längre kunde
avstå några medel för den svenska avdelningen. Det
lämnade anslaget och alla för ändamålet insamlade
medel voro uttömda på förberedande anordningar.

När Hazelius säger att dessa bekymmer under
halvannan månads tid höra till de svåraste han upplevat,
kan man förstå att de voro så stora att helt visst var
och en annan i hans ställe skulle ha uppgivit hela
företaget. Slutligen fick han — naturligtvis på eget
ansvar som vanligt — upplåna bland landsmän i
Paris de oundgängliga medlen. Och så kunde han
öppna utställningen utan minsta ändring i den
ursprungliga planen.

Utställningen fick guldmedalj och ett hedersdiplom.
Sverge blev genom denna utställning mycket
uppmärksammat och berömmande omtalat i hela den
utländska pressen.

Förutom allt arbete för att inom alla delar av landet
själv eller genom andra uppsöka och förvärva
föremål av alla möjliga slag bar Hazelius hela den
ekonomiska bördan. Efter hans fars död gav ju arvet
någon hjälp, men stora summor därutöver krävdes
till utgifterna för resor, inköp, lokalhyror och
avlöningar åt den växande tjänstepersonalen. I början
var hans hustru hans enda amanuens och han själv
både intendent, konservator, kamrer och även
vaktmästare. Först 1875 fick han till medhjälpare fröken
<i>Tekla Kistner</i> som sedan intill sin död var hans
outtröttliga biträde.

Under de första åren gavs intet understöd av
allmänna medel. Först 1875 beviljade riksdagen 5 000
kronor. Detta anslag höjdes 1876 till 7 500 och 1879
till 11 600, 1881 höjdes anslaget till 16 000 för att
därigenom styresmannen skulle kunna beredas någon
lön. De årliga anslagen täckte emellertid inte ens de
betalade hyresbeloppen. Vid 1890 års riksdag höjdes
anslaget ytterligare till 25 000 kronor, vilken summa
1901 fördubblades och är nu cirka 175 000 kronor.
Stockholms stad beviljade först efter Hazelius' död
15 000, längre fram 40 000 kr.

Ofta visste Hazelius inte dagarna före de dryga
hyrornas erläggande var han skulle ta pengarna från.
På samma sätt med räntorna på de alltjämt växande
skulder han måst göra. 1876 räcktes honom hjälp i
nödens stund genom ett konsortium av 15 personer
som lånade honom 50 000 kronor mot 6% ränta.
Lånet var ouppsägbart under tre år, vilket gav en
smula andrum.

De förödmjukelser denne stolte man underkastade
sig när han gick från den ene till den andre under
oupphörliga och ofta fruktlösa låneförsök, det kan
ingen tänka sig som inte under denna tid åtnjöt hans
förtroende angående dessa oerhörda bekymmer. De
belopp som han mestadels i småposter lånat eller
omsatt uppgingo vid slutet av 80-talet till omkring
en million och vid 1898 års slut till över tre millioner.
För alla dessa lån hade han alltid iklätt sig
personligt ansvar.

Våren 1883 skriver han till en vän om
lånevedermödorna som varit »mitt dagliga bröd som jag tåligt
fått bita i, fast det nu är mer än vanligt beskt». På
hösten samma år heter det »Om du endast visste
med hvilka bekymmer jag kämpat och kämpar dessa
dagar. Jag dricker järnvatten för att stärka mina
nerver och stålsätta mig i striden.

Det är ingen leksak att hafva mer än 12 000 kronor
i obetalda räkningar och en sväfvande skuld på mer
än 30 000 med växlar på tusentals kronor som skola
betalas om en vecka med mödosamt upptagna lån,
som också skola betalas efter en eller annan vecka,
att vidare få skrifva bref på bref med bleklagda nej
till svar, att vandra fåfänga fjät i rika mäns trappor
och tala för döfva öron i deras salonger.

Och så att inte kunna få någon kraftig hjälpare
som litet ville dela bördan, då det dock gäller en stor
sak. Stockholm är då i många fall ett bedröfligt
samhälle. Inga penningar och sällan en blick i stort. <i>Att
tänka stort fast vi äro ett litet folk</i> — detta som man
borde predika för dem, på taken, förstå de så litet.

Ibland vore jag frestad alt tro att jag förlorat
förmågan att vinna folk, men så upplefver jag ett och
annat som fastän i sig själft mången gång obetydligt
dock verkar stärkande och lifvande. I går var jag
t. ex. hos en rik grosshandlare och måste i hans frus
närvaro framföra mitt ärende. Vänligt men afgjordt
afböjde han min framställning under det att den
älskvärda frun, som jag för öfrigt icke alls kände,
tydligen smått gripen af det förda samlalet, med
rörelse och värme tog min hand och sade: 'Om <i>jag</i>
får något, så vill <i>jag</i> ge.'

Åtskilliga andra har jag nog också vunnit — jag
tror det bestämt — men de kunna intet göra <i>nu.</i> Och
då skall jag i denna månad utbetala eller omsätta
10 000 kronor, i november 5 000 och i december 4 000
att ej tala om räkningarna.»

Men ej nog med alla dessa bekymmer: därtill
anfalles han i tidningarna: Om man också här och var
tar hans försvar, så äro dock försvararna
uppenbarligen i minoriteten. »Det är som vore jag en stor
förbrytare», skriver han 1879, »och man retar upp sig
till raseri. Mitt svar skall du, hoppas jag, finna i
Dagbladet i morgon... Summan är att jag skänker
staten hela museet, utan att förbehålla mig själf ett
öre för de sju årens arbete.» För en gångs skull
rinner harmen över, och han fortsätter med en för
honom ovanlig bitterhet:

»Jag har svårt att se detta anlopp annat än som
en skam för hufvudstaden. Det vore icke illa om från
landsortspressen någon protest kunde afgifvas mot
den i siden och ämbetsrockar klädda salongspöbelns
oförsynta anspråk. Sådan må komma eller icke, så
får jag trösta mig med ditt och andras förtroende.»

Det fanns ingen gräns för Hazelius' offervilja. Han
berättade hur han en gång hade haft en växel som
ovillkorligen måste inlösas. Det hade han ju nästan
ständigt, men alla försök att få låna pengar eller att
få hjälp hade denna gång varit förgäves. Dagen var
redan inne, och ingen annan möjlighet fanns än att
ta allt sitt bordssilver, och vad långt värre var, att
gå i den älskade avlidna hustruns chiffonjé och ta
fram hennes dyrbara smycke som hon hade fått i
bröllopsgåva, och så vandra med det till pantlånaren.
Han gick med tunga steg ut genom dörren. Då stod
där en för honom okänd herre, som kommit för att
ge honom 500 kronor. Därmed var han räddad och
kände sig lycklig att få lägga tillbaka sin hustrus
smycke, som det hade varit honom en sådan smärta
att nödgas tillgripa.

Han tar väl vara på varje liten ljusglimt, varje
smula uppmuntran och det stärker hans hopp om
bättre tider. När lyckan står honom bi, sändes ett
jublande brev: »Ingen dager synes än, men stjärnorna
de tindra». Glädjen var framkallad av att en
grosshandlare »med varmt hjärta» hade givit honom 200
kronor.

Utåt visade han alltid ett glatt ansikte, hur
förtvivlad den ekonomiska situationen än kunde vara.
»Det är ej värt att se för mycket på svårigheterna.
<i>Trotsa dem och gå på»,</i> skriver han. I sitt innersta
var han ju optimist av renaste vatten. »Det <i>skall,</i> det
<i>måste</i> gå. Annat får helt enkelt icke komma ifråga»,
heter det i ett brev.

Redan 1873 hade Hazelius tillkännagivit att alla
till museet lämnade gåvor voro att anse såsom en
svenska statens egendom, som han förvaltade. Han
sökte efter en form för överlåtelse och inlämnade
1879 till regeringen anbud om statens övertagande av
museet, varvid han inte fordrade annat än att en viss
del av museets skuld skulle gäldas och att det
lämnades honom fria händer att verka för
samlingarnas utveckling. Skulden var 66 600, varav staten
skulle betala 50 000 och Hazelius resten. Staten
skulle erhålla såväl alla samlingarna som kontant två
fonder på tillsammans 90 000 kronor.

Trots Vetenskapsakademiens och Vitterhets-,
historie- och antikvitetsakademiens tillstyrkande avslogs
förslaget. Och Hazelius sörjde inte över det, tvärtom.
Han hade nämligen fruktat att den frihet som hade
varit museets livsluft kunde gå förlorad men inte
kunnat finna någon annan form. Nu var alltså friheten
bevarad.

Långt förut var statens rätt försäkrad genom
lagfaret testamente. »Är nu denna ställning osäker»,
skriver han i brev 1878, »så är det emellertid genom
denna som samlingen så hastigt utvecklat sig. Friheten
har varit dess lifsluft. Ingen direktion, inga
kommittéer, inga akademier, inga reglementen eller något
vidlyftigt maskineri hafva stäckt hennes vingar.»

Han hittade nu emellertid på ett bättre sätt och
utfärdade ett överlåtelsebrev, varigenom Nordiska
museet ställdes som en självständig anstalt under
egen styrelse för att under all framtid och i alla
väsentliga delar orubbad förvaras, vårdas och förevisas i
Sverges huvudstad. Dessutom iklädde Hazelius sig
personligt ansvar för hela skulden och för alla de
skulder som framgent kunde komma att åsamkas
museet, ända till dess att museets egna tillgångar
kunde medge skuldens gäldande.

Härigenom blev så Nordiska museet en <i>svenska
folkets egendom,</i> just så som Hazelius hade önskat
alltifrån dess början.

En mer värdefull gåva än detta storslagna <i>»Känn
dig själv»</i> hade väl vårt folk aldrig kunnat erhålla.
Det hade också alltid legat Hazelius om hjärtat att
för sina medhjälpare i alla bygder framhålla att alla
gåvor och alla mödor för att anskaffa föremål voro
en skänk till Sverges folk.

Bland alla Hazelius' kraftprov utgjorde inte de stora
basarer han ordnade i Stockholm de minsta. Mitt i
det mest forcerade arbete kunde han dock ge sig tid
att i brev meddela hur företaget fortskred, alla
vänliga löften som givits m. m. Till och med från
London ingå gåvor genom ministern. Chefen för
Kensingtonmuseet erbjuder sig i ett upprop att ta
emot bidrag till Nordiska museet. Åt alla håll skrives
för att stimulera till gåvor till basaren. »Du må tro
att jag jagas», heter det i ett brev. »Alla mina 300
fruar, utskott av olika slag, ledare o. s. v. Själf måste
jag skrifva upprop, så notiser, så samla gåfvor... Tänk
dig att Lacave som förut gifvit ett storartadt bidrag
till vårt industrilotteri, i går lofvade mig att skänka
all scherry, allt portvin och all malaga som behöfves
alla fyra dagarna.» Dessutom fick han några extra
fina viner som en utländsk ministerfru önskade
att få servera åt diplomaterna. Av en annan får han
alla kronljus till belysning av den stora börssalen
o. s. v.

Vid basaren för Skandinavisk-etnografiska samlingen
1879 skrev Frithiof Holmgren en dikt vari han säger:

<poem>
»Den dag kan gry då allt vårt guld ej räcker
att forma bilden af den svunna tid,
hvars spridda spillror glömskans snö betäcker,
hvars hjeltar hvila sig i grafvens frid.
Men må den dag ej gry, då svenskens sinne
sig vänder bort från våra fäders minne.»
</poem>

De två första raderna i denna strof satte Hazelius
som motto över det första häftet i serien »Samfundet
för Nordiska museets främjande».

När Hazelius lyckas få till stånd basarer och andra
tillställningar i landsorten då haglade hjälpande brev
och uppmuntrande ord. Han skriver t. ex. till <i>N. P.
Ödman</i> och ber honom sätta eld i Gävleborna och
uppröra Gävle samhälle. Ödman svarar att samhället
redan är upprört, några av stadens förnämsta fruar
ha sedan någon tid överallt satt flitiga händer i rörelse
för tillverkande av basarartiklar och en stor konsert
skall givas där Ödman lovat sjunga fyra stycken.

Fru <i>Gurli Linder</i> berättar i Ord och Bild 1907 ett
vackert och karakteristiskt minne från hans sista
vårmarknad. En kväll då hon efter flera dagars arbete i
ett av stånden, trött och misslynt sade till Hazelius:
»'Menar doktorn verkligen att vi ska hålla på två dagar
till?' Med en blick i hvilken på ett förunderligt sätt
blandade sig en vemodsfylld trötthet, en bitter känsla
af att ej finna förståelse, och ändå på samma gång
innerlig vänlighet lade han sin hand på min axel och
sade: 'Ni knotar öfver sex dagar. Jag har arbetat i
tjugusju år, dag och natt.' Och det låg öfver hans
ansikte liksom ett skimmer af de orden: Så förmådden
I icke vaka en stund med mig.»

<img>Nordiska museet på Lejonslätten.</img>

Det finns inte en stad som lämnas i ro. Alla sättas
i fart. När Hazelius 1885 hade fått tillåtelse till ett
stort lotteri med 300 000 lotter — dels konst, dels
industri — till förmån för museibyggnaden, då gällde
det att stimulera hela landet att skänka gåvor till
vinster och att sälja och köpa lotter. Som vanligt
måste sådant ske genom brev och muntligen, ty för
upprop är allmänheten »kall som is», skriver han.

Mycket arbete hade han också med att åvägabringa
en stor mängd större och mindre publikationer, som
på något sätt kunde gagna saken.

Men voro mödorna oerhörda så blevo de också
häpnadsväckande snabbt belönade, i det att på dagen
15 år efter det museets första avdelning öppnades,
kunde Hazelius, 24 oktober 1888, ta det första
spadtaget på Lejonslätten och därmed börja
schaktningsarbetet till Nordiska museets väldiga byggnad.

Brevskrivningen skedde alltid nattetid oftast efter
kl. 12 efter slutat arbete i andra former. Om Hazelius
är ute och reser möts han där han kommer av hela
brevpackor som besvaras även under de mest
besvärliga omständigheter.

Fastän på resa stadd sköter han omsorgerna om allt
där hemma. Och han är angelägen om att få rapporter
hemifrån. I en skakande järnvägsvagn, på väg mellan
Budapest och Wien, skriver han till <i>Tägt Karin</i> vid
Nordiska museet 1889: »Roligt att höra att allt står
väl till och att I hafven mycket folk. Jag hoppas att
mor Karin håller god ordning bland sitt folk, ser till
att de äro förekommande och artiga mot främlingar
och att allt är putsadt och fint.

Du kan gärna sända mig ny rapport om hvad som
tilldragit sig och bed <i>Rännar Brita</i> göra detsamma.

<i>Nils Pers Anna</i> skall du tacka för hennes bref . . .
Och <i>Stora Brita</i> och <i>Grop Anna</i> kunde väl också
bringa mig några underrättelser, liksom <i>Markus</i> och
<i>Lukas.</i>

Hälsa dem alla vänligen. Varen dubbelt
uppmärksamma, då kongressen kommer.

Hälsa också <i>Karolina</i> och <i>Holmström.</i> Låt mig veta
hur Karolina har det.

Nu skakar det så illa att jag slutar och skickar dig
ett hjärtligt farväl

<tab><tab><tab><tab><tab><tab>Din tillgifne vän

<tab><tab><tab><tab><tab><tab><tab>A. H.»

</chapter>
<chapter name="Skansen">

<img>Artur Hazelius’ arbetsrum i vaktstugan å Skansen.</img>

<h2>Skansen.</h2>

Tanken på ett friluftsmuseum med hela byggnader
som kunde anses typiska för de nordiska landen
under olika tider torde Hazelius ha fått under
anordnandet av interiörerna och landskapsbilderna i
museets början i paviljongerna. Fastän något sådant
på grund av de ekonomiska förhållandena var en
fjärrliggande plan, inköpte han dock redan 1885 den
högstuga i Mora som sedan flyttades till Skansen
1891.

I mars 1891 inköptes för 25 000 kronor det nu så
kallade Övre Skansenområdet. Här började genast
arbetet med anläggandet av ett folkloristiskt
kulturhistoriskt friluftsmuseum. Idén var då ny och helt
originell men har sedan som bekant vunnit efterföljd
såväl i Sverge i snart sagt varje provins som i en
mängd främmande länder.


Den ovannämnda Morastugan var den första som
uppfördes. Därefter den så kallade <i>hackstugan</i> från
Orsa i Dalarna och den stora Blekingestugan. Vartenda
bohagsting i stugorna skulle inta sin rätta plats.
Ingen den minsta ändring fick göras. Allt skulle efter
de noggrannaste uppmätningar och ritningar vara
precis som det hade varit. Till och med de stora,
flata stenarna utanför Blekingestugan fördes upp.
Samma slags blommor planterades utanför stugan, å
torvtaket samma växter o. s. v. Även bikuporna fingo
ej glömmas vid husväggen.

I oktober 1891 hölls Skansens invigningsfest. Redan
då insåg Hazelius att området för ett friluftsmuseum
var alltför trångt. Han uppgjorde därför en månad
därefter om inköp av det då så kallade
Belvederetornet med park. Det ännu befintliga tornet blev
omdöpt till det svenska namnet »Bredablick».

Köpesumman var 100 000 kronor som Hazelius
ansvarade för, tills han genom en fyndig anordning
kunde få ihop den stora summan genom att förmå
115 personer att lova tusen kronor var som
inbetalades med 100 kronor per år under 10 års tid. Han
ansåg nödvändigt att skaffa de 15 överskjutande med
hänsyn till möjligen inträffade dödsfall eller andra
händelser.

Det nya området var omkring sex gånger så stort
som det första. Undan för undan utvidgades sedan
Skansens område tills det blev tio gånger större än
det första förvärvet hade varit. Skansen hade nu fått
ett fritt läge som inte riskerade någon hindrande
kringbyggnad. Den fria utsikten åt söder var särskilt
värdefullt att för alltid ha betryggad. Det sista
markförvärv som Hazelius gjorde var Tivoliområdet. Det
skedde en knapp månad före hans död.

»Glädjen häröver», berättar <i>Laura Stridsberg</i> i Ord
och Bild 1917, »var så stor, att samma natt som
förfoganderätten över området inträdde lät Hazelius
nedtaga det plank som skilde områdena. En
försenad Skansenbesökande blev ett obemärkt vittne till,
huru 'doktorns' lilla gråa gestalt ett par timmar i
nattmörkret irrade i skogskanten, medan plankdel efter
plankdel föll, och fick ett oförgätligt intryck av att
ha sett Artur Hazelius i en av hans livs stora stunder.»

Nu hade Skansen hunnit bli en av alla omtyckt
plats. De stora vårfesterna med sina historiska tåg
av glada ungdomar, jultiden med Lucias ljuskrans
kring håret och stjärngossarna med julsånger och
staffansvisa, nyårsvakan med tal från renberget,
ungdomens vinterfärder i akja efter ren eller
eskimå-hundspann, valborgsmässoafton med sina vårdkasar,
majstången och midsommarvakan med flammande
bål och taktfasta folkdanser till nyckelharpa och
bondfiol — allt detta växte i det allmänna
medvetandet till ett omistligt värde för huvudstaden.

Redan år 1901 lästes i Stockholms Dagblad en
entusiastisk skildring av den nyss firade
Valborgsmässoaftonen på Skansen som slutar med ett »P. S. Efter
kl. 3 i natt telefonerade d:r Hazelius, att antalet
besökande var icke mindre än 22 000 personer, det
största som Skansen kunnat anteckna.»

Senare torde väl detta antal en och annan gång ha
fördubblats.

»Skansen skall bli en gruva... Nordiska muséets
stöd», skrev Hazelius till sin för saken nitiske vän,
en av hans »glädjekällor», målaren <i>Thure Cederström</i>
i München.

Till den kulturbild Hazelius ville framställa hörde
även Sverges både vilda och tama djur. Dessa ha
ständigt en uppmärksamt iakttagande åskådarkrets
omkring sina inhägnader.

En liten botanisk trädgård med Sverges matnyttiga
växter finnes där också. Och hela Skansen är för
övrigt översållad med vilda blommor.

Nu hade Hazelius plats för det »Sverge i miniatyr»
som han drömt om att framställa. Hela gårdar ha växt
upp, Seglora kyrka, där gudstjänst firas sommartid,
klockstaplar med helgsmålsringning. Skansen blev en
levande »bilderbok» som kunde läsas och förstås av
Sverges folk i alla åldrar och bildningsgrader. De
»breda lagren» lågo honom egentligen alltid mest om
hjärtat, de som behövde mer upplysning och mer
väckelse till kärlek till sitt land. Med dessa folklager
trivdes han i det hela taget också bäst. De hade mer
hjärtevärme och större enkelhet, vilket han värderade.

<chapter name="Artur Hazelius och hans medhjälpare">
<h2>Artur Hazelius och hans medhjälpare.</h2>

Utan det varma vänskapsförhållande som Hazelius
förstod att vinna med sina närmare och fjärmare
medhjälpare inom alla samhällsgrupper och i flera
länder skulle han helt säkert aldrig ha kunnat nå
sitt mål. Särskilt kvinnorna kallade han sina »bästa
medhjälpare». Hos dem hade Hazelius en stor
förmåga att tända den heliga elden för saken och för
arbetet för den. En av hans kvinnliga amanuenser
yttrade många år efter Artur Hazelius’ död: »För
honom kunde man ju ha gått i döden.» I Nordiska
museets brevsamling finner man de mest rörande
bevis på Hazelius’ enastående förhållande till
underordnade.

När han 1878 lämnat <i>Elias Brita</i> i Paris att bevaka
utställningen och vårda alltsammans, skriver han: »Jag
hoppas att du mår väl och icke för mycket vantrifves ...
Hälsa ibland på hos Staaffs och hälsa dem från mig.
Snart är det endast två månader till dess du får resa
hem . . . Har du med Wulffs hjälp försökt att genom
nya vaddar bättra upp snön i Lapplandsrummet?
<img>Höstflyttning i Lule lappmark pà utställningen i Paris 1878.</img>

Spara ej på din tvätt så att du alltid har fina hvita
ärmar. Glöm ej att detta är mycket viktigt . . . Kom
ihåg att skrifva hvarje lördag.»

I ett annat brev heter det: »Tack ännu en gäng
snälla Brita för ditt långa bref som jag riktigt gladde
mig åt . . . Skrif alltid utförligt . . . Säg mig om du är
hos Staaff, hos pastorns och andra . . . Du vet nog
att jag riktigt gärna vill att du skall få något nöje
ibland . . . din tillgifne vän Artur Hazelius.»

I nästa brev uttalar Hazelius sin glädje över att
Brita äntligen fått se Hippodromen. Med faderlig
omtanke fortsätter han: »Glöm ej att vara mycket
försiktig då du är ute bland landsmän och andra, inte
minst de förra . . . Herrarna äro ej alltid att lita på.
Tag dig därför noga i akt . . . Fru Sundell sade att
hon sett dig i sällskap på Duvals restauration i
Palais  Royal. Därom har du icke skrifvit till mig.»


Han berättar för henne att lille Gunnar nu är
raskare och att han kommer och avbryter sin far i
skrivningen och säger: »Hälsa till Stora Brita.»

Brita blir även framdeles sedan hon gift sig i
Dalarna en trogen hjälpare. När Hazelius fått
underrättelse om Britas tillämnade giftermål skriver han:
»Ehuru sent vill jag dock skicka dig en riktigt varm
och hjärtlig lyckönskan till det viktiga steg i lifvet
som du står i begrepp att taga. Måtte du bli lycklig
i ditt eget hem — det är min innerliga önskan till
min trofasta och trogna tjänarinna som jag alltid vill
hafva i vänligt minne.

Skrif nu snart, Brita, om ditt föreslående bröllop
kommer att helt och hållet hindra dig att företaga
den färd till de särskilda byarna ... hvarom vi talade
före din hemresa ... Skada vore det om ej min
kunniga och förståndiga Brita skulle kunna hjälpa mig
i dessa viktiga ärenden.»

I ett brev tio år senare skriver Hazelius: »Tack för
att du så kärt minnes gamla dagar då du var i min
och muséets tjänst. Du vet att jag alltid satte stort
värde på dig och på din vänskap, och det gläder mig
att du bevarat den ända från din ungdom.»

Kullornas brev till Hazelius äro rörande
förtroendefulla. En skriver från Amerika och rådgör ingående
med honom rörande sina giftermålsplaner. Ivar
Andersson vill ha henne, men hon vill lära känna
honom bättre innan hon bestämmer sig om hon kan
sympatisera med honom eller ej.

Tägt Karin skriver från Skansen till doktorn som
då är i Mora och ber om lov att få bjuda sina
kamrater på kaffe midsommarafton. »Doktorn undrar
kanhända hvarför jag vill bjuda på kaffe? Jag tänker
förlofva mig midsommardagen. Och då vore det mig
mycket kärt att vara omgifven af mina kamrater och
doktorn, men jag tänker att jag ej får glädja mig åt
doktorns hemkomst.»

Rännare Brita skriver från Skansen att Vallentin
varit en söndags eftermiddag och sjungit för henne
och spelat gitarr, men om detta var doktorn emot
så ber hon honom förlåta.

I ett annat brev omtalar hon att hon fått fjärde
priset i en skönhetstävlan. Hon har inte själv
inlämnat varken sitt fotografi eller sitt namn. I en
tidning från Dalom fick hon se det. »Nu vill jag fråga
doktorn om jag gör dumt om jag hämtar vad jag har
vunnit eller ej?»

Både föräldrar och kullor själva tacka Hazelius för
att han alltid varit som en far för dem, vilket ju
även framgår av ovanstående brev. Så skriver t. ex.
Bud Eric Olsson på tal om sin dotter Anna: »Finge
hon vara under Arturs ledning så kunde hon bevaras
för mycket ont.»

Önskan att få komma till Skansen uttalas ofta i
brev. När våren kommer börja kullorna längta dit
antingen de varit där förr eller inte.

Om kullorna åtnjöto faderlig vård av Hazelius så
kan man säga att de fingo moderlig vård av hans
kvinnliga amanuenser. Till <i>Sigrid Millrath</i> skriver
Hazelius en gång att hon »är ju snäll och moderligen
vakar jämte andra öfver kullorna. Låt icke tillsynen
slappas! — Vaksamt öga t. ex. i Laxbro och
vaktstugan, vid Bredablick och annorstädes.»

På en brevlapp till henne under en resa skriver
Hazelius: »Glöm ej att hålla reda på de
blekinge-klädda småflickorna som ha fyr med unga pojkslynglar
söndagsaftnar.»

Hazelius' dagliga så kallade orderlappar till
amanuenserna med vederbörandes namn tryckt överst
innehålla ömsom ros, ömsom ris och alltid en mängd
uppdrag. Viktiga saker underströkos med ett, två eller
flera röda och blå streck och när stora ark tillgripas,
då gäller det något extra betydelsefullt.

Hazelius’ humor kunde framlysa på dessa P. M.
såsom t. ex. när han skrev till Sigrid Millrath om
vakten Björklund att han »måste alla dagar — till
världens undergång, om han lefver så länge, vara
klädd i

<tab><tab><tab><tab><i>Moradräkt.</i>»

När stallkarlen klippt svansarna på Skansens hästar,
skriver han: »Jag gråter öfver att se så mycket
oförstånd.» Om Hazelius någon gång har gjort en
obefogad anmärkning på en orderlapp, kanske med stränga
ord och erfar sitt misstag, skriver han ett ödmjukt
»Tillgif mig» på den nästa orderlappen.

Alla Nordiska museets tjänstemän och hela
personalen var i regel hårt pressad av arbete, men Artur
Hazelius var det oupphinnliga mönstret för alla som
stodo honom nära i arbelet, var härföraren av Guds
nåde, åtlyddes blint och följdes i hänförelse för den
stora sakens seger.

Gärna ville han glädja dem alla med små
festligheter. Han älskade ungdomsglädje, men själv hade
han inte tid att närvara. Han skrev blott vänliga
hälsningar till sina gäster.

Hazelius’ kärlek till Skansens djur var stor. För
denna avdelning hade han fått en utmärkt
föreståndare i intendenten <i>Alarik Behm.</i> Många djur kände
Hazelius’ steg och kommo fram och hälsade och
fägnade sin herre. En räv var hans speciella vän, och
vargen tog gärna emot en klapp av hans hand.

</chapter>
<chapter name="Slutet">

<img>Artur Hazelius’ bostad (»Gulia huset») å Skansen.</img>

<h2>Slutet.</h2>

På senare år bodde Artur Hazelius i »Gula huset»
på Skansen. I regeln <i>stod</i> han där om natten vid en
gammal taffel och skrev sina otaliga brev. Han kunde
motta många tiotal brev om dagen och alla
besvarades sorgfälligt.

Den oerhörda arbetsamheten varade ända intill den
sista natten, då han stilla insomnade efter att ha
gjort sin sedvanliga kvälls- eller nattrond kring det
älskade Skansen och sett att allt befanns i god ordning.

Sorgen vid Artur Hazelius’ död 27 maj 1901 var
stor och äkta. I hela landet torde man ha känt och
förstått att borta var nu en av de ädlaste och
storslagnaste, en av de mest fosterlandsälskande och för
sitt land mest självuppoffrande män som någonsin
levat i Sverge.

På morgonen före begravningen ställdes hans kista
på Orsakullen, där Nordiska museet uppfört ett
vackert granrisklätt tempel. Över ingången lästes
Tegnérs ord:
<poem>»Tron ej hvad håglösheten hviskar till er;
att striden är för hög for er förmåga
och att den kämpas ut väl er förutan.»</poem>
<img>Hällestadsstapeln. från Östergötland.</img>
Kistan var höljd av en blågul sidenflagga, skänkt av
Nordiska museets amanuenser. Skaror av människor
fingo tillträde för att få ge den döde sin avskedshälsning.

Framför templet där 12 dalkarlar bildade
hedersvakt hölls sedan en gripande minnesstund, där <i>Oskar
Montelius</i> bland annat yttrade: »Du har med kärlek
vårdat svenska folkets minnen. Sverges folk skall
med kärlek vårda ditt minne.»

Efter denna högtidliga akt bildades den långa
processionen som avtågade under salut och
klockringning och till fots följde den avlidne den långa vägen
Lill Östermalms kyrka, där jordfästningen skedde under
så stor tillslutning som kyrkan kunde medge.

Artur Hazelius' stoft vilar på Skansen nära
Hällestadsstapeln, därifrån klockorna som han älskade
ljuda över hans grav.
<img>Artur Hazelius’ grav på Skansen.</img>

</chapter>
<chapter name="Använd litteratur">
<h2>ANVÄND LITTERATUR.</h2>

Artur Hazelius av <i>Fredrik Böök.</i>

Meddelanden från Nordiska museet.

Fataburen.

Ord och Bild.

Brevsamlingar i Nordiska museets arkiv.

</chapter>
