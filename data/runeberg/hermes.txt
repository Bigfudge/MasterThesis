<image>

<b>HERMES-KALENDERN
1	9	3	4</b>
<b>Världens fartkung</b>

<image>

<b>Sir Malcolm Campbell
är en passionerad cykelåkare.</b>
<b>Vad snurran och möbeltrissan lära oss om cykelåkning.</b>

<b>1. Snurran.</b>

En roterande snurra ha vi säkerligen alla sett. Utan tvivel ha vi också lagt märke till att densamma ständigt söker bibehålla sin axel i samma läge, att vrida sig i samma plan -- den motsätter sig med andra ord kraftigt varje förändring av sitt läge.

<image>

<b>Gör själv ett experiment</b>
med ett cykelhjul, som bilden här bredvid visar. Hjulet verkar här som en snurra. Sätter Ni hjulet i hastig rotation, skall Ni finna att det praktiskt taget är omöjligt att med blotta handen vrida detta ur horisontalplanet.

Enligt äldre teorier var det just denna egenskap hos de båda hjulen på en cykel, som gjorde att densamma höll sig upprätt, när man åkte på den. Senare undersökningar hava emellertid visat att dessa krafter, ehuru de existera, äro alltför obetydliga för att hava dessa vittgående verkningar. Vi måste därför på annat håll söka förklaringen till frågan: 
<b>2. Varför faller ej cykeln, när man åker?</b>

Orsaken till att man kan hålla cykeln i »upprätt» ställning ligger däri, att man med styrstångens hjälp kan förflytta cykelns stödpunkter i förhållande till dess tyngdpunkt.

<image> 

Om Ni låste styrstången i rätt framåtriktat läge och satte Eder på cykeln i absolut upprätt ställning, skulle Ni kanske kunna cykla en kortare sträcka utan att falla, men så snart cykeln finge den minsta lutning, hade Ni ingen möjlighet att få den i upprätt ställning, utan Ni skulle ofelbart falla, hur fort eller sakta Ni än åkte. Men ... tack vare att Ni kan styra cykeln kan Ni också hålla den upprätt.
Tänk Eder, att Ni cyklar framåt i medelgod fart. Cykeln har då denna ställning, sedd framifrån ...

<tab>(Forts. å sid. 6)
<b>En cykel, som står sig</b>

i konkurrensen är HERMES. Men det har också sin naturliga förklaring: Ifråga om kvaliteten skiljer den sig avsevärt från alla andra. 

Årets modell till exempel har icke mindre än 193 delar av rostfritt stål. Detta gör HERMES hållbarare och vackrare samt reducerar allt putsningsarbete till ett minimum. Det är därför alla pojkar och flickor föredraga 

<image> 

<b><i>Hermes</i></b> -- <i>stjärnryttarnas favoritmärke</i>.
<b>med delar av rostfritt stål.</b>
(Forts. från sid. 4)

<image>

<b>I denna ställning</b>
håller sig som sagt icke cykeln under körning utan tenderar snart att falla -- vi kunna ju antaga åt höger. Tyngdpunkten förflyttas med andra ord. Fallhastigheten är ju till att börja med låg, men ökas undan för undan. För att få cykeln på rätt köl igen gäller det således att återflytta stödpunkterna i förhållande till cykelns tyngdpunkt, så att dessa komma i samma lodräta plan. 

<image>

<b>Detta göres</b>
genom att vrida framhjulet i samma riktning, som cykeln tenderar att falla, d. v. s. styra den åt höger. Genom denna vridning och cykelns framåtgående rörelse kommer således först framhjulets stödpunkt -- d. v. s. framhjulets kontakt med vägbanan -- att förflyttas åt höger. Bakhjulet följer efter tills båda hjulens stödpunkter kommit i lodrät linje med tyngdpunkten - cykeln återtar således sin lodräta ställning -- cykeln »balanserar». 
<tab>(Forts. å sid. 8)
<b>Knuten att slå en riktig knut.</b>

På de gamla segelfartygens tid var det en hel vetenskap att känna till de många knoparna. I våra dagar står ej heller en käck pojke handfallen eller fumlig -- han känner vilken knut man bör ha för flagglinan, roddbåten, tältet, pakethållaren och alla de andra ändamålen. -- Här nedan olika slags knopar, som det heter på sjömansspråket.

<image>
(Forts. från sid. 6)

<b>Ju fortare</b>
denna förflyttning av stödpunkten sker, desto förr kommer cykeln på »rätt köl» -- desto mindre hinner lutningen bli. Därför behövs det ytterligt små avvikelser från körriktningen vid höga hastigheter och så mycket större ju lägre körhastigheten är. 

<image>

Om framgaffelröret skulle stå lodrätt, skulle det taga längre tid och fordras större avvikelse från körriktningen än med nuvarande cykelkonstruktion. Då skulle stödpunkten förflyttas <b>endast</b> genom <b>framhjulets</b> och det efterföljande bakhjulets <b>framåtgående</b> rörelse. 

Men nu har cyklisten hjälp av cykelns konstruktion, när han skall »balansera» sin maskin. Genom att gaffelröret är snett framåtriktat och gaffeln ytterligare böjd framåt påskyndas förflyttningen av framhjulets stödpunkt vid vridning av styrstången. 

Ju längre fram hjulets axel är placerad framför gaffelrörets vridningscentrum, desto snabbare sker således förflyttningen av stödpunkten. Men den kan av praktiska skäl icke läggas hur långt fram som helst, utan måste avvägas med hänsyn till cykelns styrning. Framgaffelns lutning och böjning äro således icke tillkomna av en slump eller för att göra cykeln vackrare utan äro på vetenskaplig väg fastställda som de lämpligaste med hänsyn till cykelns styrande och balanserande. 
Mera härom i nästa kapitel. 
<b>3. Möbeltrissan.</b>

Hur en möbeltrissa ser ut veta vi alla. Att den har en både intressant och säregen egenskap är dock icke allom bekant. Mot varje rörelse -- oavsett dess riktning -- gör den minsta möjliga motstånd. Den möjliggör med andra ord att styrningen av de föremål, som förflyttas, kan ske med minsta möjliga ansträngning. 

Varav kommer sig då detta? -- Jo, möbeltrissan inställer sig alltid så att den vid varje rörelse <sp>drages</sp> (släpar efter) -- icke skjutes. 

<b>Möbeltrissans verkningssätt</b>
har principiellt lagts till grund för konstruktionen av cykelns styrmekanism ... på ett mycket finurligt sätt. Se här: 

Betrakta vidstående figur, vilken visar framdelen av en vanlig cykel. Tänk Eder vidare att en lodrät linje drages genom framhjulets nav. Där denna träffar marken hava vi cykelns främre stödpunkt. Låt oss vidare draga en rät linje genom gaffelröret. Denna linje -- vi kunna kalla den »styraxeln» -- kommer då att träffa marken vid en punkt, som ligger en aning framför stödpunkten. 

Detta innebär att framhjulet är <sp>draget</sp> -- i likhet med möbeltrissan. Icke <sp>skjutet</sp> framåt såsom det kan förefalla vid första påseendet. 

<image>

Vad nytta har man då av detta? 
-- Jo, eftersom hjulet är draget, vill detsamma av sig själv återvända till ursprungsläget, då jämvikten rubbas. Det är därför det är så lätt att styra en cykel. Det är därför man kan cykla utan att hålla i styrstången. 
<image>

<b>Velocipedens historia.</b>

Namnet velociped härleder sig från de latinska orden »Velox» (=snabb) och »Pes» (=fot). Dess utvecklingshistoria är synnerligen intressant och utgör -- i likhet med övriga transportmedels -- ett typiskt exempel på människoandens oavlåtliga strävan att betvinga tid och rum. Låtom oss i korta drag beröra dess historia. 

Den ursprungliga förebilden till våra dagars velociped är säkerligen den av fransmannen de Sivrac i Paris 1790 uppfunna célérifère (»snabbförare»). Den bestod av två efter varandra ställda hjul, förenade medelst ett trästycke, vilket hade formen av en häst eller ett lejon. På detta trästycke satt man gränsle och gav åkdonet fart genom att sparka i marken. Detta märkvärdiga åkdon fick snart namnet vélocifère och utgjorde under direktoriet parissprättarnas förtjusning. 
<tab>(Forts. å sid. 12)
<b>Sommarlovet blir "jätte"
<tab>om man har en HERMES.</b>

<image>

Då kan man se, lära och njuta mera, ty man är mera oberoende av tid och rum. 

Och vad mera är ... läkare säga att näst ridning är cykelåkning den mest hälsosamma motionen. 

Sommarlovet är till för att stärka kroppen. Låt därför barnen få en HERMES, ty med den få de tillfälle till en uppfriskande och stärkande sport. 

<b><i>Hermes</i>
med delar av rostfritt stål.</b>
(Forts. från sid. 10)

År 1817 förbättrades detta klumpiga och svårhanterliga fordon av den badensiske baronen K. von Drais -- dressinens uppfinnare. Han gjorde framhjulet styrbart samt förenade hjulen medelst en träbom, på vilken en sadel var monterad. »Draisiennen», så kallades det förbättrade fordonet, blev mycket omtyckt ej blott i Tyskland, Frankrike och England utan även i Amerika. I England förbättrades draisiennen ytterligare år 1818 -- trästommen utbyttes mot en smäcker järnkonstruktion. Den fick nu namnet »hobby horse» men föll efter 1820 alldeles i glömska. 

Det dröjde ända till år 1855 innan man ånyo fick höra talas om detta fortskaffningsmedel. Vid reparation av en gammal draisienne kom nämligen fransmannen 

<image>
Michaux på det klara med att sparkningarna i marken endast voro nödvändiga för framdrivningen men att fordonet vid någorlunda god fart lätt bibehöll balansen. Följaktligen skulle det vara fördelaktigare att med någon anordning, som verkade direkt på hjulen, framdriva detsamma. På så sätt kom det sig att styrhjulet blev försett med vevarmar och pedaler, vilka kringvredos med fötterna. Ungefär samtidigt med Michaux hade tysken M. Fischer uppfunnit en anordning med samma ändamål -- ett virrvarr av hävstänger och drivhjul -- vilken emellertid snart visade sig sakna praktisk betydelse. 

Efter fleråriga experiment fick Michaux sin velociped så praktiskt användbar, att velocipedsporten började få många utövare. Genom världsutställningen i Paris år 1867 spreds dess rykte vida och samma år introducerades den i Sverige. 

Förbättringarna följde sedan slag i slag. Engelsmän och amerikanare försågo trähjulen ined kautschukringar, drivhjulet gjordes allt större och bakhjulet allt mindre, järn och stål ersatte träet, kullager anbragtes i hjulnaven och tramplagret och hjulen utrustades med ståltrådsekrar. 

»Höghjulingarna» voro emellertid tämligen livsfarliga åkdon. Balanseringen på dem var också en svår konst. Vid stöt mot en sten eller annat hinder hände det lätt att maskinen stjälpte över ända, varvid den högt sittande ryttaren gjorde ett våldsamt fall mot marken. Det fanns därför behov för en <sp>säkerhetsmaskin</sp> och snart gjorde också denna sin entré. Det var då den s. k. kedjemaskinen, vilken uppfanns i mitten av 1800-talet, kom till. Vid denna anbragtes 
drivkraften på det bakre hjulet och cykeln hade därmed i princip funnit den form och konstruktion, som den i stort sett bibehållit ända till våra dagar. 

På senare år har cykeln i allmänhet men HERMES-velocipeden i synnerhet undergått många tekniska förbättringar. Tack vare ett intensivt konstruktions- och forskningsarbete hava HERMES-ingeniörerna lyckats frambringa en rad tekniska finesser av banbrytande räckvidd och betydelse. HERMES var den första att införa ekrar av rostfritt stål. På årets modell äro ett flertal detaljer eller närmare bestämt 193 delar tillverkade av detta material. Förbättrad framgaffel med gaffelbaljor, som på samma gång äro både styva och fjädrande, är ytterligare ett exempel på tekniska framsteg. Rostskyddsbehandling av alla lackerade delar, förkromning av förnicklade detaljer ... se där ytterligare ett par betydelsefulla dylika. 

Det är därför alla pojkar föredraga HERMES -- den är tekniskt sett den finaste cykeln, som tillverkas i vårt land. 

<b><i>Hermes</i></b>

<image>
<b>För stärkande friluftsliv,
andlig spänst och vigör 
finnes intet bättre än cykling.</b>

Därom äro läkarna ense ... Det är en sak varje Mamma och Pappa borde tänka på. 

Gäller det att välja cykel, tag då

<b><i>Hermes</i></b>

<image>

<b>med delar av rostfritt stål.</b>
<b>Gymkhana -- 
roligt och nyttigt för den, som vill bli en skicklig cyklist.</b>

<tab>Se nästa sida!

<image>
På en sandplan placerar Ni först en relativt bred bräda i planens ena ända, men i dess längdriktning. Utställ därefter några träklotsar eller liknande på sätt som figuren visar. Upprita slutligen en smal och kurvig väg medelst tvenne ränder. 

Nu gäller det att visa att man kan <sp> balansens svåra konst</sp> genom att först åka över den nyssnämnda brädan utan att åka ned från den. Därefter svänger Ni runt de olika klotsarna, som skissen visar -- klarar Ni dem så besitter Ni också en god <sp>manövreringsskicklighet</sp>. Provet avslutas med färden på »den smala stigen», d. v. s. Ni åker mellan de uppritade ränderna och får icke komma utanför dessa, ett kombinerat balans- och manöverprov. 

Är det flera pojkar kan Ni anordna tävling sinsemellan -- det är en sak, som bjuder på många intressanta poänger ... Gör dock ej tävlingen för svår. 
En intressant pristävling

<b>400:- kr. i pris.</b>

<b>HERMES-ingeniören vill veta Eder åsikt.</b>

Chefsingeniören vid HERMES-fabriken och hans stab arbeta ständigt på samma uppgift: Att göra HERMES-cykeln ännu bättre. 

Att han lyckats bra, det visa resultaten av de påfrestande prov, som HERMES-velocipedens olika delar utsättas för i provningslaboratoriet. Han skulle vara intresserad av att veta vad Ni anser om dem. Därför frågar han:

<b>Vilket av de tekniska proven anser Ni bäst bevisa HERMES-cykelns hållbarhet?</b>
Detta är alltså frågan Ni skall besvara. Här äro proven. Jämför bilderna.

<b>1. RAMPROV A.</b>

<b>Ramen måste vara både stark och lätt.</b>
Så här provas dess styrka: Vilande på sina naturliga stödpunkter, belastas ramen med icke mindre än 1,000 kg. -- Då 100 kg. (vikten av den åkande) torde vara den belastning, som förekommer i praktiken, ser Ni genast att 
<b>denna detalj är konstruerad med en säkerhetsmarginal av 900 kg.</b>

<tab>(Forts. å sid. 20)
<b>När
<tab>- Du skall till skolan ...
<tab>- Uträtta ärenden åt din Mamma ...
<tab>- Göra utfärder ... </b>

ja, vid alla tillfällen, som innebära en förflyttning, har Du användning för en cykel.

Påpekar Du detta för Din Pappa och tillägger att Farbror Doktorn säger att cykelåkning är en synnerligen hälsosam motion, som utvecklar fysiken, då kanske Du får en cykel av Din Pappa, OM Du skött Dig bra i skolan. 

Kom då ihåg att det bästa Du kan få är en

<b><i>Hermes</i></b>

<image>

<b>med delar av rostfritt stål.</b>
(Forts. från sid. 18)

<image>

<b>2. RAMPROV B.</b>

<b>Ramens fogar måste vara pålitliga.</b>
Deras hållfasthet provas på så sätt, att ramen upphänges på en bult genom styrhuvudet, varefter den belastas vid bakaxeln med vikter om 50-80 kg. På grund av hävstångsverkan mångdubblas denna vikt så att den verkliga belastningen vid styrhuvudet kan uppgå ända till 850 kg.

<b>3. FRAMGAFFELPROV A.</b>

<b>Den åkandes säkerhet hänger på framgaffeln.</b>
Den måste vara både fjädrande och stark. Den fasthålles därför vid provningen på ett sätt, som liknar dess montering i ramen, och belastas med en vikt av 100-125 kg. De påfrestningar, som uppstå äro till 
sin storlek 10-15 gånger så stora som de, vilka förekomma i praktiken. 
<b>Men så mycket måste en HERMES-framgaffel tåla, om den skall bliva godkänd.</b> 

<b>4. FRAMGAFFELPROV B.</b>
Ett liknande prov fast utfört med gaffeln vänd åt motsatt håll.

<b>5. SADELSTOLPSPROVET.</b>
<b>Sadelstolpen uppbär direkt tyngden av den åkande.</b>
En vikt av 125 kg. är här anbringad vid sadelstolpens ände. Detta förekommer ej i praktiken utan äro, på grund av sadelns placering, 
<b>de påfrestningar, som uppstå i denna del, betydligt mindre än provet.</b> 

<b>6. PEDALAXELPROVET.</b>
<b>På pedalaxeln ställer man sig stundom med hela sin tyngd.</b>
Provet utföres här med en vikt av 225 kg., vilket är mer än dubbelt mot det normala. Dessutom är vikten anbringad i pedalaxelns yttersta ände, vilket icke förekommer i praktiken.

<b>Det gör därför provet desto mera utslagsgivande.</b>

<b>7. VEVPROVET.</b>
<b>Vevarna belastas lika hårt som pedalaxlarna.</b>
Vid provningen av desamma utgör den tyngd, de måste uppbära utan att på något sätt deformeras, densamma som i prov n:r 6. 

<b>8. HJULPROVET.</b>
<b>Varje hjul uppbär en del av den åkandes vikt -- bakhjulet mer än framhjulet.</b>
Även om man går så långt så att man räknar med 
att bakhjulet uppbär hela den åkandes tyngd, så se vi av det prov, som utföres med varje hjul, att det tål 4 gånger denna vikt -- även om den uppgår till 100 kg. 
<b>Det är alltså en enastående styrka i HERMES-hjulen.</b>

<b>9. EKER- OCH NIPPELPROVEN.</b>
<b>Ekrarna uppbära både cykelns egen och den åkandes vikt,</b>
skulle man kunna säga, ty hjulnaven »hänga» ju inne i hjulringarna i de ekrar, som för tillfället befinna sig i hjulets övre halva. 
<b>Var och en av dessa ekrar tål en belastning av mer än 250 kg., vilket är flera gånger så mycket som erfordras.</b>

<b>10. STYRSTÅNGSPROVET.</b>
<b>Styrstången är ett viktigt manöverorgan -- dess pålitlighet måste vara odisputabel.</b>
Därför provas den också såsom bilden visar genom att belastas med icke mindre än 225 kg. 
<b>Att böja eller vrida av denna med blotta händerna är därför rena omöjligheten.</b>

Ja, så grundligt provas de vitala detaljerna i en HERMES-cykel. 

Angiv nu det av ovannämnda 10 prov, vilket Ni anser bäst demonstrera HERMES-cykelns hållbarhet. Använd härför bifogade brevkort. 

Om tävlingsvillkor, priser och övriga detaljer se följande sidor. 
<b>Pengar till inköp av en cykel -- 
det kan Ni få om Ni deltager i den intressanta HERMES-pristävlingen.</b>

<b>Vad tävlingen går ut på.</b>
Tävlingen går ut på att fastställa det hållfasthetsprov, vilket enligt den tävlandes åsikt är det viktigaste av de tio prov, som olika detaljer av HERMES-cyklarna underkastas och måste bestå, innan de godkännas. Det gäller alltså att sätta numret på det prov, som man anser viktigast, i den därför avsedda rutan på bifogade tävlingskort. 

<b>Vilka äro berättigade att deltaga?</b>
Alla. Herrar och damer -- yngre och vuxna. Det gäller bara att försäkra sig om deltagarkort och insända detsamma före tävlingstidens utgång. Kort finnes hos alla HERMES-försäljare. 

<b>Tävlingstiden</b>
utgår den 1 juni 1934.

<b>Tävlingen kontrolleras</b>
av Notarius Publicus.

<b>Tävlingsresultatet</b>
kommer att offentliggöras hos varje HERMES-försäljare i hela landet.

<b>Vem vinner?</b>
Alla inkomna tävlingssvar sorteras i högar efter numren på det prov, som angives som viktigast. Ur den hög, som uppvisar det största antalet röster, erhålla de 5 först påträffade priser. 

<b>Följande priser utdelas:</b>
1:a pris Kr. 150:-, 2:a pris Kr. 100:-, 3:e pris Kr. 75:-, 4:e pris Kr. 50:- samt 5:te pris Kr. 25:-.
<b>Vad snurran
och
möbeltrissan
lära oss
om
cykelåkning</b>

(Se sid. 3-9)

<image>

BENGTSONS LIT. A.B. STHLM. 1934
REKLAMSERVICE
