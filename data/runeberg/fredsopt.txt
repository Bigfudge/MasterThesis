<h1><i>Varning
för fredsoptimism</i></h1>

AV
<br>GUNNAR MYRDAL

<i>BONNIERS</i>

<h1>VARNING
<br>FÖR FREDSOPTIMISM</h1>

<h1>VARNING
<br>FÖR FREDSOPTIMISM</h1>

AV
<br>GUNNAR MYRDAL

STOCKHOLM
<br>ALBERT BONNIERS FÖRLAG
<i>Copyright. Albert Bonniers förlag 1944
<br>Stockholm. Alb. Bonniers boktryckeri 1944</i>
<h1>INNEHÅLL</h1>

Bokens ärende ... 7
I. UTRIKESPOLITIKEN
1. Folkets inställning ... 23
2. Stormaktspolitikens dilemma ... 56
II. INRIKESPOLITIKEN
3. Konservativ framryckning ... 77
4. Utsikterna för valen i år ... 85
III. DEN EKONOMISKA UTVECKLINGEN
5. Krigskonjunkturen ... 103
6. Omställningsproblemet ... 125
7. Konjunkturutsikterna efter kriget ... 143
IV. DE INTERNATIONELLA FÖRHANDLINGARNA
8. Problemet ... 173
9. Valutastabiliseringen ... 178
10. Den internationella investeringsbanken ... 194
11. Internationella råvarupriskarteller ... 204
12. En ekonomisk Magna Charta ... 215
13. UNRRA ... 223
14. Nationernas förbund och Internationella arbetsorganisationen ... 240
15. Facit ... 264
V. SVERIGES INTRESSE
16. I Världspolitiken ... 291
17. I Norden ... 323
18. Att överleva ... 345
Sakregister ... 351
<h1>BOKENS ÄRENDE</h1>

Detta är vad amerikanerna kallar en "hårdkokt" analys.
Jag har försökt se med ögonen, tänka med hjärnan och
sedan skriva i största uppriktighet. I knappaste form har
jag velat sätta ner på papper en fullt sanningstrogen bild
av hur för en kritisk observatör från Washingtons horisont
utsikterna ter sig till den fred som med varje dag rycker
oss allt närmare.

Jag har trott det vara min plikt att varna mina
landsmän för två stora illusioner:

att amerikanerna skall lyckas stabilisera sin ekonomi
efter kriget;

att amerikanerna och britterna skall lyckas att för sig
själva, oss och världen bygga upp en tillfredsställande
internationell ekonomisk ordning.

Enligt min mening tyder allt på att Amerika efter
kriget styr in i en mycket orolig ekonomisk utveckling
som snart nog faller ner i depression med massarbetslöshet.
Möjligheterna är vidare tyvärr mycket stora att alla de
vackra planerna för världsekonomins frigörande och
stabilisering blir tomma löften, så att i det väsentliga de
internationella problemen kommer att stå olösta när freden
skall bryta in. Detta innebure en ekonomisk ordning i
världen sämre än den som fanns före kriget.

Detta kan synas några vara ovänligt sagt om
amerikanerna och britterna. Författaren är därför angelägen att
enkelt få bekänna att han efter många års liv i Amerika
och arbete med Amerikas egna inre förhållanden och
missförhållanden älskar det landet högst näst sitt fosterland.
Han vet att han rönt djupa intryck till hela sin
personlighet av amerikansk kultur — till sin vetenskapliga
inriktning, sina levnadsvanor och sin livsåskådning. Det ligger
sanning i påståendet att han är halv amerikan, vilket
emellertid aldrig hindrat honom från att vara hel svensk.

Om Amerika tror han sig nu skriva alldeles på samma
sätt som han skulle göra om han vore en amerikansk
nationalekonom med motsvarande utblick över problemen.
Han skulle anse denna bok helt förfelad om han i sin
kritik av amerikanska förhållanden och amerikansk
politik inte förmått att låta läsaren på ett sympatiskt sätt
förstå hur det kommer sig att det blivit som det blivit och
varför man gjort som man gjort. Att han skulle vilja skada
Amerika vore en nästan lika orimlig tanke som att han
skulle vilja lyfta hand mot sitt eget folk.

De mycket mänskliga britterna lärde han grundligt
känna och uppskatta redan som ung student när han
sammanlagt tillbragte nästan två år i det behagliga
England. Sedan dess har hans förbindelse med engelsk
vetenskap och kultur varit obruten. Före och under kriget har
han kunnat konstatera att hans känslor för britterna varit
betydligt varmare än vad som är genomsnittligt i Amerika
även i dess kulturkretsar, om det säger en svensk läsare
något. Här hemma tillhör han naturligtvis den grupp
människor som till hela sin inställning är västorienterad.

För Sovjetunionen, som också skymtar i det
amerikanska drama vilket här skall rullas upp, har författaren
alltid haft ett livligt och positivt intresse. Han genomlevde
som mycket ung den liberala västerländska kulturens hela
hänförelse för den ryska revolutionen. Han har därefter
förfärats av de då och då återkommande terrorböljorna
och av den allmänna bristen på individuell frihet och
demokrati i det nya stora kollektivistiska världsväldet.
Han har hört till den grupp av intellektuella i Sverige
som dock aldrig släppt sina förhoppningar om
Sovjetryssland och han bevarar dem ännu. Vid en tre veckors resa
genom Ryssland och Sibirien våren 1941 förtjustes han
över den varma mänskliga känslotonen i Sovjet.
Fortfarande är Ryssland för honom en gåta. Men han vill tro
på Sovjetunionen, inte bara dess framtida makt utan
kraften hos dess internationalistiska, demokratiska ideal.

Författaren hör till dem som hatat fascismen och
nazismen från början och aldrig gjort någon hemlighet av det:
alltså hela den långa tid när så många hyggliga människor
— och till och med Churchill — prisade Mussolini för
att de italienska tågen gick, när sedermera personer i
mycket hög ställning i Storbritannien och Amerika
spekulerade i att Hitler skulle kunna drivas att anfalla Stalin
och göra slut på den ryska kommunismen, och när till slut
alltför många akademiska ungdomar här hemma lekte
antisemitism i sin medelklassiga skråpolitik. Han har
således inte behövt uppleva vad som hänt i Norge och
Danmark, inte ens vad som tidigare hänt i Österrike,
Tjeckoslovakiet och Polen, för att klassificera nazisterna som
illgärningsmän.

Med målmedveten avsikt sökte han sig en plats högt på
listan av dem som skulle likvideras när tyskarna tågade
in. Han känner emellertid ingen dragning åt vansittartism,
i dag mindre än någonsin. Han hör till dem som tvärtom
förnimmer det vara kulturmänniskornas särskilda
förpliktelse att nu vända sköldarna och sätta sina svaga krafter
till värn för den av nazisterna förtrampade tyska kultur
som vid nazisternas undergång hotas att bli inbegripen i
deras motståndares kanske blinda hämnd.

Nordens enande har för författaren alltid stått som ett
självfallet strävande, motiverat av kulturella skäl även
framom ekonomiska och militära. Han känner i själva
verket ungefär samma fosterlandskänsla för Åbo,
Glommensdalen eller Roskilde som för Härnösand,
Västmanland eller Lund.

Författaren har velat i själva inledningen till denna
fortsättningsvis ganska känslokalla bok lämna denna
personliga självdeklaration för att det skall råda full klarhet
om värdegrunden till de uttalanden om Sveriges och
världens intresse som här och var förekommer. Genom studier
har författaren sökt kontrollera sitt önsketänkande men
han har inte alls släppt sina ideal. Framställningen har
ingen cynisk mening.

Författaren vill ha sagt att han är lika sorgsen i sitt
hjärta över vad han har att framlägga som någonsin den
genomsnittlige läsaren, sannolikt mera. Men för
yrkesmannen är det en ambition att kunna föra kniven med
samma säkra hand vare sig han skär i levande
människokött eller i en död kanin.

Boken har således ett bestämt ärende, nämligen att
krossa illusioner. Bilden av efterkrigsvärlden, sådan den
framträder ur de informationer som här skall lämnas, ter
sig inte särskilt ljus och hoppingivande. Hur skulle den
egentligen kunna vara det efter detta långa otäcka krig
som i alla land så svårt skadat nerverna och moralen?

I Sverige lever vi alltför mycket i lättsinnig
fredsoptimism. Vår offentliga diskussion färgas därav. Tyvärr
gäller detta icke minst många av de inlägg som görs från
fredsvännernas sida i syfte att bereda vårt folk för en
värdig insats i efterkrigstidens internationella liv.

Men ej blott de utan nästan hela nationen är alltför
lyckligt och tanklöst fången i den brittiska och
amerikanska propagandan. Alltför mycket av vad som i landet
skrivs även i facktidskrifterna om de olika planerna för
världens återuppbyggnad består i ett tämligen kritiklöst
återgivande av vad denna propaganda matat oss med. Det
är som om vi förlorat vårt sinne för historisk problematik,
vår förmåga av ett självständigt politiskt omdöme.

Ej minst utifrån, i England och Amerika, måste denna
vår inställning te sig en smula enfaldig. Respekten för vårt
omdöme och vår vaksamhet minskas, vilket i denna hårda
tid är farligt för landet. Det kan undras om man där
verkligen räknat med och eftersträvat en så fullständig
framgång för sin propaganda. Vad man i de stora
demokratierna måste önska är en, visserligen allmänt välvillig,
men dock kunnig, självständig och kritisk opinion i länder
som Sverige. Risken för svåra bakslag när illusionerna till
slut ändock brister är ju eljest påtaglig.

Det är värt att observera att amerikanerna dragit in
sin populära propagandatidning i Sverige, "Kontakt med
världen", och i stället givit oss i oförfalskat avtryck den
pigga och uppfriskande respektlösa veckotidskriften Time
som för övrigt just nu tagit till sin särskilda uppgift att
spegla tvivlen i den amerikanska opinionen och hålla den
kritiskt vaken mot fredsoptimismen.

Men oavsett hur det ter sig utifrån, vilket dock är en
bifråga, måste ur rent svenska synpunkter vårt folks en
smula menlöst optimistiska inställning till fredsproblemen
framstå skadlig och måhända vådlig. Trycket på vår
nation kommer att vara hårt och att växla från vecka till
vecka. Vi kommer att behöva allt vad vi kan mobilisera
inte bara av friska nerver utan även av oförvillat kritiskt
omdöme. Möjligheten att föra den målmedvetna och
skickliga utrikespolitik som i högsta grad tillvaratar Sveriges
intressen förminskas om den allmänna opinionen är
okunnig och vilseledd. Den därmed nära förbundna
möjligheten att i vår mån uträtta något positivt till
mänsklighetens fromma vedervågas likaledes. Denna skrift är
således på sitt sätt en "beredskapsbok" fastän av en alldeles
ny typ för en ny situation.

Det är lätt att förklara hur denna kritikfattiga
fredsoptimism uppkommit i Sverige. I flera år levde vårt folk
under en nästan hypnotiserande skräck att vårt öde var
att lemmas in i Hitlers hemska "nya ordning". För dem
av oss som hade noggranna och färska kontakter med
Amerika var det i denna tid en fosterländsk plikt att söka
stärka våra landsmäns mod inför faran genom att
rapportera vad vi säkert visste, nämligen att Amerika inte skulle
låta Storbritannien gå under, att Amerika skulle lyckas
med sitt fantastiska upprustningsprogram och att
Amerikas insats till slut skulle avgöra kriget.

I denna tid var det också viktigt att få svenskarna att
känna pulsslagen i den stora amerikanska demokratin och
att innerligt fatta sin politiska trosgemenskap med det
amerikanska folket. Många fördomar och mycken dum
viktighet hade dittills skymt vår blick för vad de
amerikanska idealen betydde i det landets historia och vad de
kunde betyda i världen. Det var den gången även viktigt
att skärpa vår blick för all den kraft som det brittiska
folket utvecklade både i sin hjältemodiga okuvlighet inför
det dödliga hotet och sedermera i sin vilja att
återuppbygga och reformera i sin egen nation. Vad vi den gången
lärde om Amerika och England och vad det betydde för
vår egen försvarsmoral finns det alla skäl för oss att icke
snart förgäta.

När nu emellertid mardrömmen släpper sitt tag om vårt
folk förnimmer alla en lättnad som är alldeles oerhörd.
I glädjen över att segern synes tillhöra de nationer med
vilka vi känner oss så befryndade i kultur och
livsåskådning frestas vi då till den lättsinniga vanföreställningen
att tusenårsriket begynner bara Hitlertyskland äntligen
störtar samman. Propagandan västerifrån och alla de
skimrande efterkrigsplanerna för världens
återuppbyggnad hade för en lång tid under vårt svåra betryck varit
en välbehövlig styrkekälla för oss liksom för britterna och
amerikanerna själva. Nu tror vi att planerna skall
förverkligas.

Vad som behövs är ett tillnyktrande. Vi måste lära
oss förstå att vi och världen står inför fortsatta stora
svårigheter. Mänskligheten kommer att vara sjuk när
kriget är över. Nationalismen kommer nästan överallt att
vara svårare än någonsin. Människorna hatar mer än de
älskar. I alla de krigförande nationerna kommer själva
samhällsorganismen — och alla institutionerna från
familjen och upp — att vara svårt skadad. I de ockuperade
länderna har rättsordningen varit nedbruten. Där liksom
i alla krigförande länder har skolor varit stängda, hem
upplösta. Flera årgångar av unga människor kommer att
vara illa uppfostrade och delvis förvildade av krigets
blodiga hantverk. Förstörelsen av nerver och moral
kommer att visa sig mycket svårare att reparera än de
materiella skadorna. Det är en farlig dårskap att tro att i något
land detta barbariska krig verkligen gjort människorna
bättre eller ens klokare.

Med all sannolikhet går vi mot en tid av djupaste oro,
ekonomiska kriser och politiska skakningar i de flesta
stater och internationella spänningar mellan nationerna som
blott på grund av folkens trötthet kanske för en tid kan
hindras från att bryta ut i nya krig. Vi bör vara mycket
nöjda om det som kommer efter Hitlertysklands fall är
litet bättre än krig och om vi kan få ha hopp om en
utveckling i rätt riktning och därtill frihet att arbeta för
denna utveckling.

Vad vi svenskar behöver lära oss är, att arbetet för det
goda på jorden är en lång möda som sträcker sig över
årtionden och generationer. En trygg och fredlig värld fås
inte till skänks som tack för de politiska och moraliska
försyndelser vilka tillåtit uppkomsten av ett andra
världskrig inom en och samma generation.

Vi behöver vidare lära oss något som är ännu svårare
att ta till hjärtat, nämligen att det dock är ett slags billigt
mod som behöver en optimistisk tro på snar framgång för
att hållas uppe. Det mod som behövs i efterkrigstiden
liksom det behövts nu under kriget är förtvivlans mod. Vad
vi i vår ärelystnad borde önska vårt folk vore att det
fostrade många unga människor som förmådde vara på en
gång drömmare och realister, människor med brinnande
hjärtan och kalla, vältrimmade hjärnor.

Världen blir aldrig så fattig och trång att den icke ger
rum åt en strid för det rätta och förnuftiga. Men seger
i den striden är icke garanterad, allra minst inom det
enskilda människolivets korta sikt. Och striden förs icke
effektivare därför att man väpnar sig med enfald. Tvärtom
måste vi önska det godas stridsmän litet mer av insikter
och genomträngande förstånd. Deras mod är eljest bara
dumdristighet i egentlig mening och alla deras strävanden
fullkomligt förgäves.

Ännu ett par förhållanden återstår att reglera mellan
författaren och läsaren. Denna bok har ingen som helst
partipolitisk syftning. Det är min övertygelse att en sådan
syftning vore missriktad och förfalskande både då det
gäller att genom iakttagelse och reflexion fastställa
betydelsefulla sakförhållanden utomlands och då det gäller att
med vishet lägga upp våra egna utrikespolitiska
handlingslinjer. När jag i fortsättningen kommer att tala om
Sveriges intresse menar jag verkligen allas vårt intresse —
socialdemokraters och högermäns, bönders,
industriföretagares, arbetares, intellektuellas. I de världsomspännande
problem det här gäller, spelar intressenyanserna olika
svenska socialgrupper emellan ingen praktisk roll. Det
vore till stor fördel om vi under de allvarliga år som nu
kommer, kunde förstå detta, att oavsett hur våra intressen
och uppfattningar bryter sig inrikespolitiskt vi i
utrikespolitiken är nära förbundna.

I detta samband bör läsaren även varnas för att dra
hastiga slutsatser till vårt eget lands förhållanden från
vad som här sägs om Amerika. Den ekonomiska
utvecklingen i Amerika t. ex. är mycket skiljaktig från den i
Sverige och tillåter inga direkta paralleller. Termerna
"reaktionär", "konservativ" och "liberal", när de används
om amerikanska politiska grupper eller personer, betyder
av liknande skäl något annat än när de används i den
inre svenska diskussionen.

När jag framhållit att jag betraktar vår nations
intressen i den internationella politiken såsom ur praktisk
synpunkt entydigt bestämda, betyder detta naturligtvis icke
att jag är övertygad om att jag själv i alla hänseenden har
lyckats att fastställa dessa intressen riktigt eller eljest har
undgått sakliga misstag. Erfarenheten visar att det finns
fel i alla böcker och författaren, som alltid förnimmer
andens frihet och sanningens makt starkast när han själv
bringas att ändra mening, välkomnar kritik.

Om kunskapsunderlaget till denna bok bör det nämnas,
att det hopsamlats genom studier av i Amerika tillgängliga
källor och genom samtal med amerikanska kolleger och
experter. Jag har därvid icke uppträtt som diplomat
utan naturligtvis som samhällsforskare och i någon mån
svensk politiker. Efter många års arbete i Amerika är jag
för övrigt inte särskilt anonym i de kretsar därute det här
gäller. Det har i samtalen varit klarlagt att min avsikt var
att efter hemkomsten ge ej blott utrikesdepartementet utan
den svenska allmänheten och möjligtvis även den
amerikanska del av resultaten av mina studier i form av en bok.
I den mån jag i samtalen anförtrotts upplysningar, vilkas
blottande kunde skada krigföringen eller vilka eljest bör
hållas hemliga, har dessa upplysningar i denna skrift icke
meddelats utan blott använts som underlag för
bedömningen av uppgifter av annat slag. I allt väsentligt ligger
det nya i min analys blott i de slutsatser jag nått vid
sammanställningen av allmänt tillgängliga data.

Beträffande den amerikanska opinionens inställning till
skilda frågor har jag kunnat lita till en genomgång av ett
fullständigt material av svaren på de olika
opinionsmätningsinstitutens frågor i deras undersökningar under
krigsåren av opinionen i internationella samt sociala,
ekonomiska och inrikespolitiska frågor. Jag behöver här ej mer än
antyda att de amerikanska opinionsundersökningarna ger
ett mycket säkrare vetenskapligt underlag för generella
uttalanden än tillsvidare de svenska, beroende på en
mångfald förhållanden: att de amerikanska pågått en längre
tid varunder erfarenheter samlats, att större personella
och materiella resurser länge stått till förfogande, att mera
möda därför kunnat nedläggas på undersökningsteknik
och -kritik, och framför allt att flera liknande frågor
regelbundet gjorts vid olika tillfällen som vid tolkningen
kan sammanställas.

Bokens centrala ämne är Amerikas inställning till de
internationella problemen just nu. Jag tillåter mig att
hänvisa till min skrift "Amerika mitt i världen", 1943, som
skildrar Amerikas inställning till samma problem under
den nationella kris som Pearl Harborkatastrofen gav
upphov till. Denna märkliga epok blev kort. Som man nu
klart skönjer nådde den sitt slut genom novembervalen
1942. Historiskt betingar den dock fortfarande allt
politiskt skeende i Amerika. Ifall "Amerika mitt i världen"
inte vore skriven och tillgänglig för läsekretsen skulle jag
anse mig behöva skriva den nu för att tjäna som bakgrund
och inledning till det eljest tämligen oförmedlade tvärsnitt
av Amerikas politiska tillstånd vintern 1943—44 som här
skall ges.

Det må även vara mig tillåtet att hänvisa till det av
mig och Alva Myrdal 1941 utgivna arbetet "Kontakt
med Amerika". I detta arbete, som vi i stort sett
fortfarande anser vara fullt aktuellt, redovisas bl. a. vissa
betydelsefulla allmänna drag hos den amerikanska kulturen
som har djupa ideologiska rötter i nationens historia. Ett
fullständigt begripande av här föreliggande skrift
förutsätter kännedom även om dessa ting.

Vissa delar av denna skrift bygger på manuskripten till
två föredrag: "Den ekonomiska utvecklingen i Amerika
och konjunkturutsikterna" inför Nationalekonomiska
föreningen den 9 mars 1944, och "De internationella
förhandlingarna i Washington om ekonomiska efterkrigsproblem"
i Svenska bankföreningen den 29 mars 1944.

Min trogne följeslagare och medhjälpare på denna
studieresa, jur. kand. Tore Browaldh, har biträtt mig vid
materialets bearbetning och vid korrekturläsningen, samt
har även uppgjort sakregistret.

April 1944.

<tab><i>G. M.</i>
I. UTRIKESPOLITIKEN

<h2>FOLKETS INSTÄLLNING</h2>

Praktiskt taget alla amerikaner är ense om att kriget på
effektivaste sätt bör skoningslöst föras till sitt slut. Med
krigets slut menas en fullständig seger över axelmakterna.
Man är icke beredd att godta någon kompromiss med
Tyskland.

Det är visserligen sant att ännu i mars i år det kan
samlas trehundra personer i Carnegie Chamber Music Hall
för att kräva "Peace Now" — en omedelbar generös fred
med Hitler och japanerna. Det är också sant att det för
förrädisk verksamhet sitter fängslade något hundratal
fascister och nazister av mycket brokig beskaffenhet och
att många fler går lösa överallt i den stora demokratin.
En kongresskvinna som ensam röstade mot kriget dagen
efter Pearl Harbor står då och då upp i representanthuset
för att allvarligt förebrå Roosevelt att han medvetet lett
Amerika in i kriget. Hundratusentals gamla förhärdade
isolationister tänker i sitt stilla sinne likadant. Men allt
detta är dock blott undantag som bekräftar regeln i ett
icke-diktaturstyrt, fritt och mäktigt land.

Alla frågor om själva kriget är därför nästan ställda
utom den politiska diskussionen. Amerika är nu med i
kriget, tänker slutföra det och därmed jämnt. Den enda
kritik i fråga om kriget som kan framgångsrikt föras i
Amerika, är förebråelser mot regeringen att dess
föranstaltningar i något visst hänseende inte blivit effektiva
nog. Som framgår av opinionsundersökningarna anser en
mycket övervägande majoritet av det amerikanska folket
att presidenten varit skicklig och framgångsrik som
nationens krigsledare, alldeles oavsett vad de eljest tänker om
honom och hans regering. I detta hänseende är opinionen
snarare fastare än för ett och ett halvt år sedan — en
jämförelse i tiden som är naturlig för författaren som
näst sista gången lämnade Amerika i början av september
1942.

Vad däremot gäller de internationella
efterkrigsproblemen synes en betydelsefull förskjutning av den allmänna
opinionen ha inträtt. Visserligen visar
opinionsundersökningarna en oförändrat positiv inställning till mycket
allmänt formulerade frågor om internationellt samarbete
efter kriget. Amerikanerna är alltjämt lika intresserade av
att något slags internationell organisation kommer till
stånd, att nya krig effektivt förebyggs o. s. v. På det
principiella planet är isolationismen fortfarande alldeles
utslagen. Men ju mer specifikt frågorna formuleras, desto
tveksammare blir amerikanernas inställning.

Allmänt skulle opinionsförskjutningen kunna
karakteriseras så att <i>inställningen till fredens problem nu är mer
osäker, oklar och även förvirrad och samtidigt mer ängslig
med inslag av pessimism.</i> För ett och ett halvt år sedan
befann sig Amerika ännu i den stora nationella väckelsen
efter Pearl Harborkatastrofen. Denna stora opinionskris
följde det psykologiska mönstret i Norbecks Teologi och
hade karaktären av en väldig, hela nationen omfattande
"omvändelse" från isolationismen med hjärtats
förkrosselse och läpparnas bekännelse och det högtidliga fattandet
av de bästa föresatser för framtiden. Som i varje
omvändelse låg det optimism på bottnen. Amerika skulle efter
kriget ta ledningen och skapa en ny värld med politisk,
social och ekonomisk trygghet åt alla folk och frihet och
rättvisa i alla stater.

Som orsaker till opinionsförskjutningen står till en
början allt det som hänger ihop med att kriget blivit vardag
i Amerika. Krigsförlusterna i män är visserligen
fortfarande obetydliga och de spelar knappast större roll för
opinionsbildningen. De försvinner desto mer från den
allmänna uppmärksamheten som i detta väldiga land
namnlistor på fallna och saknade ju blott kan påräkna
tidningsläsarnas intresse om de publiceras lokalt. Och då blir det
ju inga listor utan bara enstaka olyckshändelser.
Krigsförlusterna är t. ex. fortfarande mycket färre till antalet
än olycksfallen i krigsproduktionen eller den normala
skörden av bilolyckor. Men väntade stora krigsförluster
lägger sin skugga framför sig och skapar oro i nästan alla
hem.

Nära 11 miljoner unga män har mobiliserats för
krigsmakten. Ängslan för deras öde tar sig uttryck i hela
nationens ömhet för "the boys". De skall ha det bästa av
allt. Det finaste tyget skall sparas för deras uniformer.
De skall ha kalkon till thanksgiving day före alla andra.
När de en gång kommer åter skall de ha ordentliga
avskedspremier, företrädesrätt till platser, rikliga stipendier
för fortsatt utbildning.

När nattklubbarna hålls vidöppna och inga restriktioner
av whisky tolereras är motiveringen ständigt att "the boys
want a good time" innan de går ut i kriget. Till och med
lättfärdigheten har fått en ny glans, om det är fråga om
soldater. Det är ett allvarligt bekymmer för
ungdomsledarna att halvvuxna flickor överallt i landet begär att
få offra sin dygd på fosterlandets altare i form av en
okänd soldat.

Familjerelationerna i ett krigförande land är
överhuvudtaget ett oroande problem fast det inte talas så mycket
om det. Många av de mobiliserade är gifta och numera
tas även barnafäderna ut till krigstjänst. De unga fruarna
saknar sina män och det ligger en lätt unken dimma av
otillfredsställd könsdrift över samhällena. Fenomenet hör
till den moderna västerländska kulturens offerväsen även
i normala tider men nu har det tillspetsats till mild hysteri.
Det råder därför oro både i hemmen och i soldatlägren.

Det har vidare skett en väldig omläggning och
utvidgning av produktionen som nu till inemot hälften är
krigsproduktion. Massarbetslösheten har utrotats och
arbetstiden förlängts. Stora folkomflyttningar över hela
kontinenten har ägt rum som skapat nya konfrontationer av
raser och kulturer. Det råder mycket svåra
bostadsförhållanden i alla centra för krigsproduktionen. På
varumarknaden möter amerikanerna nu ransoneringar och
prisstegringar. En mängd förnödenheter finns inte att få.
Problemet om rättvisan i fördelningen kommer då ständigt upp.
Alla har fått arbete och förtjänsterna i pengar är för de
flesta goda. Men det sticker i ögonen att vissa tjänar på
kriget.

Alla dessa sociala förändringar skapar med
nödvändighet en summa av irritation i samhället. I Amerika
motvägs den icke av en allmänt delad känsla av en
överhängande stor fara för nationens existens. Så mycket av
isolationismens psykologiska grundval finns ju dock kvar
att kriget lätt blir en smula irrealt i Amerika. Det föres i
fjärran länder och har sitt ursprung i förhållanden som i
allmänhet icke förnimmes ha ett direkt samband med livet
i Amerika.

Till att göra kriget irrealt för amerikanerna har
reklamen mäktigt bidragit. Kriget har tagits på entreprenad av
reklamens män. I någon mån arbetar de direkt för
regeringen eller andra offentliga organ. Men i huvudsak
finansieras krigsreklamen av de stora industrierna och
affärshusen. De är angelägna att hålla sina namn och märken
inför den köpande publiken samtidigt som de bidrar till
att hålla krigsmoralen uppe genom att återge
standardargumenten varför man bör köpa obligationer eller ge
blod för att vinna kriget. De kan nu också göra det så
billigt eftersom skatterna är så våldsamt höga och
annonskostnaderna får dras av från inkomstberäkningen.

Denna aldrig tystnande trumeld av vetenskapligt
utstuderad reklam bidrar säkert till att hålla föreställningen
om kriget levande varje stund för varje amerikan. Vart
han än vänder sig, kan han inte undgå reklamens
varnande, manande röster. De riktas till honom från
husväggarna, i tidningarna, genom radion. Men det är något
stereotypt över dessa röster och de har falska övertoner.
Utan tvivel har försäljningsreklamens ianspråkstagande
för krigsmoralens stärkande bidragit till att ge ett
artificiellt och biografartat drag åt hela föreställningen om
kriget.

Verklig är emellertid ängslan för de soldater som står
en nära. Verkliga är också alla de små bekymren och alla
de stundliga irritationerna. Krigets overklighet ökar deras
orosskapande kraft.

Dessa inre sociala processer räcker inte som förklaring
till uppkomsten i Amerika av den osäkrare och mera
pessimistiska inställningen till fredens internationella
problem. Men de har utan tvivel förberett den psykologiska
jordmånen.

Ur amerikanernas synpunkt har den utrikespolitiska
utvecklingen sedan ett par år varit desillusionerande. De
märker t. ex. att varken Storbritannien eller de andra
kolonibesittande staterna i Europa visar någon benägenhet
att gå med på en mera grundlig reform av
kolonialimperialismen. Alla är tydligen bara inställda på att ta
igen och behålla vad de haft. I Amerika är detta
konstaterande mycket mer orosskapande än vad som framgår av
den offentliga diskussionen.

Under den tid då engelsmännens och de andra
nationernas själva existens stod på spel var den konservativa
nationalegoismen nedtryckt. Kriget kunde då med lätthet
ges ett högt gemensamt mål. Man kunde se sig kämpa för
en ny och bättre värld. Inför segern inrättar sig emellertid
tydligen alla intressen på att stiga tillbaka i sina
välförvärvade rättigheter och privilegier. Även vad gäller
engelsmännens beundrade och beundransvärda redobogenhet att
mitt i förödelsen planera genomgripande sociala reformer,
stiger ett tvivel upp i Amerika. Till hur stor del var
engelsmännens sociala förbättringsnit den tiden bara en
kompensation för det hotande nederlaget? Hur mycket
kommer att finnas kvar när kriget är över?

För ett och ett halvt år sedan förde ryssarna en heroisk
försvarskamp långt inne i sitt välde. De hade lyckats
stoppa Hitlers arméer, först utanför Moskva och sedan
vid Stalingrad. Nu tränger de fram mot sina gränser och
överskrider dem. De kräver en röst i fredsuppgörelsen som
svarar emot deras offer. Och genomsnittsamerikanen
känner instinktivt, att det för Amerika kan komma att gälla
betydande moraliska kompromisser.

Det tränger långsamt ut i den amerikanska opinionen
att kriget i Stilla havet är ett förfärligt krig. Det förs i
heta djunglar tusentals mil från hembygden. Malarian och
alla andra tropiska sjukdomar härjar svårt. Japanerna är
fruktansvärda soldater. De ger sig icke levande till fånga
ens då de blivit övermannade. Fångar tas inte längre
på någondera sidan. Amerikanerna börjar förstå att det
kriget kan bli mycket långvarigt och mycket kostsamt i
människoliv innan japanerna besegrats. Trots Churchills
periodiska försäkringar om motsatsen har amerikanerna
dessutom en olustig känsla av att de i det kriget kan
komma att få bära huvudbördan ensamma ända intill
slutet.

Tvärsigenom den officiella propagandan anar också
amerikanerna att de sydamerikanska republikerna är
kraftigt missnöjda med det hårda brittisk-amerikanska
regementet nu under kriget och att de kommer att begagna
första tillfälle att slingra sig ur kontrollerna till större
frihet.

Europas efterkrigssituation ter sig i Amerika både
materiellt, politiskt och moraliskt såsom allt mera hopplös.
Kriget i Italien har varit relativt kostsamt och ändock
gått långsamt och illa. Amerikanerna som alltid haft
sympati för de glada italienarna är obehagligt berörda av
att Italien förstörs och härjas så svårt under återtagandet.
De känner dessutom den stigande motviljan mot Amerika
både i Italien, i Frankrike och i andra europeiska länder.

Utan någon tvekan måste såsom en viktig orsak till
opinionsförskjutningen i Amerika även nämnas
Roosevelts eget egendomliga sätt att förhålla sig sedan mer än
ett och ett halvt år tillbaka. Han leder icke längre aktivt
opinionen på samma sätt som under de år som föregick
kriget och under åren närmast efter Pearl Harbor. Det är
nu mycket länge sedan Roosevelt gav de klara, fasta,
högstämda uttrycken åt de fyra friheternas vision om en ny
demokratisk världsordning efter kriget. Han talar numera
sällan. Och när han talar undviker han sorgfälligt att
komma in på de stora frågorna om krigets mål och
principerna för freden.

Näst presidenten själv hade det varit vice presidenten
Henry Wallace som på sin tid fått bära huvudansvaret
för de nya världspolitiska idealens formulering. Men i fjol
somras slog Roosevelt själv sönder Wallaces offentliga
ställning. I samband med en personlig konflikt mellan
Wallace och Jesse Jones, Secretary of Commerce,
Amerikas handelsminister — en konflikt som vi kommer att
förstå bättre när vi kommer in på den inrikespolitiska
utvecklingen — gav Roosevelt Wallace i
uppseendeväckande former en personlig skrapa och avsatte honom från
chefskapet för Board of Economic Warfare. Wallace
fortsätter visserligen att hålla tal, mestadels inför
arbetarauditorier. Men han vänder numera försiktigtvis sitt
intresse mera till inrikespolitiska problem. Efter vad som
inträffat är det i alla händelser gjort uppenbart för alla
att han icke talar i presidentens eller regeringens namn.

Sumner Welles var den tredje amerikanske statsman
vars tal tidigare var opinionsbildande i internationalistisk
riktning. Han var Cordell Hulls närmaste man i State
Department, Amerikas utrikesdepartement, och talade med
regeringens hela auktoritet. I höstas avgick han, som det
sades emedan hans hustru var sjuk men i verkligheten på
grund av att hans politik underkändes.

När Roosevelt på detta sätt undanryckt det
amerikanska folket sin och sina närmaste meningsfränders
ideologiska ledning har detta djupt oroat opinionen. Mer eller
mindre medvetet frågar sig alla vilken politik han
därigenom förbereder. Var står Amerika, vad vill Amerika
göra av freden?

Roosevelts gamla vänner förklarar vanligen den stora
förändringen såsom en vald taktik från Roosevelts sida i
strävandena att säkra Amerikas deltagande i freden. Detta
är en helt annan uppgift och en svårare uppgift, förklarar
man, än att bringa Amerika in i kriget.

Roosevelt skulle enligt denna åsikt vara rädd att begå
Wilsons misstag. Hellre an att söka förmå Amerika till
fredsdeltagande genom idealistisk ledning skulle
Roosevelt önska att bli pådriven av den allmänna opinionens
krav på fredsdeltagande för att så, i ett gynnsamt
ögonblick, återigen ta ledningen och koppla in Amerika i den
internationalistiska nya ordningen.

Frågan är emellertid om Roosevelt icke därigenom
upprepar Wilsons misstag. Vad han hittills lyckats med är att
oroa opinionen och vända dess håg bort ifrån tron på
freden. Wilsons djupaste misstag var icke att han
överansträngde de idealistiska appellerna. Det var i stället att
han då, som Roosevelt nu, icke höll tillräcklig kontakt
med kongressen och den allmänna opinionen.

En annan tolkning av Roosevelts politik är att han i
förhandlingarna med Storbritannien och Sovjetunionen anser
det fördelaktigare ju mindre bunden vid principer den
amerikanska regeringen står. Men frågan är då hur han
skall få det amerikanska folket att acceptera resultaten
av sådana förhandlingar.

En tredje förklaring är att Roosevelt blivit så
personligen absorberad av själva krigföringen att han icke
riktigt orkar med planeringen för freden. Roosevelt skulle
således tillbringa sin dag med att leka med krigskartor
och rapporter från fronterna och gärna vilja spela en roll
i krigets ledning. En fjärde tolkning som kompletterar
den tredje vore den, att Roosevelt skulle blivit gammal,
förbrukad, skeptisk och cynisk i fråga om fredsslutet.

Den utomstående kan icke tillförlitligt bedöma
sannolikheten av de olika förklaringarna. Vad han kan iaktta,
är Roosevelts stora slutenhet under den sista tiden i fråga
om krigsmålen och de allvarligt orosskapande
verkningarna härav på det amerikanska folket.

Inställningen till världens efterkrigsproblem har i
Amerika ej blott blivit oklarare, ängsligare och mera
pessimistisk utan, som naturligt är, även blivit nationellt
snålare. I växande grad skönjer amerikanen egoistiska syften
hos sina medallierade. Den känslan växer att Amerika
utnyttjas ekonomiskt.

Det var länge förutsagt att när den pacifistiska
isolationismen var övervunnen fanns det fara för dess
omvandling till imperialism. Den stora mängden amerikaner är
dock fortfarande antiimperialistiska även för det egna
landets räkning. Men den stigande misstanken om att
Storbritannien skickligt och långsiktigt tillgodoser sina
och imperiets intressen på Amerikas bekostnad och att
Sovjetunionen för en hårt egoistisk politik, nöter
långsamt på den nyvunna internationalismen i Amerika.

Stoltheten över den väldiga krigsproduktionen blandas
sålunda med oro för att hela låne- och uthyrningslagen
handhas för generöst. Det humanitära intresset för en
effektiv internationell nödhjälpsorganisation blandas med
farhågor att en världsomfattande WPA håller på att
förberedas med Amerika placerat i skattebetalarnas
ställning. Planerna på stora investeringar till Kinas
återuppbyggande håller på att gradvis skruvas ner genom en mera
pessimistisk inställning till frågan, i vad mån det folkrika
Kina efter kriget verkligen kan samla sig kring en fast
regering som kan stoppa inflationen, häva korruptionen
och framför allt förhindra fortsatta inbördeskrig, så att
någorlunda rimliga villkor för en ordnad
affärsverksamhet kommer att vara för handen.

En liten episod som på ett utmärkt sätt illustrerar
denna amerikanens känsla att hans land håller på att bli
"hela världens jultomte", inträffade när vi landade vid
flyghamnen i New York och omsvärmades av journalister
som ville ha en intervju, vilket jag dock genom hövlighet
undgick. En av dem klev fram och vädjade: "Just tell me
one thing. How much lease-lend has Sweden got?" Hur
mycket understöd har Sverige lyckats få enligt låne- och
uthyrningslagen?

Shylock-komplexet befinner sig i växande. Det börjar
återigen bli en fix idé hos amerikanerna att Amerika
rundhänt skänker bort sina håvor till hela världen.
Amerika är generöst och godtroget, utlänningarna är listiga
och hänsynslöst egoistiska. Den farliga kraften hos denna
idé minskas inte av att det ju faktiskt ligger tillräckligt
mycket av sanning i den för att göra den trovärdig.

En annan episod är denna. När Roosevelt i slutet av
augusti 1943 gav kongressen den elfte rapporten över
låne- och uthyrningsverksamheten, innehöll den en
förtäckt antydan att dessa skulder inte skulle behöva
återbetalas av Amerikas allierade. Kongressens och
allmänhetens reaktion blev emellertid så ofördelaktig att
Roosevelt fick göra en hastig reträtt. Detta fick ske i den
egendomliga formen att han förklarade sig sakna all
kännedom om det omstridda avsnittet som skulle ha smugits in
genom någon sekreterares slarv. I det korrigerade
budskap som överlämnades för att ersätta det ursprungliga,
var texten också fri från alla misshagliga antydningar.

Alla sakförståndiga menar naturligtvis att ej blott
nettoutlåningen från Amerikas sida enligt låne- och
uthyrningslagen utan även de gamla lånen från första
världskriget måste avskrivas. Men den allmänna opinionen
tilllåter det för närvarande icke. En allmän avskrivning
skulle sannolikt ha varit möjlig veckan efter Pearl Harbor
om Roosevelt då hade tagit en kraftig ledning, ja,
månaden och kanske året efteråt. Men den är icke möjlig nu.

Man kan spekulera över varför Roosevelt icke
genomförde denna uppgörelse medan den var möjlig. Det är
rimligt och kanske sannolikt att Roosevelt med avsikt
underlät det i syfte att efter kriget ha ett
påtryckningsmedel mot de medallierade. Det är troligt att han i så fall
spart det för att utnyttjas i internationalistiskt och icke i
nationalistiskt syfte. Men detta motsäger alls icke det
faktum som jag har velat illustrera, att den allmänna
opinionen i Amerika rört sig i riktning mot större nationell
snålhet.

Ett tredje indicium på samma förändring kunde vi
iaktta i de påtagliga ansträngningarna under Atlantic
City-konferensen att göra troligt för amerikanerna att
den internationella hjälpaktionen skulle bli en mycket
billig affär. Den skulle kosta Amerika 1 eller 1 1/2 miljard
dollars mindre än Herbert Hoovers hjälpaktion efter förra
kriget. Detta är säkerligen en våldsam underskattning.
Men den hade sitt politiska syfte: att göra UNRRA
acceptabel för kongressen och den amerikanska opinionen.

Rörelserna i den amerikanska opinionens ställning till
särskilda främmande nationer förtjänar största
uppmärksamhet. Det finns i Amerika en historisk och social
grundval för en viss irritation i förhållandet till Storbritannien.<footnote>Amerika mitt i världen, sid. 30 ff.</footnote>
Året efter Pearl Harbor var denna irritation nedbragt till
sitt minimum. Nu befinner den sig uppenbarligen i
långsam stegring igen. Liksom i hela komplexet av
internationella inställningar är det dock närmast fråga om en
labilitet i attityden, förbunden med oro och pessimism
samt åtskillig misstänksamhet. Och det kan naturligtvis
aldrig bli fråga om ett krig mellan dessa båda länder,
bara bristfälligt samarbete för fredens uppbyggande.

Även bland politikerna och experterna i Washington
råder det en viss osäkerhet i inställningen till
engelsmännen. Samarbetet i efterkrigsproblemen är icke det allra
bästa. Även de som står britterna närmast i sympati,
klagar ofta över att dessa gör uppgiften svår för sina
amerikanska vänner genom att alltför enständigt hålla
ögonen bara på sina egna intressen. Jag har understundom
mött det tillspetsade påståendet att britterna blivit så
trängda och utarmade genom kriget, att de finner
svårigheter att vara riktiga gentlemän i sina internationella
affärer.

Mera allmänt klagas det över att de spelar med sina
kort så nära bröstet. Ett vanligt amerikanskt skämt, som
rymmer mycket allvar från amerikansk sida, är påståendet
att britterna börjar bli lika ryssarna. "They have a policy"
— de driver en politik. Deras regering instruerar dem vad
de skall säga och inte säga. Därför uppför de en roll i
stället för att fritt diskutera ett problem.

För åskådaren är det också alldeles uppenbart att den
genomsnittliga representanten för Storbritannien alls inte
förstår hur man skall ta amerikaner. Det är för övrigt
en allmän iakttagelse att vi ibland har särskilt svårt att
umgås med våra närmaste. Amerikanerna litar helst på
öppna människor som säger sin egen mening även om den
inte stämmer med regeringens. Så har det folket blivit på
sin stora oberoende kontinent där diplomati föraktats.
De misstror tillknäppta och förtegna personer som är
rädda att kompromettera sig och belevat undviker
ömtåliga ämnen.

Det mest tragiska med denna världsviktiga relation
mellan de båda stora anglosachsiska nationerna är nu, att
britterna i viktiga frågor inte har någon "policy" fastän
amerikanerna tror det. Bakom den stora förtegenheten
döljer sig mest bara ingenting. De kan inte ha en bestämd
linje, eftersom denna i sista hand är så ytterligt beroende
av vad som händer i Amerika och vilken ståndpunkt
amerikanerna slutligen tar i en fråga.

Jag blir senare i denna bok i tillfälle att mera i detalj
påvisa att de nu pågående förhandlingarna mellan
britterna och amerikanerna om olika ekonomiska
efterkrigsproblem hittills icke varit alltför framgångsrika.
Samarbetet i själva krigföringen, varom jag mycket litet vet,
har tydligen gått bättre. I all omedelbart praktisk politik
råder det uppenbarligen en tendens mot en allt
fullständigare "mixing up".

Under gynnsammare betingelser, om de inträffar, är det
kanske möjligt att så småningom idealiska kontakter kan
etableras även i efterkrigsförhandlingarna och att den
amerikanska opinionen vänjes vid ett långsiktigt
förtroendefullt samarbete med Storbritannien. Men i den
riktningen går inte tendensen just nu.

Inställningen till Sovjetunionen är ett ännu mer
komplicerat problem. Det är av yttersta vikt för fredens
gestaltning. Till en början skall jag tillåta mig att trycka
av en analys av utvecklingen till och med den nationella
krisens epok, nedskriven för något mer än ett år sedan.<footnote>Amerika mitt i världen, sid. 25 ff.</footnote>

"Inställningen till Sovjet-Ryssland har under de senaste
åren i Amerika undergått en dramatisk förändring av
oerhörd betydelse för världens framtid. Misstänksamheten
och motviljan mot Ryssland i början av trettiotalet var
sannolikt t. o. m. större än i Sverige. Liksom hos oss bidrog
härtill i hög grad den irriterande tillvaron av ett
hemmakommunistiskt parti som tog order från Moskva.
Folkfrontspolitiken möttes sedermera i stort sett med samma
misstro som hos oss och hade lika liten framgång. Som
kultur är visserligen Amerika så många gånger större till
proportionerna än Sverige och därför rikare i nyanserna.
Det fanns givetvis många fler personer där, som hade
grundliga kunskaper om och starka intressen för det stora
ryska experimentet, och likaså en omfattande och delvis
sympatiserande rysslandslitteratur. Men allt detta bör inte
undanskymma det faktum att genomsnittsamerikanen var
fullt lika ovänligt inställd mot Sovjet-Ryssland som
genomsnittssvensken.

Denna motvilja stegrades till klar fientlighet genom
Hitler—Stalin-pakten som utlöste det andra världskriget.
Hemmakommunismens brådstörtade omsadling ökade
denna fientlighet. Till den dag då telegrambudet kom, hade
de amerikanska kommunisterna propagerat världssamling
mot nazismen. I ett slag förvandlades de till extrema
isolationister. De agiterade nu i stället mot vad de kallade
'det imperialistiska kriget', mot Roosevelts politik att
hjälpa demokratierna och påbörja den amerikanska
upprustningen. De smädade England och teg hövligt om
Tyskland. Ingenting komprometterade den amerikanska
isolationismen mer än de ivriga kommunistiska instämmandena
under åren 1939—1941. Det första rysk-finska kriget
stabiliserade Amerikas fientlighet mot Sovjet-Ryssland än
mer. Roosevelt hade sannolikt alldeles rätt när han då
förklarade att 98 procent av amerikanerna sympatiserade
med Finland och fördömde Ryssland.

När Hitler överföll förbundsbrodern i juni 1941
utlöste detta i Amerika blandade och förvirrade känslor.
Det var i detta läge ej blott framsynt utan även mycket
modigt gjort av Roosevelt, när han omedelbart följde
Churchill och utlovade Amerikas fulla stöd åt Ryssland.
Presidenten hade den gången långt ifrån en enig nation
bakom sig. Men ryssarnas heroiska, skickliga och oväntat
framgångsrika försvarskamp väckte snart amerikanernas
beundran. Äntligen hade Hitler mött en nation som var
rustad att försvara sig. Under tiden drogs Amerika allt
närmare krigsdeltagande. Efter Pearl Harbor låg saken
än klarare: det var det ryska motståndet som gav Amerika
tid att bygga upp sin egen krigsmakt. Ryssland offrade
mest och betydde mest för Hitlers slutliga nedkämpande.

Ryssarna blev därför krigets hjältar i Amerika. En våg
av upplysning och sympatisk propaganda svepte över hela
Amerika. I alla politiska läger, även de konservativaste,
steg vänskapligheten högre än någon skulle kunnat
drömma om. Stalin med sitt anspråkslösa och litet blyga leende
blev den tredje populära gestalten vid sidan av Roosevelt
och Churchill, symboliserande den kämpande
antinazismen. Litvinov — som hemma dömts till undanskymd
maktlöshet efter det att Chamberlains münchenpolitik
hade ställt Ryssland utanför och isolerat — lyftes ånyo
fram av ryssarna och gjordes till ambassadör i
Washington. Intet sändebud har i Amerika varit mera kringjublat.
— Det bör tilläggas att denna uppskattning av
Sovjet-Ryssland icke har gjort amerikanerna ett dugg mer
vänskapligt inställda mot de egna kommunisterna.

Denna åsiktsförändring är genomgripande. Det är min
uppfattning att även om sympatin kan komma att svalna
i framtida förvecklingar, det väsentliga av den kommer
att bestå. På ett djupare plan känner amerikanerna ett
slags frändskap med ryssarna. Den uppmärksamme
iakttagaren kunde märka detta även under tjugu- och
trettiotalen när kommunisthatet dock dominerade.

Låt oss ett ögonblick se Ryssland med amerikanska
ögon. Det nya Ryssland har uppstått genom en folklig
revolution liksom en gång Amerika. Det ryska folket är
stort och myllrande. Det består liksom det amerikanska
av mångskiftande människoraser och kultur grupper, och
det ser en stolthet däri. Det sammanhålles av en nationell
ideologi, som dock består av allmänmänskliga ideal. Det
känner sig utvalt att bygga upp ett nytt samhälle. Och
det planerar i väldiga format. Det ryska väldet täcker
liksom det amerikanska stora delar av klotet. Det rymmer
outtömliga naturresurser. Tekniken och de djärvt stigande
produktionskurvorna hör till den ryska nationella
romantiken liksom till den amerikanska. Ryssland har lika goda
skäl som Amerika att räkna med en större framtid än
förtid. Liksom Amerika, men i olikhet med Europas gamla
nationer, har Ryssland historien framför sig.

Ryssland fängslar så amerikanernas fantasi. På samma
sätt som Kina och Indien vinner Ryssland i Amerika en
prestige som är mytens och möjligheternas. Ryssland kan
amerikanerna hoppas något av, medan de blir bara
nedstämda av att tänka på Europa och dess framtid. Det bör
aldrig glömmas när man studerar Rysslands, Kinas och
Indiens makt över sinnena i det nya Amerika, att de alla
värdestegras ofantligt såsom motsatsföreställningar till det
splittrade, hopplösa, självförtärande Europa. I
amerikanernas omdöme ges Europa skulden till detta krig liksom
till det första världskriget. Fascismen och nazismen,
liksom tidigare marxismen och kommunismen, är för
amerikanerna 'europeiska ismer'. Antieuropeiska stämningar
är ett annat arv från mellankrigstidens isolationism som
amerikanerna bär med sig till efterkrigsinterventionismen.
Dessa stämningar kommer sannolikt bara att stegras när
desillusionerna växer.

Främlingen kan naturligtvis inte låta bli att ställa sig
något ironisk inför amerikanernas hastiga åsiktsförändring
i fråga om Ryssland och är benägen att erinra sina
amerikanska vänner om de mycket solida skäl till missnöje som
Ryssland lämnat världens demokratier i sin utrikespolitik.
Men amerikanerna blir inte svarslösa. De framhåller att
Rysslands handlingssätt var motiverat av misstroende
gentemot de stora demokratierna och av fruktan att dessa
skulle utlämna Ryssland åt Hitler.

Och de menar att detta misstroende var välgrundat.
Pakten med Hitler, som gav Ryssland respit att rusta, var
det logiska svaret på Chamberlains münchenfred där ju
inte bara Tjeckoslovakiet såldes bort utan även Ryssland
ställdes utanför, Hitler till behag. Det är ingen
kommunistisk uppfinning utan en sanning i öppen dag, att de då
dominerande politiska krafterna inom de stora
demokratierna och särskilt i England fruktade kommunismen mer
än nazismen och att de ingenting hellre skulle ha sett än
ett tyskt anfall på Sovjet-Ryssland.

Vad gäller framtiden menar amerikanerna att en trygg
världsordning inte kan uppbyggas utan att Ryssland
inlemmas i internationellt samarbete och
gemensamhetsansvar. Ryssland måste ges förtroende. De menar t. o. m.
att vapenbrödraskapet under kriget och det intima
samarbetet efter kriget kan väntas inleda en utveckling fram
emot verklig demokrati i Ryssland. Det är dock den
skillnaden, framhåller de, mellan den ryska kommunismen och
den tyska nazismen, att den förra principiellt är
rationalistisk och humanitär. Sovjetsocialismens ideal, även om
hittills ej dess praxis, är demokratiska. Ryssland har
t. o. m. världens mest demokratiska författning.
Mänsklighetens chans är nu, fortsätter amerikanerna, att nazismens
nedslående och det förtroendefulla samarbetet med de stora
demokratierna skall förlösa Sovjet-Ryssland från fruktan
och tillåta det att förverkliga sina demokratiska ideal."

Den åsiktsprocess som här skildrats har fortsatt och
stabiliserats. Hemmakommunismen har ytterligare förlorat
i betydelse. Det kommunistiska partiet har nyligen
omvandlat sig i ett "bildningsförbund". Sovjetunionen har
givit nya och mäktiga bevis på ekonomisk
organisationsförmåga och krigsduglighet. Sympatin för Sovjetunionen
finns kvar och är på sätt och vis fastare. Men med dess
framgångar och växande makt reser sig många ängsliga
frågor för genomsnittsamerikanen.

Fem eller kanske tio procent, men inte mer, av det
amerikanska folket är så tagna av beundran för
Sovjetunionen och så villiga att tjäna dess förmenta intressen,
att de är beredda att sälja bort praktiskt taget halva
Europa åt Sovjetunionen. På den kanten drivs en
systematisk pro-sovjetpropaganda. Framför allt framhåller man
— med undanskjutande av den aktuella bristen på
demokrati och enskild frihet — att Sovjetunionen är
föredömlig särskilt i sin behandling av minoriteter och främmande
folk och raser.

Denna kvantitativt obetydliga grupp är potentiellt
mäktig emedan den innesluter så många skrivande och
talande intellektuella. Den har redan mycket allvarligt
försvagat den amerikanska liberalismen i dess historiska
roll att hålla upp för folket de amerikanska idealen.
Beundran för Sovjetunionen tenderar allmänt att få
människor att godkänna, att ändamålet helgar medlen och att
makten går före rätten. Den här åsyftade, låt vara ännu
svaga, tendensen till uppluckring av den amerikanska
liberala idealismen kan komma att visa sig vara något av
det viktigaste och ödesdigraste som nu sker i Amerika.

Inom det reaktionära, imperialistiska lägret finns det
dessutom en kanske lika stor grupp som välkomnar
tillfället att göra affärer på Europas bekostnad.

Men den stora mängden amerikaner, de 80—90
procenten, är varken sovjettrogna eller imperialistiskt cyniska.
Deras hjärta är kluvet. Och däri ligger en huvudsaklig
orsak till den allmänna förskjutning av opinionens
inställning till fredsproblemen som i detta kapitel diskuteras.

Å ena sidan är den vanliga amerikanen fylld av
beundran för Sovjetunionens krigsinsats och av sympati och
välgångsönskningar för Rysslands fortsatta utveckling. Han
spanar efter alla tecken på en utveckling i Ryssland i
riktning mot personlig frihet och politisk demokrati. Han
inser nödvändigheten av helhjärtat samarbete med
ryssarna efter kriget och han är beredd att göra allt rimligt för
att nå en tillfredsställande uppgörelse. Detta är resultatet
av den opinionsutveckling som började vid Hitlers anfall
på Sovjetunionen sommaren 1941. Å andra sidan går han
och bär på en stor fruktan att ryssarna skall ställa
nationalistiska krav som går emot principerna i Atlantic Charter
— d. v. s. emot de amerikanska idealen.

Denna oro var mycket påtaglig veckorna före
Moskvakonferensen, som i Amerika kändes vara en av de allra
största politiska händelserna sedan Pearl Harbor. Vid
återkomsten möttes Mr. Hull av en oerhörd hänförelse
från praktiskt taget alla håll. Detta hade enligt min
tydning sin förklaring däri, att den stora mängden
amerikaner vars kluvna inställning till Sovjetryssland nyss
antytts, var lyckliga över att Hull syntes ha nått en kontakt
med ryssarna vilket alla önskar, utan att ha auktionerat
bort principerna i Atlantic Charter vilket de flesta innerst
inne fruktat. Det fanns alltjämt hopp.

Randstaterna har i amerikansk opinion en starkare
ställning än vi vanligen förstår. Polackerna i Amerika är
omkring tre miljoner och har tio kongressmän. De stöds
dessutom alltjämt av den stora mängden katoliker. Även
utanför katolikernas krets finns det mycken sympati för Polen.
Hur de senaste månaderna inverkat på den amerikanska
opinionen kan jag icke veta. Men av allt som kommer
fram sluter jag, att sympatiläget är ungefär oförändrat.
Finlands — och t. o. m. de baltiska ländernas — ställning
i amerikansk opinion var ävenledes så sent som vintern
1943—44 alljämt betydligt starkare än vi vanligen vågat
hoppas. Amerikanerna ser på dessa problem i mycket som
vi svenskar.

Detta allt betyder icke nödvändigtvis, att icke
Roosevelt kan bli tvingad att tubba åtskilligt på principerna i
Atlantic Charter vid uppgörelsen med Sovjetryssland. Det
betyder icke heller, att icke den amerikanska opinionen
kommer att finna sig däri. Men det betyder, att Roosevelt
har de allra bästa skäl att göra sitt yttersta för att undvika
det och att han i alla händelser har skäl att finna former
som i värsta fall skyler fakta, och att uppskjuta
exekutionen så länge som möjligt, i alla händelser till efter valen
i höst.

Jag skönjer nu en möjlighet för en återgång i Amerika
till någon slags isolationism — med starkare militärförsvar
och med vissa imperialistiska inslag — som jag icke såg
för ett och ett halvt år sedan. Denna möjlighet ligger i
den demoralisering av den amerikanska opinionen som
skulle följa av en världsuppgörelse vilken på ett mera
påtagligt sätt svär emot Atlantic Charter, d. v. s. i sista
hand mot de amerikanska idealen.

The Atlantic Charter från sommaren 1941 var
naturligtvis i en viss mening bara ett propagandamanifest,
framstuderat för att göra det amerikanska folket berett
att mot sina föresatser gå in i kriget mot Hitler. Men i
en annan mening är detta alls inte "bara". Det innebär
nämligen att dokumentet kalkerats på de levande
amerikanska idealen. När nu inte bara London Times under
sin nya ledning, som ibland tycks oss ha lärt för mycket
från nazismen, utan till och med Churchill och Eden
börjat förtolka principerna i Atlantic Charter för att
bättre passa realpolitiska hänsyn, är det amerikanska
folket djupt sårat och allvarligt oroligt. Åtminstone hittills
har ingen amerikansk statsman vågat så förgripa sig på
heliga ting.

<i>Amerika kan bringas att handla mot sitt samvete men
detta har dä mycket sannolikt den effekten, att nationen
misslynt söker dra sig ifrån sina medbrottslingar i
världspolitiken.</i> Det bör observeras att det fanns ett mycket
viktigt moraliskt element av detta slag i uppkomsten av
tjugu- och trettiotalens isolationism. Åtminstone
beträffande Amerika är det slagets "realism" som förbiser att
idealen är viktiga psykologiska realiteter en mycket farlig
illusion.

Detta vet naturligtvis Roosevelt och State Department.
Svagheten i deras position vid förhandlingarna med
ryssarna ligger däri att Amerika icke är berett att sätta makt
bakom sina krav i Europa. Den amerikanska opinionen
kan för de närmaste åren icke väntas godkänna ett krig
mot Sovjetunionen för några som helst syftemål på den
europeiska kontinenten. Det kommer även att vara
omöjligt för den amerikanska regeringen att hålla en större
ockupationsarmé för någon längre tid i Europa. När kriget
där är över kommer, liksom förra gången, soldaterna att
vilja hem och föräldrarna kommer att vilja ha hem sina
söner. Mot dessa elementära folkkrav kan ingen regering
i Amerika handla. Vad Amerika däremot kan erbjuda
Sovjetunionen är sin ärliga sympati, förtroendefullt
samarbete i öster liksom i väster, en garanterad fred, plus
tekniker och kapital för ett snabbare återuppbyggande i
Ryssland.

Beträffande inställningen till fiendefolken har knappast
någon större förändring skett under det sista året.<footnote>Amerika mitt i världen, sid. 32 ff.
</footnote> Det
finns fortfarande inget egentligt hat mot Tyskland och
den tyska kulturen liknande det som gjorde sig gällande
under första världskriget. Det blir emellertid allt svårare
att hålla uppe en skillnad mellan nazisterna och det tyska
folket av den innebörden att det senare skulle vara utan
ansvar och skuld. Fortfarande har dock
Vansittart-riktningen vunnit blott en mindre del av opinionen. De flesta
amerikaner har en bekymrad, frågande attityd till
spörsmålet vad man skall ta sig till med Tyskland efter kriget.
Planer på aktiva återuppfostringsexperiment tas i
allmänhet med stor skepsis.

Allmänt är Amerika naturligtvis konservativt i sin
inställning till politiska förhållanden i Europa. Man fruktar
revolutioner och inbördeskrig. Funnes möjligheter skulle
man säkert medverka till etablerandet av relativt
konservativa republikanska regeringar. State Department har
visserligen från liberalt och radikalt håll blivit mycket
kritiserat för sin tendens att vilja samarbeta med de
konservativa. Men det är troligt att — mera allmänt och
bortsett från politiken i vissa frågor (t. ex. Darlan-episoden)
som kan kritiseras ur andra synpunkter — den allmänna
opinionen hyser ungefär samma inställning som den som
bär upp State Departments politik.

Sveriges ställning i amerikansk opinion har utan tvivel
kraftigt förbättrats under det senaste året. Upphävandet
av transitotrafiken och andra omläggningar av vår
utrikespolitik under det senaste året har bidragit därtill. Då
samarbetet inom de Förenade nationerna med de andra små
europeiska staterna av naturliga skäl är så fyllt av
friktioner, kommer Sverige också att relativt värdestegras helt
enkelt genom att det står utanför. Detta är en tendens
som i viss mån motväger själva huvudtendensen, som
naturligtvis tvärtom är att man misstror och avundas oss
för att vi håller oss utanför kriget.

Vi får icke föreställa oss att Sveriges ställning är god
i amerikansk opinion. Den är bara mycket bättre än den
tidigare varit. Ännu sommaren och hösten 1942
betraktades Sverige mycket allmänt som en tysk vasall.<footnote>Amerika mitt i världen, kapitel 4, sid. 38 ff.</footnote> Alltjämt
ligger det något dubiöst och misstänkt över Sveriges namn
i vida kretsar.

I den mån aktningen för oss stiger därute, är det
närmast vår smarthet och skicklighet som blir uppskattade.
Samma föreställning om oss ligger emellertid även under
antipatin mot oss. Vi misstänks för att vilja tjäna på
freden, liksom amerikanerna mycket allmänt hyser den
vanföreställningen att vi tjänat på kriget. Denna situation
utgör i viss mån ett dilemma för svensk politik. Vi vill ju
vara skickliga att sköta oss och att tillvarata våra
intressen, och vi vill också ha anseende för skicklighet. I all
synnerhet vill vi inte göra dumheter bara för att förvärva
medlidande och sympati.

Det är min övertygelse att Sveriges ställning i
amerikansk opinion i längden beror på om vi är skickliga nog.
Och då jag i det hänseendet är relativt optimistisk
samtidigt som jag ser rätt mörkt på utvecklingen i resten av
Europa och amerikanernas inställning till dessa länder
under den närmaste efterkrigstiden, skulle jag vilja spå att
om allt går väl, Sverige två år efter krigets slut åter blir
det land som har högsta good-will i Amerika.

Det bör inte döljas att norrmännen i Amerika gjort och
delvis alltjämt gör oss stor skada i den amerikanska
opinionen. Man kan knappast gå omkring en dag utan att få
höra hur synnerligen ofördelaktiga påståenden och
omdömen — ofta alldeles oriktiga — fällts om oss av
norrmän i officiell ställning. Att förtala Sverige vid utländska
hov är ett gammalt minne från 1905 i norsk diplomati.
Gentemot Finland leker norrmännen i Amerika ofta
krigförande stat. Vissa norrmän tar avstånd från denna trafik,
särskilt vad gäller Sverige. Men få är riktigt vänligt
inställda till oss.

Det är tungt för en gammal vän av nordisk enighet att
nedskriva dessa satser. Men jag tror vi har kommit till en
punkt i Nordens historia då ingenting annat än
fullständig öppenhet även från svensk sida kan återställa goda
förhållanden i framtiden på den skandinaviska halvön.

Inte minst på grund av sin inbördes oenighet och sitt
— för övrigt mycket begripliga — missnöje med politiken
inom de Förenade nationerna har emellertid norrmännen
numera själva inte överallt den bästa ställning i
amerikansk opinion. I sista hand skadar de vidare genom sitt
ständiga förtal av Sverige hela Norden, inklusive sig
själva. Amerikanerna kan i allmänhet icke väntas göra
någon skillnad mellan Sverige och Norge, lika litet som
vi i allmänhet kan skilja på staterna i Nya England eller
ens, riktigt klart, mellan Söderns och Nordens Amerika.
Resultatet av norrmännens förtal har därför bara blivit
att hela Norden för amerikanerna har kommit att framstå
mera likt ett Balkan än vi trots alla olyckor egentligen är.

Det norska förtalet har ingalunda inskränkt sina
verkningar blott till Washington. En livlig kontakt med
skandinavtrakterna har uppehållits av norrmännen och vad
här sagts om Washington gäller tyvärr stora delar av den
amerikanska opinionen. I minnena från
unionsupplösningen — som i Amerikas skandinavbygder är mycket mer
levande än här hemma — har det funnits en grund att
bygga på av samma slag som klyftan mellan "vita" och
"röda" finnar i Amerika, vilken ju uppehållits långt efter
det försoning gradvis inträtt i Finland.

Danskarnas attityd har varit motsatt norrmännens.
Danskarna har själva haft en svår ställning i Amerika, i
synnerhet fram till oroligheterna och den fullständiga
ockupationen hösten 1943. I grunden har också danskarna
haft mindre av självförebråelser och inre samvetsproblem
att göra upp med sig själva och därför även mindre av
frestelser att avleda sin olust genom aggressivitet mot
brodernationerna.

Finnarna i Amerika har under det sista året fått
förhålla sig alldeles tysta och har icke kunnat spela någon
roll för opinionen om Sverige och Norden. Tidigare var
de rätt farliga för oss därute fastän inte, som norrmännen,
genom sitt förtal utan genom att de ständigt frestades att
söka skjuta Sverige framför sig som en sköld mot kritiken
i den amerikanska opinionen.

Finnarna kunde vi svenskar aldrig gendriva däruti ty
man faller ju ej en nödställd granne i ryggen.
Norrmännen kunde vi heller inte svara även när vi hade rätt. Vi
hade inte råd att gräla med norrmännen i Amerika. Vi
hade inte hjärta heller, för det är dock Norge som lider.
Vi har rensat våra nyhetsutsändningar från allt som
kunde verka som ett genmäle till norrmännens förtal. Vid
varje tillfälle som bjudits oss har vi sökt främja ej blott
Sveriges intresse utan hela Nordens.

Vi hade att visa ett osjälviskt tålamod åt båda hållen.
Just i denna tid av Nordens splittring hade vi att minnas
Nordens ideella enhet. Denna ståndpunkt var inte bara
klok, den var självklar. Den var lika självklar som det
också är självklart att man icke för partipolitik utomlands
när hemlandet är i fara, och inte annars heller.

På kort sikt förlorade vi genom denna politik måhända
vissa möjligheter att lägga Sveriges sak till rätta för
amerikanerna. Men det skulle knappast ha kunnat ske utan
att vi samtidigt skadat våra grannländer och indirekt oss
själva. På lång sikt har det stärkt oss oerhört därute, där
otåligheten över det myckna intrigerandet och förtalet
de olika europeiska nationerna emellan naturligtvis är i
växande.

Denna opinionspolitik i fråga om Norden är en liten
detalj i vår utrikespolitik under krigsåren varöver vi
svenskar kan vara både nöjda och stolta. Vår gamle
erfarne minister i Washington, Wollmar Boström, har i
denna fråga från första början haft en alldeles klar linje.
Han har också kunnat räkna på nästan fullständig
enighet bland alla svenskar därute i offentlig och enskild
ställning. Vi kan nu se att denna fasta och tålmodiga politik
har börjat bära frukter.
<h2>STORMAKTSPOLITIKENS DILEMMA</h2>

Det kan vara lämpligt att i direkt anslutning till
föregående kapitels analys av den amerikanska opinionens
inställning till de internationella problemen något beröra de
internationella förhandlingar som nu pågår om de
ekonomiska efterkrigsproblemen. Den närmare gången och de
hittillsvarande resultaten av dessa förhandlingar skall mera
systematiskt behandlas i en senare avdelning av boken.
Tillsvidare är vi intresserade bara av förhandlingarnas
allmänna ram och av deras generella typ såsom
internationella relationer. Dessa förhandlingar liksom de än mer
ömtåliga förhandlingarna om världens framtida
säkerhetssystem följer den linje som i Amerika börjat kallas den
nya "realistiska politiken".

Viktigt är till en början att bära i minnet att
Washington nu blivit obestritt centrum för de internationella
förhandlingarna om de ekonomiska efterkrigsproblemen.
Alltsedan Amerikas inträde i kriget hösten 1941 har det
uppenbarligen varit amerikansk politik att konsekvent dra över
förhandlingarna från London till Washington. Vad
Löndon skall få behålla är på sin höjd sådan internationell
efterkrigsplanering som gäller "regionen" Europa.

Inom Washington har State Department, Förenta
staternas utrikesdepartement, målmedvetet dragit under sig
ej blott de internationella förhandlingarna utan hela det
förberedande utrednings- och planeringsarbetet. I början
av kriget fanns det en hel mängd
tillfällighetsadministrationer vilka, liksom många av de reguljära
administrationsorganen, höll sig med självständiga avdelningar för
internationella ekonomiska frågor. De har nu undan för undan
avkopplats från denna verksamhet eller inordnats i State
Department. Detta har utan tvivel inneburit en betydande
rationalisering.

State Department har för ändamålet kraftigt utvidgat
sin stab av experter. Flera fristående vetenskapliga
institutioner, såsom t. ex. Yale-universitetets Institute of
International Studies och Council on Foreign Relations i
New York, har även engagerats att arbeta för
departementet. Ett undantag från denna centralisering bildar i
viss mån valutafrågorna som fortfarande svartsjukt
bevakas av finansdepartementet, the Treasury.

Den formella ramen för de förhandlingar som pågår,
bildas av den alltjämt mycket konturlösa internationella
organisationen "de Förenade nationerna". I verkligheten
sker emellertid de avgörande förhandlingarna mellan
stormakterna. I den mån man håller på etiketten talar man
om "de fyra stora" och medtar då vid redovisningen av
efterkrigstidens stormakter, vid sidan av Förenta staterna,
Storbritannien och Sovjetunionen, även Kina. Kina har
fått denna plats på grund av amerikanernas sympati och
dåliga samvete, på grund av dess befolkningsmässiga tyngd
och framför allt på grund av den politiska angelägenheten
att ha en färgad nation representerad i världsstyrelsen.
Men Kina är alltför svagt och söndrat och alltför upptaget
av sina egna bekymmer för att spela en mera betydande
roll i förhandlingarna. De fyra stora reduceras därför
oftast till "de tre stora".

I de ekonomiska förhandlingarna har Sovjetunionen
hittills hållit sig mycket ointresserad och avvaktande. Vi
kanske erinrar oss att det var ett av resultaten av
Moskvakonferensen, att Sovjetunionen nådigt lovade att skicka
en valutaexpert för att delta i diskussionerna om
valutastabiliseringen. Dessa hade då pågått mer än ett halvt år,
men Sovjetunionen hade dittills nöjt sig med att
"observera" dem.

Sovjetunionens tillbakadragenhet vid dessa
förhandlingar har naturligtvis måst framkalla irritation och oro.
Sakligt kunde visserligen Sovjetunionens ointresse möjligtvis
förklaras vara av mindre betydelse. Dess andel i
världshandeln var ju före kriget mycket liten och kommer väl
näppeligen heller efter kriget att vara stor. Det
statsmonopolistiskt organiserade Ryssland kan ju dessutom utan
svårighet ansluta sig till vilket valutasystem eller vilken
internationell överenskommelse om tullar och
handelsregleringar som helst. Dessa blir ju antingen icke tillämpliga på
Sovjetunionen eller i alla händelser utan effekt på dess
centralt pris- och kvantitetsreglerade inre ekonomiska
system. Men även om allt detta kan sägas är det givet att
det ur politiska synpunkter framstått såsom en
nödvändighet att söka engagera även Sovjetunionen i
förhandlingarna.

Det allmänna mönstret för förhandlingarnas gång är att
då vissa linjer utgestaltats genom förhandlingar mellan
stormakterna, och hittills i första hand mellan Förenta
staterna och Storbritannien, de mindre bröderna i
gemenskapen därefter informeras och får tillfälle att framlägga
sina synpunkter — var för sig, i regionala grupper eller
i allmänna konferenser. Stormakterna bestämmer sedan
vilka hänsyn till klagomålen de är beredda att ta. Sedan
beslutar de. En internationell organisation skapas och en
konferens kan sammankallas. Hittills har förloppet
fullbordats endast i fråga om den internationella
hjälpverksamhetens ordnande genom UNRRA. Men tillämpandet
av samma mönster planeras för att lösa andra problem,
fastän man inte kommit så långt än.

Vi minns att Hitler i sin makts dagar gjorde sitt bästa
att kompromettera så många oskyldiga stater som möjligt
genom att med lock och pock söka dra dem in i
planläggningsarbetet för sin "nya ordning". Vi svenskar hade ju
de största bekymmer för att kunna stå fria från dessa
"neuropeiska" förhandlingar. Hitlers motståndare följer
den alldeles motsatta taktiken. Den regeln iakttas
nämligen med yttersta konsekvens att neutrala stater icke skall
tillåtas ha någon som helst del i förhandlingarna.

Meningen är visserligen att de lika väl som
fiendemakterna en gång i framtiden skall få bli medlemmar i de
internationella organisationerna — efter en viss karenstid
och efter värdighetsprövning. Det framskymtar rentav
ibland rätt tydligt att de då skall vara tvungna att bli
med. Men de skall inte få ha någon andel i själva
uppbyggnaden av organisationerna. De skall icke ges
möjlighet att på planläggningsstadiet göra sina synpunkter
gällande. Vid besättandet av strategiska poster i de
internationella organisationerna skall det ses till att även deras
framtida inflytande blir svagt.

I själva verket är detta ett av de få ting varom
stormakter och småmakter inom de Förenade nationerna är
riktigt hjärtligt ense. Stormakternas motiv för att hålla
strängt på denna regel är naturligtvis i första hand
intresset att stärka sammanhållningen och disciplinen inom de
Förenade nationerna och att bevara ett påtryckningsmedel
mot de få återstående neutrala staterna. De europeiska
småmakternas intresse är mycket påtagligt att för sig
reservera en förmånsställning inom de internationella
organen såsom gottgörelse för att de under kriget överfölls och
ockuperades och för alla lidanden som därefter övergått
deras olyckliga folk. Det är mänskligt och vi bör förstå
dem. För Sverige innebär det sagda att om vi liksom
hittills lyckas stå utanför kriget till dess slut, bör vi icke
räkna på någon inbjudan att deltaga i förhandlingarna om
den framtida internationella ordningen.

Hela denna förhandlingsmetod bär naturligtvis mycket
tydliga drag av stormaktsimperialism. Det är allmänt känt
att vissa kretsar i England som någon gång också gjort
sig hörda i parlamentet, velat tillerkänna småstaterna ett
litet större utrymme och också velat bereda mera plats i
fredsplaneringen för de gamla mera demokratiskt
uppbyggda internationella organisationerna, Nationernas
förbund och Internationella arbetsorganisationen. Det är å
andra sidan känt att Sovjetunionen varit kraftigt verksam
för att kräva maktkoncentration inom den internationella
politiken till "de fyra stora".

Vi måste också förstå utvecklingen mot bakgrunden av
småstaternas mycket stora förhandlingssvaghet just för
tillfället. De små högt civiliserade land i Europa som
bildat småstaternas ärftliga och ekonomiska aristokrati är
antingen utomstående isolerade neutrala som Sverige och
Schweiz eller är ockuperade och förstörda av Hitler och
representeras nu av flyktingregeringar som Norge och
Holland, där de inte råkat komma på fiendesidan som
Finland. Konjunkturen är inte god just nu för hävdandet
av vår typ av nationella hushållningar och kulturer.

Washington har, som redan sagts, resolut tagit ledningen
för den internationella efterkrigsplaneringen. Men Amerika
stod utanför Nationernas förbund och har inte delat de
erfarenheter av internationell politisk samverkan mellan
stormakter och småstater som vi andra trots allt dock
förvärvade i Genève. Amerikas mera intima erfarenheter
av förbindelser med småstater är ju i rätt hög grad
inskränkta till den tålmodiga herdens omsorger om de
latinamerikanska republikerna.

Dessa nationer må ha en stor framtid och vi bör i eget
och världens intresse icke försumma att skänka dem vår
varmaste sympati och våra livligaste förhoppningar. Men
det är naturligtvis ett faktum att de ännu icke nått
västeuropeisk mognad. De är alltjämt klick- och
diktaturstyrda. Demokratin är för dem mera ett mål än en levande
verklighet. Deras folk- och naturresurser är ännu till stor
del outvecklade. Och de är beroende. "Den goda grannens
politik" är en stor kreditpost på den amerikanska
samvetsräkningen. Till väsentlig del innebär den att Amerika
avstått från att imperialistiskt försvara sina investerares
intressen med vapenmakt. Men inte har den erfarenheten
bidragit till att ge amerikanerna en särskilt stor respekt
för småstater.

Till de latinamerikanska "systerrepublikerna" kommer
nu i de Förenade nationernas brokiga krigsgemenskap alla
de ockuperade staterna i Europa. Om många av dessa
staters flyktingregeringar gäller det att hela världen vet att de
ingenting kommer att betyda i sina hemländer efter kriget.
Alla dessa regeringar fruktar mötet med
hemmafronten. Alla är beroende. Som motparter i förhandlingar om
efterkrigsproblemen har de alla en rätt tvivelaktig saklig
kompetens. — Vidare finns det en handfull neutrala
småstater av mycket växlande beskaffenhet. Men de skall
principiellt hållas kort.

Så har vi de brittiska dominierna. Och det är inte tu
tal om annat än att det är stater som Nya Zeeland och
Kanada, som i dessa år håller uppe småstaternas baner i
de internationella förhandlingarna. En av dominierna,
nämligen Kanada, har på grund av sin ekonomiska
betydelse och av andra orsaker — bl. a. frånvaron vid
förhandlingsbordet av andra effektiva småstater — faktiskt
lyckats skaffa sig nära nog stormaktsställning. Kanada är
t. ex. representerat i the Combined Food Board och har
nyligen även släppts in i de tidigare exklusivt
brittisk-amerikanska Combined Raw Materials Board och
Combined Production and Resources Board. Kanada tar
överhuvudtaget en ledande roll i arbetet på den internationella
jordbruks- och näringspolitiken. Det har även näst
Förenta staterna och Storbritannien haft det största
inflytandet på valutafrågornas behandling.

Men för amerikanerna ter sig dominierna dock i första
hand icke som självständiga stater utan som
myndigvordna medlemmar av det brittiska imperiet. Oavsett hur det
kommer att gå i framtiden har dessa stater under de
internationella förhandlingarna nu under kriget även mestadels
agerat antingen som brittiska hjälptrupper eller som
medlare mellan brittiska och amerikanska intressen. Om Nya
Zeelands utmärkte minister i Washington, Mr. Walter
Nash, har det t. ex. sagts att han fungerade som
Storbritanniens överambassadör, och man har därmed menat
att säga något annat och något mera än bara en elakhet
om Lord Halifax.

Och så återstår endast Storbritannien, Sovjetunionen
och det sönderslitna Kina. Tingens egen logik leder helt
naturligt till den nya "realistiska politiken" att söka få en
uppgörelse till stånd mellan dessa "stora". Bland dem kan
Kina inte ta en livligare del. Sovjetunionen har hittills
hållit sig fjär. Storbritannien har varit lättillgängligast
och är också kommersiellt viktigast. Storbritannien är
emellertid i en synnerligen svår finansiell situation. Det är
från Förenta staterna som prestationerna skall göras, lånen
skall ges, marknaderna skall öppnas. Det senare landet
känner sig alltså kunna sätta villkoren. Storbritannien
svarar genom att hota med inre monopolistisk
planhushållning och en därigenom underlättad manipulering av
den yttre handels- och valutapolitiken. Så har den
internationella konstellation uppstått som nu kan studeras i
Washington.

Utgångsläget kunde knappast tänkas ogynnsammare
för grundläggandet av en ny, internationellt demokratisk
världsordning. I princip och på ett mera allmänt plan är
visserligen Amerika inställt på en världsomfattande
internationell organisation av alla stater på likaberättigandets
grund. Dessa ideal är djupt förankrade i det amerikanska
folkets medvetande och Cordell Hull tar sällan till orda
utan att göra sina reverenser inför dessa grundsatser. Han
och alla andra som talar för den amerikanska regeringen
är sannolikt alldeles ärliga. Det är bara så utomordentligt
svårt att förverkliga dessa ideal just nu.
Stormaktsimperialismen är den enda praktiska politiken, åtminstone så
länge kriget varar.

Regeringens "realistiska politik" möter åtskillig kritik i
Amerika. Sumner Welles, den nyligen avgångne
understatssekreteraren i State Department, har i tal och skrift
krävt anstalter nu omedelbart för att skapa ett nytt
Nationernas förbund. Även på andra håll följs utvecklingen
kritiskt i Amerika. Det kan vara av intresse att påpeka
att den nya politiken mött motstånd även inom det
åsiktsläger som tagit arvet efter den gamla isolationismen. Dessa
ser helt naturligt i den realistiska stormaktspolitiken
alldeles särskilda faror för de i Amerika fruktade
"allianserna" och "foreign entanglements".

Eftersom en ren isolationism just nu inte längre kan
hävdas i Amerika faller det sig naturligt för denna grupp
att då i stället kräva en internationell demokratisk
världsorganisation i stil med Nationernas förbund. Här hemma
utgår vi så självklart från att den stora internationella
faran efter kriget är isolationismen i Amerika. I
huvudsak är detta riktigt. Men vi bör kanske sätta oss in i att
utvecklingen av Amerikas internationella politik kan bli
sådan, att isolationisterna eller rättare sagt deras andliga
arvtagare blir småstaternas bästa bundsförvant i kampen
mot en förkvävande stormaktsimperialism.

Just nu under kriget är det svårt att i praktiken omsätta
en mera demokratisk internationell politik. Även den
realistiska stormaktspolitiken har emellertid sina stora
praktiska bekymmer, alldeles bortsett från de ideella
betänkligheterna. Låt oss t. ex. tänka på handhavandet av
kontrollen över knappa råvaror och tonnage under den
övergångsperiod som kommer att förflyta mellan slutet av
europakriget och japankriget.

Dessa kontroller är nödvändiga ur internationell
synpunkt redan för att skapa någon ordning och rättvisa i
tilldelningen mellan sådana stater som har valutor, kredit
och goda grannar och andra stater som har ingetdera.
Under kriget handhas kontrollerna av the Combined
Supply Boards i vilka blott Storbritannien och Förenta
staterna är representerade (utom the Food Board och ett
par andra där också Kanada är med). Det är meningen
att dessa organ skall fortsätta att fungera även under
perioden mellan det europeiska och det asiatiska krigets
slut och i själva verket intill dess knapphetskrisen är
övervunnen.

Men de sydamerikanska staterna måste väntas försöka
slingra sig ur råvarukontrollerna så snart de kan. Som
utbudsländer har de svårare att riktigt hjärtligt uppskatta
det internationella kontrollbehovet, allrahelst som
kontrollerna under kriget även haft till huvudsaklig uppgift att
undertrycka konkurrensen bland deras köpare och hålla
nere deras exportpris och exportinkomster. De är
åtminstone angelägna att få dela ansvaret för kontrollernas
utövande.

Vi får heller inte glömma att få stater är "små" i alla
hänseenden. Vi svenskar är inte "små" på
trävarumarknaden. De flesta små stater är "stora" på vissa områden.
De är framför allt "stora" för sina grannar. När
småstaterna mera allmänt blir missnöjda — och den
utvecklingen är av naturliga skäl redan långt framskriden inom de
Förenade nationerna och kan tydligt spåras i många
samband — tenderar de att bilda parti och att samverka.
Under kriget kan deras opposition tryckas ner.
Extraordinära tvångsmedel accepteras lättare då det gemensamma
intresset är så stort och så lätt att definiera som nu —
och då så många av småstaterna är hjälplösa och helt
beroende. Men hur skall det gå efteråt?

På sjöfartens och fraktmarknadens område kommer det
t. ex. att för lång tid råda svåra rubbningar i jämvikten
mellan utbud och efterfrågan på tonnage, både totaliter
och än mer för alla de särskilda slagen av tonnage.
Internationell reglering behövs. Men det är svårt att tro att
kontrollen skall kunna tillfredsställande utövas av the
Shipping Board som ju bara representerar Storbritannien
och Förenta staterna. Om Sverige finner anledning och
möjlighet att opponera sig mot kontrollens handhavande
kan av konkurrensskäl inte Norge hålla sig obekymrat och
inte Holland heller o. s. v. — inte ens Storbritannien när
obstruktionens snöboll fått rulla.

Det synes svårt att undgå den slutsatsen att det
nuvarande odemokratiska och för den effektiva krigföringen
uppbyggda kontrollsystemet så snart europakriget är slut
måste komma att ge upphov till oerhörda friktioner
såvida det inte helt brister. Amerikanerna är inte dummare
än att de begriper detta mycket väl. Om inte ett olidligt
internationellt tvångssystem skall fastlåsas — som bl. a.
skulle förstöra alla utsikter till den återutveckling av
någorlunda fria former för den internationella
samfärdseln vilken åtminstone amerikanerna eftersträvar — måste
därför den direkta stormaktskontrollen fortast möjligt
avlösas av ett nytt kontrollsystem, friare, öppnare och byggt
på mera normala internationella förhandlingar.

Men hur skulle det gå till? Skulle man släppa in alla
de latinamerikanska diplomaterna och alla de ockuperade
ländernas nervösa och intrigerande regeringsrepresentanter
i Supply Boards? Det är dock krig. Och efter kriget
kommer det att hota världskaos! Sannerligen, problemet är
inte så lätt. Det är inte lätt alls för stormakterna som står
där med hela makten och hela ansvaret för vart
alltsammans skall ta vägen. Det är mycket lättare att skriva en
bok om deras bekymmer.

Så står då emellertid, åtminstone för tillfället,
stormaktsimperialismen såsom en av förhållandena framtvingad,
praktisk nödvändighet — en slags parallell på det
internationella planet till "the white man's burden" inom
kolonialpolitiken. Den parallellen bör vara ganska
obehagsskapande för oss små nationer om vi tänker ut tanken litet
längre. Med "bördan" följer nämligen vissa söta frukter:
privilegier. Makten ger som alltid möjligheter att
tillgodose egna intressen, att förtrycka. Detta är den stora faran
med stormaktsimperialismens oerhörda blomstring nu
under detta långa krig. Det grundläggs herrefolksvanor även
i de stora demokratierna i väster. Det skapas de besuttnas
välförvärvade och välförstådda intressen. Moraliska tabus
bryts ner. Den internationella rätten nöts ut.

Detta ger även en intressepsykologisk belysning åt den
även i Amerika nu mycket påtagligen försiggående
orättvisa nedvärderingen av småstaterna såsom medlemmar av
den internationella familjen. Djupare sett bildar dessa
vanföreställningar själva kärnan i den nya "realistiska
politikens" ideologi. Många amerikaner lyckas nästan
övertyga sig själva att det är småstaterna som är en ständig
fara för freden. De nästan får sig att tro att — med
undantag naturligtvis för Tyskland och Japan —
stormakterna är ena särskilt godmodiga och fridsamma, vuxna
och mogna personligheter som måste gå samman för att
övervaka hela följet av oroliga småstater.

Detta är naturligtvis det rent önskestyrda
illusionstänkandet. På jämförbar kulturnivå har småstater alltid bättre
internationell moral. Och därtill har de goda skäl. De är
i långt högre grad dömda att sätta sin lit till rätten och
det fredliga samarbetet — helt enkelt därför att de är
svagare. Även sedan Tyskland och Japan ligger slagna är
det naturligtvis stormakternas politik som kommer att
förbli den stora faran för världsfreden.

Amerikanerna med sin obotliga individualism, sin
känsla för "the under-dog" och sin fäderneärvda
misstänksamhet mot makten har innerst inne alltid förstått detta. Och
det är förklaringen varför de så hårt hållit på alla
nationers frihet och oberoende. Det var denna insikt och
denna internationellt demokratiska inställning som bar
upp Wilsons fjorton punkter och som ett kvartsekel
senare föreskrev hur Atlantic Charter skulle komponeras
för att kunna tjäna sitt avsedda propagandasyfte att
förbereda amerikanerna till inträde i det andra världskriget.

Under förhållandenas tryck är nu den amerikanska
utrikespolitiken en smula på glid från de amerikanska
idealen. Dessa ideal är dock så djupt rotade i det amerikanska
folkets hjärta att skulle den praktiska politiken komma
alltför långt bort ifrån idealen, kommer det amerikanska
folket att säga stopp. Amerika kommer då att vända all
internationell politik ryggen och ånyo bli isolationistiskt.

Inte minst på den punkten ter sig den nya "realistiska
politiken" i Amerika inför kritisk granskning orealistisk
och illusionsbemängd. Den räknar för litet med de
amerikanska idealen som de hårda realiteter de i själva verket
är. Den som känner Amerika vet att amerikanska försök
att efter kriget leka med i stormaktsimperialismen
kommer att bli halvhjärtade och ofullgångna.

Den nya politiken framstår orealistisk även ur en annan
synpunkt. Till dess förklaring sägs oavbrutet att
stormakterna är "enheter" (units); genom att få dessa stora enheter
att enas i en än större enhet har världsharmonin säkrats.
Bortsett här från den uppenbara svårigheten att alls
sammanstämma stormakternas politik efter kriget eller rentav
att hindra öppen konflikt mellan dem, är själva tanken
om stormakterna som enheter just för Amerikas del bara
en halvsanning om ens det. Sovjetunionen hålls ju ihop
genom diktatur. Storbritannien kanske blir så fattigt och
beträngt och så stämplat av monopolism efter kriget att
det också kommer att hållas ihop som en enhet, fastän jag
inte tror det. Men för Amerikas del vore det otänkbart.

Det är dock själva kraften och tjusningen hos Amerika
att det är fritt, oenigt, brokigt och splittrat. Amerika är
mänskligheten i miniatyr och blir lyckligtvis aldrig en
enhet i den mening det här gäller. I Amerika kommer folket
att försvara alla gruppers rättighet att sätta sig till spjärn
mot regeringens politik. I Amerika kommer alltid varje
beaktansvärt utländskt intresse att kunna räkna på ett
auditorium. I Amerika kan en svensk politiker, en svensk
vetenskapsman, en svensk folkbildningsman,
nykterhetsman, fackföreningsman eller affärsman, ja, vilken svensk
som helst som är hemmastadd i omgivningen och har
något att säga och vet hur han skall säga det, vara en
lika effektiv åsiktsbildare i vida kretsar som om han vore
amerikan.

Detta hör till fundamenten för den amerikanska
demokratin. Dit hör också alla de hinder och spärrar som i
konstitutionen satts upp för regeringens handlingsfrihet
särskilt i utrikespolitiska frågor. Dessas bevarande
kommer att envist värnas. Den enda utrikespolitik som
Amerika efter kriget effektivt kan deltaga i, är därför en
demokratisk internationalism. Amerika är dömt till demokrati
inåt och utåt.

Det är möjligt att en sådan världsordning icke kan
förverkligas. Amerika kommer då att stanna utanför i
isolationism. Men det är en ren illusion att tänka sig att
regeringen i Washington tillsammans med regeringarna i
London och Moskva skulle kunna bilda någon slags
autokratisk världsstyrelse. Opponerar inga andra så kommer
amerikanerna att göra det själva.

Blott ännu en observation om den allmänna miljön för
de pågående internationella förhandlingarna i Washington.
De förhållanden som tecknats skapar naturligtvis en
gyllene tid för den art av hemlig diplomati som Wilson ville
avskaffa. Icke blott förhandlingarna utan till stor del
själva de problem de gäller, är undanryckta offentlig
diskussion. Böckerna är naturligtvis föråldrade. Tidningar
och tidskrifter får endast tag i stycken och i lösa rykten.
Problemen finns bara i de löpande förhandlingarna och i
de konfidentiella memoranda som därunder alstras.

Allmänheten — och dit räknas även de lagstiftande och
i sista hand maktägande representantförsamlingarna —
behandlas i stället med propaganda. Propagandan ställs i
krigföringens tjänst: den förgyller och förfalskar. Det
gäller att hålla uppe krigsmoralen i de egna leden, att dra
över dem som står vid sidan, att försvaga motståndarnas
krigsvilja. Tron på det bergsäkra samförståndet inom de
Förenade nationerna i alla frågor skall därvid bevaras som
en dyrbar klenod. När sedan propagandablufferna under
händelsernas hårda tryck spricker den ena efter den andra
föds emellertid en oro, som man då inte vet sig någon
annan råd att bota än genom allt mera och allt djärvare
propaganda.

Det är min övertygelse att när de politiska
erfarenheterna kommer att summeras ner efter detta krig, är en av de
slutsatser som kommer att stå fram allra klarast denna:
att å ena sidan den hemliga diplomati vartill man nu
förfallit i fråga om efterkrigspolitiken, och å andra sidan den
propaganda som man lånat från försäljningstekniken, varit
misslyckade och i själva verket direkt skadliga för de
eftersträvade resultatens uppnående. Mänskligheten hade
då ännu ej lärt sig hur även taktiskt öppenheten och
sanningen är överlägsna alla knep. Kanske kommer den aldrig
att lära sig det.
II. INRIKESPOLITIKEN

<h2>KONSERVATIV FRAMRYCKNING</h2>

Som redan nämnts står frågorna om krigets slutförande
nästan helt utom den politiska diskussionen i Amerika.
Regeringen får i kongressen utan kritik igenom nästan alla
anslagskrav om de gäller krigföringen. Det finns ett par
kongresskommittéer som kallar in vittnen och gör
undersökningar rörande krigsutvecklingen. Men de är ganska
fria från partipolitik och tar endast högsta möjliga
effektivitet till rättesnöre.

Utanför själva partipolitiken står också i det väsentliga
de internationella efterkrigsproblemen. Det finns i den
amerikanska politiken en hel åsiktsskala mellan en förtäckt
isolationism och en heroisk internationalism. Men alla
åsikter är företrädda i båda partierna. Och i båda
partierna samlar sig den stora massan av människor tillsvidare
till den principiellt internationalistiska men praktiskt
mycket bekymrade inställning som jag i ett tidigare kapitel
sökt karakterisera.

Det finns en något starkare förtätning av förtäckt
isolationism i det republikanska partiet än i det demokratiska.
Inom det förra partiet har Wendell Willkie korat sig
till stridsman mot dessa krafter. Han står därvid extremt.
Men alltjämt fruktar ledarna för republikanerna att få
sitt partinamn associerat med den gamla komprometterade
isolationismen. De har heller icke velat tillåta
demokraterna att profitera på Roosevelts i stort sett populära
utrikespolitik. När därför republikanerna samlats till
konferenser har de fattat resolutioner om internationellt
samarbete och Amerikas ansvar att delta i organiserandet av
en trygg fred, som låter precis likadant som
demokraternas resolutioner och som de vaga resolutioner vilka mot
mycket små minoriteter drivs igenom i kongressens båda
hus.

Den enighet mellan de båda partierna i de
internationella efterkrigsproblemen vilken sålunda uppnåtts, är
dock, som vi av det föregående förstått, en enighet blott
om en mycket obestämd och allmän inställning som
innesluter mycken tvekan, oklarhet, ängslan, pessimism och en
långsamt stigande nationell snålhet. Detta motsäger
emellertid icke tesen att den politiska striden i Amerika nu och,
som det kan förmodas, genom detta års president- och
kongressval står i de inrikespolitiska problemens tecken.

Det innebär naturligtvis heller icke, att icke den inre
politiska utvecklingen i Amerika kommer att ha de allra
viktigaste verkningar för de internationella problemens
framtida läge. Till en början har inrikespolitiken en
avgörande betydelse för den ekonomiska utvecklingen i
Amerika vilken i sin tur troligen kommer att vara avgörande
för hur hela världens ekonomi och politik skall gestaltas
efter kriget.

Amerika befinner sig för närvarande i en rörelse mot
ökad makt för det republikanska partiet. Valet i november
1942 betydde att partiet kom upp till 209 mandat i
representanthuset mot demokraternas 222. Det republikanska
partiet gick framåt även i senaten. Samtidigt erövrade
republikanerna regeringsmakten i de flesta nordstaterna.
I sydstaterna, "the Solid South", är som bekant det
republikanska partiet praktiskt taget obefintligt.

Både det republikanska och det demokratiska partiet
innesluter politiker av såväl "konservativ" som "liberal"
läggning. Sydstatsdemokraterna är nästan undantagslöst
inte bara "konservativa" utan "reaktionära" på grund av
historiska, sociala och maktpolitiska förhållanden som det
här skulle föra för långt att närmare utveckla.
Nordstatsdemokraterna är däremot i allmänhet New-Deal-liberala.
Det demokratiska partiets röstunderlag i nordstaterna
bildas framför allt av de fattiga massorna i storstäderna.

Republikanerna bildar således i så måtto ett mera
homogent parti i kongressen som nästan alla republikanska
kongressmän kommer från nordstaterna. Partiet rymmer
visserligen stora åsiktsskillnader men ej så stora som det
demokratiska partiet vilket ju har de reaktionära
sydstatsdemokraterna som sin ena flygel.

Om vi bortser från dessa sista måste vid en jämförelse
det republikanska partiets tyngdpunkt sägas ligga
åtskilligt till höger om det demokratiska partiet. Detta
förklaras dels av det republikanska partiets traditionella
förbindelse med "big business", dels av partiets
oppositionsställning under trettiotalets New Deal. Republikanernas
framgång vid valet hösten 1942 som ju i första hand betydde
att många nordstatsrepublikaner utträngde
nordstatsdemokrater, resulterade därför redan i och för sig i en
förskjutning av maktläget inom kongressen i konservativ riktning.

Denna rörelse förstärktes emellertid oerhört av två
andra orsaker. För det första sammanföll — till stor del
på grund av relativt tillfälliga lokala förhållanden utan
större samband med valmanskårens politiska inställning i
rikspolitiska frågor — utvecklingen till republikanism
med en utveckling till konservatism inom båda partierna.
När man går igenom valresultaten mera i detalj finner
man nämligen att i ett övervägande antal fall konservativa
politiker slog ut liberala politiker både i
kandidatnomineringarna för de båda partierna och i valen. Denna
utveckling började redan i valet 1938 då ju Roosevelts
försök att rensa sitt parti från reaktionärer i stort sett
misslyckades, och har sedan långsamt fortsatt.

För det andra, och denna orsak är ännu viktigare,
frigjordes genom den republikanska valframgången de
reaktionära sydstatsdemokraterna från det New-Deal-fängelse
vari de hållits sedan valet 1932. För att ha något
inflytande alls hade de ju måst gå samman med Roosevelt och
nordstatsdemokraterna. Nu åter kunde de tillsammans
med det övervägande konservativt inställda republikanska
partiet bilda majoritet i kongressen — mot Roosevelt. Det
är denna koalition som behärskat kongressen sedan hösten
1942. Nu är det i stället Roosevelt som är i de reaktionära
sydstatsdemokraternas fängelse.

Betydelsefullt för politiken i Amerika under den tid
som gått sedan detta val var vidare, att man allmänt i
Amerika tolkade valresultatet som ett tecken på att det
amerikanska folket nått en vändpunkt och att den
allmänna opinionen nu var i färd med att vändas från New
Deals liberalism till politisk konservatism. I alla
kommentarer till valet läser man långa utläggningar om
reformtrötthet, missnöje med de höga skatterna o. s. v.

Det finns ingenting som tyder på att man i Vita Huset
icke tolkade valet på samma sätt. Förklaringen är
emellertid, som jag i nästa kapitel skall söka visa, en feltolkning
eller i alla händelser en mycket stor överdrift. Det
amerikanska folket var icke särdeles reformliberalt tidigare och
hade i grunden inte blivit mer konservativt nu.
Valutslaget hade mycket enklare och mer mekaniska orsaker.

Men en politiker måste räkna med rösterna i den
lagstiftande församlingen och Roosevelts budskap till den
nya kongressen i januari 1943 var en uvertyr till politisk
konservatism. I sydstaterna var man emellertid inte nöjd
med ord. Man krävde att New Deal skulle vara slut.

Det talades rentav allmänt om att sydstatsdemokraterna
skulle bryta sig ut och bilda ett nytt konservativt parti.
Denna rörelse som leddes av guvernör Jones i Louisiana
och guvernör Dixon i Alabama nådde sin klimax i april
1943 då sydstaternas alla guvernörer höll en konferens
och offentligen förklarade sig vara i opposition mot
Roosevelt. Roosevelt fick gå till Canossa. Ett par veckor
efter guvernörernas konferens gjorde han en mysteriös resa
som förde honom till de flesta huvudstäder i sydstaterna.
Under denna färd som officiellt angavs vara en oskyldig
inspektion av armélägren gjordes kompromissen upp. Det
var därefter för en lång tid tyst i Södern om planerna att
bilda ett nytt parti.

Roosevelt å sin sida hade uppenbarligen fått utfästa sig
att göra en ända på the New Deal. En hel del av de
viktigaste administrativa organen för the New Deal — t. ex.
the National Resources Planning Board, the National
Youth Administration, the Work Progress Administration,
the Civilian Conservation Corps — blev helt enkelt
avskaffade. Andra — såsom the Farm Security
Administration, the Office of War Information, the Office of Price
Administration — krymptes samman genom en stark
förminskning av deras budgetanslag.

Större delen av de tjänstemän och experter som burit
upp the New Deal motades bort från sina platser. I den
mån de fick stanna kringskars deras inflytande. Praktiskt
taget de enda New Dealers som blivit lämnade kvar i en
hög ställning är inrikesministern Ickes och arbetsministern
Miss Perkins. Henry Wallace, vice presidenten, som ju
icke kunde avsättas från andra förvaltningsposter än dem
som han uppbar vid sidan av vice presidentskapet fick
alltmer nöja sig med denna rent dekorativa funktion.

President Roosevelt själv slutade att hålla liberala tal.
Han godkände alla kongressbeslut av den konservativa
kongressmajoriteten — utom en lag mot fackföreningarna
och vissa lagar som höll på att göra inflationskontrollen
ineffektiv. Han utnämnde en konservativ politiker från
South Carolina, James F. Byrnes, till översta chef för hela
den administrativa hemmafronten. Han gav oavbrutet
vidgade funktioner och ökad makt åt två konservativa
inom sin regering: handelsministern Jesse Jones och
utrikesministern Cordell Hull. Hulls närmaste man, Sumner
Welles, som var Roosevelts intima vän och rådgivare, fick
gå. Det talas allmänt om att Roosevelt, om han själv
kandiderar vid presidentvalet i år, kommer att få släppa
Henry Wallace som "running mate" och i stället välja en
sydstatskonservativ som Byrnes eller Rayburn, talmannen
i representanternas hus.

Redan tidigare hade Roosevelt gjort fred med "big
business". Administratörer från detta intresseläger
dominerar nu på ett helt annat sätt än tidigare Department
of Commerce, War Production Board, War Manpower
Commission, Office of Price Administration, Office of
Economic Warfare, Lend-lease Administration, Office of
the Coordinator for South American Affairs, War and
Navy Departments m. fl. viktiga administrationsorgan.

Efter alla dessa förändringar kan det knappast längre
påstås att Roosevelt håller ledningen av den inre politiken
i Amerika. Hans vänner framhåller att eftergifterna varit
nödvändiga för att förhindra en fullständig stockning i
statslivet och främst för att kunna hålla nationen samlad
kring krigsansträngningarna. Det råder en mycket olustig
stämning i hela administrationen och framför allt arbetar
man under en ständig fruktan för kongressen och dess
undersökningskommissioner.

Kongressen fortsätter att vara småaktigt misstänksam
och demonstrerar sin makt vid alla möjliga och omöjliga
tillfällen. Resultatet är oavbrutna slitningar. Treasury
förföljs särskilt. Finansminister Morgenthaus förslag avslås
eller misshandlas både vad gäller skatter och andra
prisnedhållande åtgärder.
<h2>UTSIKTERNA FÖR VALEN I ÅR</h2>

Det finns starka skäl att anta att kongressvalen nu i
november kommer att resultera i en minst lika
republikansk och därför — på grund av de omständigheter som
redan berörts — minst lika konservativ kongress som den
nuvarande. Dessa skäl kan lämpligen framläggas genom
en analys av huvudorsakerna till den republikanska
framgången vid valen i november 1942.

I Amerikas inre politik kan man urskilja långa
periodiska vågrörelser mellan de två partierna. Just nu befinner
sig Amerika i en fas av den politiska konjunkturvågen
varunder det republikanska partiet växer. Den drivande
kraften i denna rörelse är amerikanernas kända
benägenhet att rösta emot det parti som är vid makten. Stats- och
kommunalpolitiken är ofta i viss grad korrumperad. De
tidigare demokratiska regeringarna framför allt i många
av de stora metropolerna hade icke gått fria härifrån. De
hade således blivit mogna för den gamla amerikanska
leken "Kick the rascals out".

Samma tendens kommer sannolikt att råda även i höst.
Vi befinner oss ännu i den fas då republikanerna går
framåt. De nya republikanska regimerna har vanligen
ännu icke blivit kända för korruption i den grad eller
eljest blivit så impopulära att väljarna skulle vara beredda
för ett nytt omslag i valvinden.

Det är vidare känt att rösterna för Roosevelt och the
New Deal under trettiotalet till viss del var "relief-votes"
varmed menas att de arbetslösa röstade för sina
arbetslöshetsunderstöd. Det får inte glömmas att Amerika hade
mellan 10 och 12 miljoner arbetslösa när det andra
världskriget började. Hösten 1942 hade denna siffra bragts ned
till omkring 2 miljoner. Det var gott om arbete och
lönerna var bra. En del av dem som tidigare varit arbetslösa
och röstat för the New Deal underlät nu att rösta. Några
följde den amerikanska trationen att rösta emot regeringen.

Även denna orsak kommer att bestå nästa höst. Det
kommer då inte att vara någon arbetslöshet alls.

För det tredje bör vi observera att valdeltagandet 1942
var ovanligt lågt, lägre än det varit på årtionden. Lågt
valdeltagande gynnar i allmänhet det republikanska
partiet som innesluter ett proportionsvis relativt större antal
personer i över- och medelklassen. Enligt många
valstatistiska undersökningar från olika länder visar de högre
inkomstklasserna alltid större valdeltagande.

Lågt valdeltagande förekommer normalt de år det icke
samtidigt är presidentval. Till någon del förklaras det
särskilt låga valdeltagandet hösten 1942 även av vad som
nyss anförts om bortfallet av relief-votes. Men till stor del
beror det låga valdeltagandet på två mera mekaniska
faktorer.

Den första av dessa är den väldiga inre omflyttningen
orsakad av industrins krigsmobilisering. Därigenom hade
många krigsarbetare förlorat hemortsrätt. Bestämmelserna
om registrering för röstning är i de flesta stater relativt
krångliga och rätten till registrering bunden vid villkor
om viss tids stadig vistelse i den nya hemorten. Den andra
faktorn är krigsmobiliseringen. De inkallade soldaterna
kunde av samma grund vanligen ej heller rösta vare sig
de förts utomlands eller de låg i träningsläger någonstans
i hemlandet.

Omflyttningen har fortsatt efter 1942. De mobiliserade
kommer till hösten 1944 att ha ökats till över 11 miljoner
man. En mycket stor del av soldaterna kommer då att
vara utomlands. Förslagen om särskilda
lagstiftningsåtgärder för att göra det möjligt för soldaterna att rösta ändå
har hittills avslagits av kongressen som domineras av
koalitionen mellan de sydstatsreaktionära demokraterna
och de konservativa republikanerna. Det framstår
sannolikt att Roosevelt även i fortsättningen kommer att
misslyckas att genomdriva en dylik reform.

Dessa två mekaniska faktorer gynnar republikanerna i
nordstaterna. Det har nämligen genom
opinionsundersökningar uppvisats att både arbetarna i krigsindustrierna och
soldaterna till övervägande del (65—75 procent) är
New-Deal-demokrater.

Resultaten av denna analys talar för att vi icke har att
vänta en förändring i demokratisk riktning vid höstens
kongressval. En viss reservation i omdömet torde dock
vara motiverad av följande skäl.

Under hösten 1942 avhöll sig Roosevelt helt och hållet
från deltagande i valkampanjen. Det verkade som om han
var så helt absorberad av krigföringens problem att han
icke alls ägnade intresse åt valet. Om Roosevelt nästa gång
arbetar i valstriden och i synnerhet om han ställer upp
som presidentkandidat kan detta väntas ha visst
inflytande på valutgången i demokratisk riktning.

Valet hösten 1942 inträffade någon vecka före
Afrika-invasionen. Många har sagt att om invasionen kommit
tidigare skulle detta i viss mån ha kunnat påverka valen
till demokraternas förmån. För valen hösten 1944 bör den
reservationen göras att krigshändelserna till dess och
krigsläget då kan ha en verkan i den ena eller andra riktningen
som inte nu kan överskådas.

Fackföreningsrörelsen var hösten 1942 relativt
ineffektiv i sitt stöd för demokraterna. Det är möjligt att
förhållandet kan ligga olika till hösten 1944. C. I. O. har
avsatt en stor krigskassa för politisk verksamhet. A. F. of L.
torde bli ett svagare stöd åt Rooseveltriktningen sedan
nu Lewis, som står i opposition till Roosevelt, med
kolgruvarbetarna återgått till A. F. of L.

Å andra sidan bör framhållas att den utveckling av
opinionen i internationella frågor till större oro, pessimism
och snålhet, som ovan utförligt redovisats, bör verka
starkt till republikanernas förmån. Blir det en
opinionsomsvängning i isolationistisk riktning står naturligtvis
Roosevelt, trots den stora återhållsamhet han underkastat
sig under det sista året, mera komprometterad och med
honom hela det demokratiska partiet. Det republikanska
partiet kan fortfarande lätt sadla om till isolationism eller
den relativa grad av isolationism som då bäst svarar till
det amerikanska folkets inställning. Det är ur den
synpunkten ett utvecklingens tecken att Wendell Willkie, den
främste anti-isolationistiske ledaren bland republikanerna,
de allra sista månaderna blivit alldeles utslagen från
möjligheten att bli partiets presidentkandidat.

Genom redovisningen av huvudorsakerna till
republikanernas framgång hösten 1942 har vi redan antytt att
valutslaget icke berodde på någon betydelsefull strömkantring
åt höger i den amerikanska opinionen.
Opinionsundersökningarna visar tämligen otvetydigt att det amerikanska
folket har ungefär samma allmänna politiska inställning
nu som tidigare. Intresset för utvidgad socialförsäkring
och andra huvudpunkter i New Deals program är snarare
i växande.

Tvärtemot vad utlänningar ofta föreställer sig är
amerikanerna mycket "konservativa" i egentlig mening vad
beträffar den djupare politiska inställningen. De är inte
för hastiga förändringar. I en opinionsundersökning i april
1943 tillfrågades intervjuobjekten om de gillade eller
ogillade the New Deal före kriget. 49 procent svarade att de
gillade den, bara 30 procent att de ogillade den, medan
21 procent var osäkra eller gav mer speciella omdömen.

Tar man som jämförelseled folkopinionen i Amerika
så är utan tvivel den nuvarande kongresspolitiken en
mycket kraftig överdrift åt höger. Förklaringen till hur det är
möjligt har givits ovan. På samma sätt var enligt min
mening trettiotalets New Deal en kraftig överdrift åt
vänster från det allmänna opinionsläget i landet sådant
det då verkligen var. Amerikanerna i gemen var sannolikt
inte på långa vägar så liberala som Roosevelts politik. Men
för att genomföra den hade denne världens kanske
skickligaste politiker då en världsdepression med
massarbetslöshet till förfogande och han hade inte som nu i stället ett
världskrig på halsen.

Så mycket kvarstår likväl att Förenta staterna icke
under kriget haft den kraftiga utveckling av den allmänna
opinionen i radikal riktning som t. ex. Storbritannien eller
än mer Kanada. Det bör även framhållas att i ett speciellt
hänseende har opinionen mycket kraftigt gått i den
riktning som man vanligen kallar höger, nämligen vad gäller
inställningen till fackföreningsrörelsen. Detta har i sin tur
haft sin påtagliga betydelse för den process varigenom
Roosevelt förlorat kontrollen över inrikespolitiken i
Amerika.

Fackföreningsrörelsen gick in i krigsperioden splittrad i
två organisationer. Den äldre av dessa, American
Federation of Labor, är en konservativ, skråmässig, monopolistisk
och åtskilligt korrumperad sammanslutning av de
facklärda yrkesarbetarna medan den andra, Congress of
Industrial Organisation, är modernare, radikalare och
inriktad på organisation av storindustrins arbetare.

Såväl A. F. of L. som C. I. O. har med utnyttjande av
den våldsamma krigskonjunkturen kraftigt utvidgat sina
medlemskadrer. Fackföreningsrörelsen har emellertid icke
konsoliderats. Den står längre från enhet än någonsin.
Kanske flertalet av de nya medlemmarna är opålitliga.
Fackföreningsrörelsen har heller icke reformerats. Vid
sidan av det stora flertalet demokratiskt styrda, hederliga
fackförbund innesluter i synnerhet A. F. of L.
fortfarande en hel del korrumperade, diktatoriskt styrda
"racketeering unions".

Fackföreningsrörelsen som helhet har under kriget i
stora folklager blivit våldsamt impopulär. Detta gäller
märkligt nog blott i mindre grad företagarvärlden som
tvärtom nu börjat sätta sig in i att kollektivavtal och
fackföreningar hör till den moderna arbetsmarknaden.
Men det gäller städernas stora medelklass, de oorganiserade
arbetarna — som fortfarande är i majoritet — och
framför allt bönderna.

Det gäller dessutom soldaterna som reagerar mot allt
vad de får läsa i tidningarna om topplöner i vissa
krigsindustrier och om strejker. Lewis, kolgruvarbetarnas
ledare, är mer ansvarig för denna farliga opinionskantring än
någon annan. Hans hårda, bittra strid mot regeringen har
blåsts upp av pressen som till mer än två tredjedelar är
lika fientlig mot fackföreningsrörelsen som mot Roosevelts
New Deal. Framför allt pressens behandling av strejkerna
har varit i hög grad överdrivande. I själva verket har
fackföreningsledarna i stort sett lojalt och framgångsrikt
lyckats hålla överenskommelserna mot arbetsstrider under
kriget. Bland de organiserade arbetarna växer nu fram en
bitter aggressivitet som icke bådar gott för förhållandena
på arbetsmarknaden efter kriget.

Hatet mot fackföreningsrörelsen bland soldaterna är en
särskilt oroande faktor. Amerika väntas efter detta krig
ha 15 miljoner veteraner från krigen. De håller redan nu
på att organiseras. Med sina närmaste anhöriga får de ett
avgörande inflytande på den framtida politiken i Amerika.

Republikanerna profiterar utan tvivel på denna
strömkantring i opinionen. En av de populäraste anklagelserna
mot Roosevelt och the New Deal har hela tiden varit att
regeringen gynnat fackföreningsrörelsen för mycket.

I sin strid om ledarskapet i det republikanska partiet
var Willkie ärlig och framsynt nog att även varna sina
partivänner för att söka göra politiska vinster på
fackföreningsrörelsens stigande impopularitet. Han framhöll
rättfärdigheten i arbetarnas kamp för medinflytande på
arbetsmarknaden, den lojalitet som den överväldigande
majoriteten av fackföreningsledare lagt i dagen under
kriget och även de allmänna fördelarna för rationalitet
och stabilitet i näringslivet av att arbetsmarknaden blev
reglerad genom kollektivavtal. Willkie framhöll att det
var kortsynt i högsta grad och farligt för ett parti som
eftersträvade regeringsmakten att binda sig vid den
ovederhäftiga reaktionära kampanjen mot fackföreningsrörelsen.

Detta var vist talat av Willkie. Men som dessvärre
opinionsvinden blåser stegrade det inte hans popularitet,
allraminst bland de republikanska valbossarna. När
Willkie nu blivit helt utslagen som republikanernas
presidentkandidat vittnar detta icke bara om den stigande
strömningen i Amerika mot isolationism utan även om hur
fackföreningsrörelsen blivit en syndabock för nationens
känsla av oro och olust. På denna viktiga punkt är
utvecklingen av amerikanernas utrikespolitiska
uppfattningar till stegrad nationalism förbunden med en utveckling
till inre politisk reaktion.

I ännu ett viktigt hänseende har utvecklingen i Amerika
lett fram till skärpta motsättningar, nämligen vad gäller
förhållandet mellan vita och negrer. I sydstaterna råder
det oro under den relativt lugna ytan. De vita är beslutna
att med hårdhet återställa det kastsystem som under
krigsförhållandenas tryck något uppluckrats. I nordstaterna
har negrerna denna gång liksom under förra kriget kommit
in på många arbetsplatser där de förut hållits borta. När
efter krigets slut arbetslösheten breder ut sig över
samhällena måste vi liksom efter förra kriget dessvärre räkna
med blodiga raskrig både i sydstaterna och på många
platser i nordstaterna. Detta framstår nu tyvärr ganska klart
för iakttagaren.

En relativt tillfällig faktor har kraftigt bidragit till att
minska negrernas gemenskapskänsla med nationen och
stegra deras missnöje. I detta krig har negrerna icke
tillåtits att delta som stridande trupper annat än i mycket
ringa mån, huvudsakligen för propagandaändamål.

Flertalet gamla officerare är sydstatsvita och många av
dem ser ogärna vapen i händerna på negrer. Men
förhållandet var likadant i förra kriget och ändock släpptes då
vissa negerregementen till fronten, låt vara att även den
gången negrerna mest hölls i arbetsförband. I detta krig
har det emellertid varit knapphet på tonnage och varje
soldat har inneburit en mycket stor materialåtgång.

När det gällde att utvälja trupper som skulle sändas till
Afrika eller långt bort i Stilla havet och då
truppkontingenterna med nödvändighet måste göras begränsade var
det ur militär synpunkt naturligt att man höll sig till de
bästa och säkraste trupperna som vanligen var vita, helt
enkelt därför att de vitas levnadsstandard och bildning var
högre. Politiken var således förklarlig och, ur rent militär
synpunkt, säkert försvarlig. Nu är det för sent att ändra
politik. Kännedomen att de icke skall få strida har spritt
sig bland negertrupperna och fullkomligt ödelagt deras
moral.

Men ej blott soldaterna utan hela negerbefolkningen är
upprörd på det djupaste. Negrerna får inte dela nationens
heroiska upplevelse. De känner sig utstötta. De vita å sin
sida har befästs i sin vantro att negrerna är sämre
människor.

De stegrade motsättningarna i negerfrågan liksom i
fackföreningsfrågan är ingalunda utan inflytande på
amerikanernas inställning till världsproblemen. Ju mera
de inre bekymren tornar upp sig efter kriget, ju mindre
sammangjuten i sina ideal och intressen nationen känner
sig och ju mer amerikanerna får anledning att skämmas
över sina egna inre förhållanden, desto ovilligare kommer
de att bli att lägga sig i de internationella problemen. Blir
det dessutom, som jag tror, ekonomisk depression och
massarbetslöshet i Amerika försvagas än mer nationens
villighet och möjlighet till ledning i världspolitiken.

Det är mycket svårare att göra en någorlunda säker
förutsägelse beträffande presidentvalet i höst än
beträffande kongressvalet. Vad som här följer är närmast blott
ett försök att kartlägga möjlighetsfältet.

Om Roosevelt ställer upp för fjärde gången blir han
utan tvekan demokraternas kandidat. Om han inte ställer
upp är det mycket svårt att gissa vem demokraterna
skulle kunna ta till presidentkandidat. Det är dåligt med
återväxten på ledarplanet under Roosevelt. Det måste vara
en nordstatsman. Sydstaterna är på förhand säkra för
demokraterna och hela valet beror på om de kan få
tillräckligt många röster i nordstaterna för att säkra sig en
majoritet bland elektorerna. En sydstatsman skulle
dessutom vara ett rött skynke för negrerna i nordstaterna som
i många stater har utslagsrösten. Henry Wallace är
antagligen omöjlig. Den vanligaste uppfattningen är att
Roosevelt verkligen kommer att ställa upp.

En annan fråga är om han blir vald. Det beror bl. a. på
vem republikanerna kommer att kora som sin kandidat.

Den livligaste politiska striden under det sista halvåret
har pågått inom det republikanska partiet. Denna strid
som huvudsakligen försiggått i det fördolda har hittills
varit en strid för och emot Wendell Willkie. Herbert
Hoover har varit ledare för kampanjen mot Willkie men
han har själv icke sökt kandidatur.

Willkie har haft emot sig den stora majoriteten av
republikanska kongressmän, den nationella republikanska
partimaskinen och flertalet statsmaskiner. Av de
bestämmande i det republikanska partiets ledning har han varit
illa omtyckt för sin liberalism i inrikespolitiska frågor.
Hans internationalism har dessutom ansetts farlig för
partiet om opinionsvinden skulle svänga i isolationistisk
riktning.

Hans styrka har legat i hans stora popularitet, särskilt
i arbetarkretsar och bland de mera upplysta och liberala
i alla samhällsskikt. Man har intill den sista tidens
strömkantring mot isolationism allmänt antagit att knappast
någon annan skulle kunna slå Roosevelt. Han har
dessutom fruktats för sin hänsynslöshet. Willkie är ingen
pålitlig partiman. Det har misstänkts att Willkie, om han
bleve försmådd, skulle kunna göra som Theodore
Roosevelt 1902 och bryta sönder det republikanska partiet.
Åtminstone har man befarat att han skulle finna en eller
annan väg att stödja Roosevelt mot det republikanska
partiets kandidat. Det ansågs därför farligt för
republikanerna att gå förbi Willkie.

Efter valet i Wisconsin av representanter för det
republikanska valkonventet som ju gick kraftigt emot Willkie,
har emellertid denne helt utträtt ur tävlan. Som vi redan
påpekat indicerar detta val och Willkies omedelbara
beslut att dra sig tillbaka att opinionsvinden i Amerika går
i riktning mot isolationism. Ty även om striden mellan
partierna hittills blott gällt inrikespolitiska problem har
striden inom det republikanska partiet främst gällt
inställningen till utrikespolitiken. Willkie fälldes emellertid
dessutom på grund av sin inrikespolitiska liberalism, främst i
arbetsmarknadsfrågor.

Den största populariteten inom det republikanska
partiet åtnjuter utan tvivel Thomas Dewey som är guvernör
i staten New York. Han har upprepade gånger förklarat
att han icke kandiderar. Många insiktsfulla bedömare har
ansett att han menar allvar och att han inte vill bli
president i år. Dewey är ung och har framtiden för sig. Han
gör kanske den kloka reflexionen att den som blir
Amerikas president 1944 icke kommer att bli det 1948.

I alla händelser har Deweys hittills avvisande
inställning till kandidaturen tillåtit honom att avstå från nästan
alla uttalanden i nationens utrikespolitiska och
inrikespolitiska problem. Som situationen för närvarande ligger
i Amerika är detta besynnerligt nog också det klokaste en
presidentkandidat kan göra för att stärka sina chanser till
valet.

Det finns dessutom en hel svärm av andra republikanska
presidentämnen. General Mc Arthurs kandidatur främjas
försiktigt av de gamla isolationisterna. Om inte
världsutvecklingen och opinionsutvecklingen i Amerika tar en
fullkomligt katastrofal vändning torde han emellertid inte
ha stora chanser. Stassen, den unge guvernören i
Minnesota, som gått ut som frivillig i kriget är en liberal och
internationalistisk man av Willkies kynne. Willkies
anhängare kommer nu sannolikt att ställa sig bakom Stassen.

Presidentvalet är naturligtvis mycket viktigt men dess
betydelse skall icke överskattas. Om Roosevelt skulle bli
vald men om samtidigt kongressen skulle få ungefär
samma sammansättning som nu, kommer också de
rådande slitningarna mellan presidenten och kongressen att
bestå. En president av Stassens typ skulle vara i nästan
samma läge.

Han skulle dock, i motsats till Roosevelt, som varje ny
president som tillträder ämbetet vid ett partibyte ha
förmånen av en "smekmånad" medan en mängd platser i
administrationen skall nybesättas. Han borde dessutom
som republikan kunna ha åtminstone ett visst inflytande
på det konservativare nordstatspartiet och kanske rentav
lyckas åvägabringa en majoritetskoalition mellan de
liberalare elementen i det republikanska partiet och
nordstatsdemokraterna.

Ser man på det kommande kongressvalet på det sätt
som jag nyss skisserat, vore utan tvivel det bästa som
kunde hända ur internationella synpunkter att Amerikas
president nästa gång bleve en liberal republikan. Då en
republikan även skulle ha bättre hand med den
amerikanska affärsvärlden vore detta även att föredraga ur
synpunkten av en effektiv ekonomisk politik.

Dewey har aldrig demonstrerat en verkligt liberal syn
på de inre sociala och ekonomiska problemen. Men han
skulle sannolikt gå utmärkt väl ihop med det slags
kongress som Amerika väl troligen får vid nästa val. Dewey
har vidare visat sig äga utmärkta administrativa talanger
och en ovanlig förmåga att välja dugliga personer som
medhjälpare. Han är på det området säkert mycket
överlägsen Roosevelt. Dewey har för staten New York lyckats
lägga upp en efterkrigsplanering av offentliga
investeringar som är föredömlig.

I utrikespolitiken saknar Dewey helt erfarenhet och har
icke visat självständiga synpunkter. Tidigare har han
drivit en hel del flirt med isolationisterna. När han på
senare tid i mycket vaga ordalag uttalat sig för en allians
med Storbritanninen och för samarbete med
Sovjetunionen vittnar det bara om att han känner sig säker om
isolationisternas röster och anser sig ha råd att söka
goodwill bland internationalisterna.

Dewey är med andra ord sannolikt i utrikespolitiken
den rena opportunisten. Som president skulle han sakna
en egen linje. Men ibland händer det ju att den Gud
ger ett ämbete ger han också förmåga att förvalta det.
III. DEN EKONOMISKA
UTVECKLINGEN

<h2>KRIGSKONJUNKTUREN</h2>

Krigskonjunkturen i Amerika bör ses mot bakgrunden
av det ekonomiska tillståndet i landet under åren närmast
före kriget. Vid en sådan tillbakablick står de
konjunkturrörelser i fallande och stigande riktning under trettiotalets
olika år, som ägnats ett så livligt studium i den löpande
ekonomiska diskussionen i Amerika, alldeles tillbaka för
det dominerande faktum att Amerikas ekonomi under
hela decenniet befann sig i en enda lång, djup och till
synes ohjälplig stagnation.

När det andra världskriget började hade
nationalinkomsten ännu icke nått upp till den toppnivå som markerades
av högkonjunkturen under tjugutalets sista år. Detta
konstaterande är desto märkligare då i den alltjämt
progressiva befolkningsutvecklingen i Amerika arbetsutbudet
växer med mer än en halv miljon arbetare om året och då
den tekniska produktivitetsutvecklingen i Amerika stiger
med i genomsnitt omkring 2,5 procent om året.
Produktiviteten per arbetstimme beräknas under trettiotalet ha
stigit med sammanlagt 32 procent.

Vilka förtjänster the New Deal än hade på det
socialpolitiska området, såsom ekonomisk politik måste den
sägas ha misslyckats i uppnåendet av sitt primära syfte
att höja produktionen och stegra sysselsättningen. Den
synnerligen intressanta frågan om orsakerna till detta
flagranta misslyckande skall här förbigås.<footnote>Amerika mitt i världen, sid. 82 ff.
</footnote> Jag nöjer mig
med att påminna om att arbetslösheten vid det andra
världskrigets början alltjämt höll sig på en nivå av 10—12
miljoner arbetslösa. Nerdimensionerat till svenska mått
skulle detta motsvara den för oss oerhörda
arbetslöshetssiffran av omkring 1/2 miljon. Och därvid är icke
inräknade den inom de proletära delarna av det amerikanska
jordbruket improduktivt sysselsatta arbetskraften som
uppgick till flera miljoner. I själva verket arbetade den
amerikanska ekonomin år 1939 med en total arbetsstyrka som
trots en folkökning på ungefär 10 miljoner personer var
2 miljoner mindre än år 1929.

Under tioårsperioden 1929—1938 utgjorde i genomsnitt
nettokapitalbildningen endast 3 procent av
nationalinkomsten, medan denna kvot aldrig tidigare under någon
tioårsperiod sedan 70-talet ens fallit under 10 procent. Mätt
i oförändrat penningvärde utgjorde
nettokapitalbildningen under trettiotalet endast 23 procent av motsvarande
siffra för tioårsperioden 1919—1928.

Upprustningen lyckades med vad the New Deal aldrig
förmådde: att sätta Amerikas väldiga
produktionskapacitet i fullt arbete. Olikheten mellan de båda faktorerna
betraktade såsom stimuli till produktionsexpansion ligger
främst i tre förhållanden: 1) Upprustningen innebär en
köpkraftsinsprutning av en helt annan storleksordning än
the New Deal orkade med. Skillnaden är större än
förhållandet tio till ett. 2) Upprustningen är genomförd under
en centralt dirigerad, med tvångsmedel utrustad
planhushållning. 3) Upprustningen och likaså medlen för dess
genomförande är accepterade såsom en nödvändig och klok
nationell politik av näringslivets män vilket the New Deal
med sina blygsamma mått aldrig var.

Den amerikanska upprustningen som vidtog på allvar
först efter Hitlertysklands världsskakande erövringar
våren och sommaren 1940 och som gavs full fräs först efter
Pearl Harborkatastrofen i december 1941, lyfte på en
otroligt kort tid Amerikas ekonomi upp ur stagnationen
och till den fulla sysselsättningens ekonomi.
Arbetslösheten har ända sedan den senare hälften av 1942 varit
nedbringad till ett praktiskt minimum och har i själva verket
inom de flesta fack och regioner förbytts i en mycket
kännbar brist på arbetskraft. Miljoner av oskolad
arbetskraft har under kriget utbildats till skickliga
yrkesarbetare. Samtidigt har antalet unga män under fanorna stigit
från några hundra tusen till nu nära 11 miljoner.

Totalt sett har nationens arbetsstyrka stigit från 55
miljoner till i runt tal 64 miljoner, alltså med nio
miljoner.<footnote>Siffrorna över totala arbetsstyrkan m. m. är något varierande.</footnote> Om vi från den förra siffran räknar bort 9 miljoner
arbetslösa<footnote>Som är det mera officiella talet; det torde innebära en
underskattning.</footnote> och från den senare i miljon arbetslösa plus
10 miljoner soldater, kan siffran 7 miljoner få i runt tal
beteckna ökningen av de i produktionen verkligt
sysselsatta arbetarna.

Många av dessa nya miljoner arbetare är överåriga som
under arbetsefterfrågans tryck stannat kvar i
produktionen eller unga som eljest skulle ha varit i skolor och
utbildningsanstalter. Ökningen i den kvinnliga arbetsstyrkan
svarar också för en stor del av sysselsättningsökningen.
Den kvinnliga arbetsstyrkan har stigit från 13 miljoner
(varav ungefär 2 miljoner arbetslösa) före kriget till nära
18 miljoner arbetare under hösten 1943. Om man bortser
från soldaterna uppgår den kvinnliga sektorn i
produktionen nu till nära en tredjedel av hela arbetsstyrkan
medan den var mindre än en fjärdedel år 1940. Utöver
ökningen av sysselsatta arbetare har arbetskraften i
produktionen dessutom ökats genom en kraftig stegring av
arbetstiden, genomsnittligt inom industrin från 38 timmar
per arbetsvecka i augusti 1939 till 45 timmar i mitten av
år 1943.

Inom de krigsviktiga industrierna har det byggts nya
fabriker för 20 miljarder dollars. Storleksordningen av
denna investering förstås om jag samtidigt nämner att hela
det, låt vara nedamorterade, värdet av industrins
anläggningskapital före kriget blott var 26 miljarder dollars. Det
sammanlagda återanskaffningsvärdet utan avskrivningar
av det gamla industrikapitalet var omkring 50 miljarder
dollars.

Totala produktionsvärdet i Amerika (utan fråndrag för
deprecieringar m. m.) som ännu 1940 låg under 100
miljarder dollars beräknades för december 1943 ha nått en
årsnivå av 200 miljarder dollars. Även efter alla rimliga
reduktioner med hänsyn till prisstegring innebär detta en
real stegring av produktionsvolymen i landet från
förkrigstiden till nu på minst 50 procent.

Inkomstbildningen särskilt inom industrin har givetvis
kraftigt påverkats av denna jättelika expansion av
produktionen. Mellan 1939 och 1943 har den totala
utbetalade lönesumman inom industrin mer än tredubblats.
Största andelen i denna ökning eller 70 procent beror på
sysselsättningsökningen inom industrin som ju dragit till sig
det totala tillskottet av arbetskraft och mer därtill. Dess
sysselsatta arbetsstyrka har ökats från 10,5 miljoner till
18 miljoner. På grund av stegringen av antalet
arbetstimmar per vecka och den höga ersättningen för
övertidsarbete har reallönen räknad per år stigit med i genomsnitt
45 procent. Den nominella timlönen för industriarbetare
har stigit med i genomsnitt 50 procent men
levnadskostnadsfördyringen har tagit bort omkring hälften av denna
stegring.

På samma sätt visar bolagsvinsterna en kraftig
uppgång. För 1943 beräknas de totala bolagsvinsterna efter
skatteavsättningarna överstiga 8 miljarder dollars vilket
är ett absolut rekord. Siffran är dubbelt så hög som 1939
fastän i bolagsbeskattning nu uttas ett tio gånger så stort
belopp som 1939; skattesatserna har nu stigit till omkring
60 procent. Resultatet överträffar till och med den
tidigare toppen år 1929 då siffran var 7,9 miljarder dollars.
Jämför man i stället bolagens totala vinster före
skatteavsättningarna finner man att 1943 års vinster på 22
miljarder dollars utgör mer än dubbla beloppet för
bolagsvinsterna år 1929 och mer än det fyrdubbla för år 1939.

Den drivande kraften i denna våldsamma
högkonjunktur är krigsproduktionen som nu värdemässigt tar inemot
hälften av totalproduktionen (i real produktionsvolym
något mindre på grund av att i krigsindustrin
produktionskostnader och pris är, även relativt, inflaterade). Det
kan vara av intresse att påpeka att inom själva
krigsproduktionen pågår förskjutningar och cykliska rörelser
som ur konjunkturteoretisk synpunkt är synnerligen
intressanta. Kurvan för realinvestering, d. v. s. i första hand
byggandet av fabriker och deras utrustning med maskiner,
kulminerade redan under senare delen av 1942. Från och
med sommaren 1943 påbörjas praktiskt taget inga nya
anläggningsinvesteringar. Ytterst få pågår för närvarande.

Krigsproduktionen som helhet, vilken — liksom totala
nationalinkomsten i landet — företer en oavbrutet
sjunkande tillväxtkvot, beräknas för innevarande år komma
att stå ungefär oförändrad. Mätt i anspråk på arbetskraft
väntas emellertid produktionen för armén komma att
minska något. Produktionen för flottan planeras kräva en
ungefär oförändrad arbetsstyrka. Produktionen för
flygvapnet skall fortsätta att kraftigt utvidgas. Inom vart
och ett av dessa tre produktionsområden sker också
förskjutningar. Inom t. ex. produktionen för armén — som
ju nu ej längre nyuppsätts utan underhålls — sjunker
den tunga industrins andel (stål, tanks, kanoner etc.)
medan i allmänhet den lätta industrins andel står någorlunda
oförändrad.

Totalbilden är, som var och en finner, den som
motsvarar <i>konjunkturfasen efter en investeringskulmination,
fastän krisen och depressionen förebyggts genom en
fortsatt, icke slappnande efterfrågan på industrins produkter.</i>
Översatt i konjunkturpolitiska termer skulle saken även
kunna uttryckas så, att inom krigsproduktionen
omställningsproblemet redan sedan länge är aktuellt, ehuru blott
i den gestalt det tager inom en centralt dirigerad
planhushållning varinom både varumarknaden och
arbetsmarknaden även efter investeringskulminationen hålls hårt
ansträngda genom omättade <i>behov som ges köpkraft utifrån.</i>

Under år 1943 tog staten i anspråk ungefär hälften av
den löpande nationalinkomsten. Trots att intäkterna i
unionsbudgeten snart nära nog tiodubblats sedan
trettiotalet, har finansieringen av krigskostnaderna blott till
omkring en tredjedel täckts genom skatter.

Den federala skulden som 1939 efter New Deals långa
underbalanseringsperiod uppgick till omkring 40
miljarder dollars, hade vid utgången av 1943 stigit till omkring
170 miljarder dollars och beräknas vid budgetårets slut
den 1 juli 1944 uppnå 210 miljarder dollars. Vanligtvis
räknar man nu med en totalskuld vid krigets slut på
omkring 300 miljarder dollars. Till jämförelse må nämnas
att skulden ännu år 1916 inte hade överskridit miljarden
och att den år 1919 efter första världskrigets slut låg vid
25 miljarder dollars.

Större delen av den ökade statsskulden, närmare
bestämt ungefär två tredjedelar, har upptagits av
finansinstituten, försäkringsbolagen och andra bolag. Federal
Reserve Banks och de rena affärsbankerna tillsammans
har absorberat nära hälften av den totala skuldökningen,
och det måste sägas att affärsbankerna i stigande grad
blivit stora reservoarer för uppsamling av statspapper i
stället för kreditförmedlare mellan sparare och
investerare.<footnote>Nära tre fjärdedelar av affärsbankernas tillgångar består nu
av statspapper. Denna utveckling hade börjat redan under
trettiotalet men har accentuerats under kriget.</footnote> Endast omkring en tredjedel av skuldökningen har
kunnat placeras hos enskilda personer och troligen blott
en mindre del av denna tredjedel representerar verkligt
nytt tillskottssparande.

Räntenivån har hållits låg, 1 eller 1 1/2 procent under
den svenska räntenivån. Såvitt den långa räntan gäller,
kan man anta att den kommer att ligga tämligen fast vid
denna mycket låga nivå både under och efter kriget.

Många bankmän i Amerika hyser en annan uppfattning
och tror att räntenivån efter kriget måste komma att stiga.
De motiverar denna mening med marknadspsykologiska
skäl och med behovet av statsskuldens konsolidering. Det
är emellertid svårt att se hur staten, sedan den med lock
och pock sökt sprida sina obligationer till väldiga belopp
i alla samhällslager, skall våga genomföra en sådan
förändring av räntenivån som mera väsentligt skulle sänka
förmögenhetsvärdet på dessa obligationer.

Då dessutom bankerna — som tidigare vanligtvis haft
intresse av relativt höga räntor vilka möjliggjort en
fördelaktigare räntemarginal — nu mest blivit reservoarer för
statspapper i stället för kreditförmedlare mellan enskilda,
kan bankerna icke påräknas för en press till ränteökning.
Vissa av dem skulle rentav riskera insolvens som resultat
av stigande räntenivå. Statens fiskala intresse som stegrats
i takt med skuldsummans ökning, liksom sedan gammalt
böndernas och företagarnas vinstintressen sammanlöper
till att stödja vidmakthållandet av nuvarande mycket låga
räntesatser.

På något längre sikt torde en av den väldiga
statsupplåningens bestående verkningar bli ett nästan fastlåst,
mycket lågt ränteläge. Räntenivåns låga höjd liksom dess
orörlighet kommer i sin tur att vid stigande eller hög
konjunktur kräva kvarhållandet av andra, mer direkta
offentliga kontroller av investeringarna, produktionen och
prisen.

Men detta var en utvikning från ämnet som ju
tillsvidare blott gäller en analys av krigskonjunkturen.
Beträffande prisutvecklingen skulle man efter alla konstens
regler vänta sig, att mot bakgrunden av vad här anmärkts
om inkomstbildningen och framför allt om
krigsutgifternas finansiering skulle avteckna sig en väldig prisstegring.

För mig var det ingen överraskning att amerikanerna
lyckades med sitt fantastiska krigsproduktionsprogram.
Jag kände både måttet av de oerhörda produktionsresurser
som under trettiotalets stagnation fått ligga obrukade och
viljekraften och organisationsförmågan inom näringslivet
hos denna unga, progressiva nation — om strävandena
bara en gång bleve samordnade och inriktade på en enig
anspänning. Men jag måste bekänna att jag, just på grund
av min tillförsikt till produktionsprogrammet, väntade
en våldsamt prisstegrande köpkraftsexplosion. Till delvis
förklaring vill jag nämna att jag tidigare icke intensivt
studerat det amerikanska konjunkturproblemet utan mera
dömde på grundvalen av mycket allmänna överväganden.

Jag var desto säkrare i min skepsis beträffande
prisprogrammets genomförande eftersom jag väl kände bristerna
i den offentliga förvaltningen i Amerika. Amerika är ju
ledande i fråga om företagsorganisation. Även enskilda
organisationer för välgörenhet och andra allmänna syften
är ofta administrerade på ett lysande sätt. Men den
offentliga förvaltningen är oftast svag och oskicklig. Och i detta
individualistiska land ligger den medborgerliga respekten
för dess påbud lågt.

I fråga om prisutvecklingen misstog jag mig emellertid.
I själva verket har prisen i Amerika stigit mindre än hos
oss och mindre än i England. Levnadskostnadsindex har
således från 1939 gått upp med blott omkring 25 procent
och partiprisindex med ungefär 40 procent. Vid
motsvarande tidpunkt under det första världskriget låg
partiprisnivån 100 procent högre än före kriget.

Av olika skäl — kvalitetsförsämring, bortfall av
kundtjänst, rabatter samt direkta manipulationer med
viktsystemet vid indexberäkningarna m. m. — har vi
visserligen i dessa tider anledning att ställa oss mycket
misstänksamma mot alla prisindextal. Men de amerikanska
indexberäkningarna förefaller inte att vara mera felvisande än
andra länders, snarare kanske tvärtom.

Vid en närmare granskning av de ingående
komponenterna i dessa allmänna indextal finner vi en mycket
divergerande prisutveckling för olika varugrupper. Allmänt
kan det sägas att prisen stigit avsevärt mer på varorna i
de tidigare produktionsstadierna än på slutprodukterna.
Medan således råvaruprisen inom partiprisindex nu ligger
mer än 60 procent över förkrigsnivån har de industriella
färdigprodukternas pris stigit med endast omkring 25
procent. Vidare får t. ex. jordbrukarna nu i genomsnitt nära
100 procent mer för sina saluprodukter medan genom
stora livsmedelssubventioner detaljhandelsprisen på
livsmedel icke tillåtits stiga mer än 45—50 procent. Detta tal
betecknar likväl en betydligt större prisstegring än för
övriga varugrupper inom levnadskostnadsindex som ju
blott stigit med något över 25 procent.

Denna allmänna prisutveckling måste bedömas såsom
alldeles oväntat lugn med hänsyn till den finansiella och
monetära utveckling jag nyss skisserat. Jag måste bekänna
att saken alltjämt för mig framstår svårförklarlig och jag
kan här inte åta mig mer än att peka på vissa faktorer
vilka måste ha bidragit till resultatet.

För det första har civilproduktionen trots den hastiga
och oerhörda utvidgningen av krigsproduktionen i stort
sett uppehållits och även stegrats i förhållande till
förkrigstiden. Medan den reala konsumtionen i England år
1942 beräknades ligga 20 procent under förkrigsnivån, låg
den samma år i Amerika 13 procent över förkrigsnivån.

Det är sant att tillverkningen och så småningom även
försäljningen av praktiskt taget alla slags varaktiga
konsumtionsförnödenheter nedskurits och sedan årsskiftet
1941—1942 till stor del stoppats. Men produktionen av
övriga konsumtionsvaror har inte bara hållits uppe utan
till och med stegrats i förhållande till den genom
inkallelserna minskade civilbefolkningen. Jordbruksproduktionen
har t. ex. ökat så kraftigt att, trots leveranserna till
Amerikas allierade och trots krigsmaktens stora krav, den civila
livsmedelskonsumtionen i stort sett nu ligger lika högt som
1941 och betydligt högre än 1939. Ransoneringen har
varit behövlig blott för att avskära den ytterligare
stegring av konsumtionen som tenderat att inträda på grund
av inkomstökningen. I fråga om ett stort antal andra
varor har vi vidare att anteckna att det ända till Pearl
Harbor ägde rum en kraftig spekulativ lagring. Lagren
har därefter successivt kunnat tillgripas för att möta
efterfrågeökningen.

Men denna förklaringsgrund räcker inte. Oaktat
uppehållandet av varuutbudet har klyftan mellan de löpande
konsumentinkomsterna och varuutbudet mer och mer
vidgats. Medan således summan av till enskilda utbetalda
inkomster, efter att skatterna fråndragits, år 1943
uppgick till 126 miljarder dollars beräknas
konsumtionsutgifterna för samma år endast till 88 miljarder dollars.
Däremellan ligger alltså ett "inflationary gap" av 38
miljarder dollars eller nära en tredjedel av totala
inkomstsumman. Större delen av detta köpkraftsöverskott har
sparats, eller låt mig säga icke konsumerats. Blott 2 miljarder
har tagit sig uttryck i — och gått åt för att — betala högre
pris på grund av prisstegring. Detta väldiga sparande som
för åren 1942, 1943 och 1944 beräknas uppgå till
sammanlagt 100 miljarder dollars, är då det som behöver
förklaras.

Summan av det mera reguljära sparandet och det nya
sparande, som lockats fram av patriotisk propaganda för
war bonds m. m., kan inte förklara mer än en bråkdel
därav. Den viktigare faktorn är sannolikt en mera
automatisk reaktion från inkomsttagarna till kombinationen
av kraftig inkomstökning å ena sidan och varubrist å den
andra. Människornas konsumtionsvanor är tydligen
mycket mer stela än vi ekonomer hittills antagit.

När folk stått där med stigande inkomster och inte
kunnat köpa bilar, kylskåp, tvättmaskiner och radioapparater
och när konfektionsvaror inte bara varit dyrare utan
också av sämre kvalitet medan en hel del löpande
konsumtionsvaror varit ransonerade, har de tydligen inte haft
fantasi och begåvning nog att kunna göra av med sina
pengar på ett rimligt sätt utan helt enkelt fått pengar
över. Pengarna har använts för att betala intecknings- och
avbetalningsskulder eller för att betala kontant där eljest
skuldsättning varit det normala eller för nya försäkringar.
Eller de har satts in på bank eller helt enkelt fått ge
upphov till en ökad mängd sedlar i cirkulationen. Jag påpekar
att likadana erfarenheter gjorts även i England.

I diskussionen med amerikanska kolleger har jag även
ibland hört framkastas den tanken att amerikaner kanske
har en något annorlunda typisk reaktion mot
inflationsrisk än vi européer. Ekonomiska resonemang har vanligen
utgått ifrån att då allmänheten fruktar prisstegring, sker
en flykt till sakvärden. Människor vill köpa innan prisen
hunnit stiga. I Amerika har det ända från krigets början
varit en livlig publicitet kring inflationsrisken.
Psykologiskt borde således förutsättningarna ha funnits för en
efterfrågeökning och prisstegring.

Men genomsnittsamerikanen skulle i ett sådant läge
tvärtom snarast vara benägen att söka hålla sig likvid för
att vara beredd att passa på det riktigt goda tillfället till
spekulationsköp i avvaktan på den väntade
prisstegringen. Hans läggning för hasard och risktagande skulle med
andra ord verka i prisstabiliserande riktning. Vilken
realitet som möjligen ligger i denna hypotes lämnar jag
därhän. Jag har blott velat antyda tankegången för att
påvisa hur dunkel och outklarad hela denna fråga om
prisutvecklingens orsaksförklaring fortfarande ligger.

Till slut har uppenbarligen de offentliga åtgärderna för
att hindra prisstegring varit något effektivare även i
Amerika än åtminstone jag räknat med. Bortsett från hur man
vill samordna de nämnda och eventuellt andra
inflationshindrande faktorer, ett faktum är i alla händelser att
prisstegringen varit rätt måttlig och särskilt under det sista
året försiggått blott mycket långsamt.

En omständighet som talar för att även under krigets
fortsättning en större prisstegring skall kunna förebyggas
är det förhållandet, att från och med nu i oavbrutet ökad
grad råvaror och material kommer att kunna ställas till
förfogande för civilproduktionen. Stålproduktionen har redan
sedan hösten 1943 gått upp till och överskridit
krigsproduktionens maximibehov. En del stålverk har börjat
minska sin produktion och lagren ökas. Detsamma gäller
produktionen av aluminium och många andra grundläggande
råvaror. Av artificiellt gummi lär det finnas en så stor
produktion att redan nu en ökad biltrafik skulle kunna
försörjas om inte gummiringsfabrikerna utgjorde en
flaskhals. Och så förhåller det sig på många andra håll inom
produktionen. I den mån konsumtionsvarumarknaden kan
förses med ett stigande utbud kommer naturligtvis
spänningen mellan köpkraft och varutillgång,
"köpkraftsgapet", att minska.

Alldeles säkra om en någorlunda lugn prisutveckling i
Amerika under krigets fortsättning kan vi emellertid inte
vara. Den regeringsfientliga kongressmajoritet av
reaktionära sydstatsdemokrater och konservativa republikaner
som uppkommit efter valet i november 1942, fullföljer nu
medvetet eller omedvetet en inflationistisk politik. Det
centrala priskontrollerande organet — O. P. A. —
förföljs och försvagas på alla upptänkliga sätt. Treasurys
förslag om nya skatter för att hålla ner köpkraftsgapet
avslås eller stympas.

Mot fortsättandet av de livsmedelssubventioner som
införts för att hålla ner livsmedelsprisen, har
kongressmajoriteten satt i gång en opposition som regeringen ännu
inte funnit medlen att bemästra. Skulle denna aktion inte
kunna drivas tillbaka kan den bli ytterligt farlig för
prisstabiliseringsprogrammets lyckliga genomförande. Det
relativa lönestopp som upprätthållits är nämligen
upphängt på levnadskostnadsindex vari livsmedelsprisen
naturligtvis väger tungt. De organiserade arbetarna trycker
hårt mot det relativa lönestoppet även vid nuvarande
levnadskostnader. Skulle livsmedelssubventionerna
avskaffas och levnadskostnaderna börja mera påtagligt röra sig
uppåt igen, så kunde mycket väl den välkända
inflationsskruven med levnadskostnaderna och arbetslönerna i
inbördes växelverkan sättas i rörelse.

Hur prisnivån kommer att röra sig efter krigets slut är
alldeles omöjligt att bedöma utan en ingående analys av
de allmännare konjunkturfaktorerna och bedömandet blir
i alla händelser bara en gissning. Med föregripande av vad
jag skall ha att säga i det följande vill jag bara deklarera,
att jag för min del närmast ser en deflationsprocess som
sannolik, åtminstone efter den korta tid av "sellers'
market" som troligen följer omedelbart efter krigets slut i
Europa. Kurvan kan komma att löpa mycket krokig med
stora "ups and downs" och säkert blir dessutom hela
prisbilden ytterligt splittrad för år framåt.

Mera i förbigående och på nytt en smula utom
sammanhanget må det vara mig tillåtet att påpeka att jag i
amerikanska expertkretsar inte träffat någon som haft en annan
<i>prispolitisk</i> målsättning än stabilisering av prisnivån utan
vare sig inflation eller deflation, i det läge som uppkommit
när kriget är över eller stabilisering kan nås.

Jag har uppskjutit till sist att säga några
sammanfattande ord om jordbruksekonomin och jordbrukspolitiken
i Amerika under krigsåren. Den sysselsatta arbetsstyrkan
i jordbruket har icke minskat utan ligger oförändrad vid
omkring 10 miljoner. Produktionen har stegrats med nära
nog en tredjedel jämfört med genomsnittet under perioden
1935—1939. Produktionsstegringen i jordbruket är
emellertid inte särskilt märkvärdig eftersom hela
jordbrukspolitiken före kriget gick ut på att med subventioner tubba
jordbrukarna till produktionsinskränkning. Ingen mera
omfattande mekanisering har ägt rum.

Jordbrukets salupris har, som redan nämnts, tillåtits
stiga med omkring 100 procent vilket, då
produktionskostnaderna inte gått upp lika kraftigt, resulterat i en
genomsnittlig stegring av jordbruksföretagarnas inkomster
till det tredubbla. Genom stora subventioner har
emellertid, som också nämnts, detaljprisstegringen på livsmedel
hållits under 50 procent. Men i alla fall bär stegringen av
livsmedelsprisen en huvudskuld till stegringen av
levnadskostnadsindex.

Bakom denna jordbrukspolitik och prisutveckling ligger
det faktum att det s. k. farmarblocket som vanligen
manövrerar majoritetskoalitionen mellan reaktionära
sydstatsdemokrater och konservativa republikaner, nästan helt
behärskat kongressen. Mot denna bakgrund förefaller det
måhända förvånande att när Dr Roper som levererar
opinionsundersökningarna åt Fortune Magazine i höstas
ställde frågan vilken samhällsgrupp som gjort den största
insatsen för att vinna kriget, jordbrukarna fingo en
överväldigande majoritet av rösterna. Förklaringen ligger i den
stora och fördelaktiga publicitet farmarblocket skaffat
jordbrukets utövare för produktionsstegringen, som
emellertid som nyss sagts mest möjliggjorts av den tidigare
produktionsinskränkningspolitiken. Sannerligen, i
Amerika har bönderna "got away with murder" som det
amerikanska uttryckssättet lyder.

Men även från en långt djupare synpunkt utgör enligt
min mening den i Amerika under kriget förda
jordbrukspolitiken ett det allra allvarligaste missgrepp. Den
betecknar en icke utnyttjad chans att sanera jordbruket.
Vi måste minnas att avbrottet i Amerikas industriella
utveckling under trettiotalet tillsammans med de sedan länge
rådande höga fruktsamhetstalen i jordbruksdistrikten fört
till en svårartad överbefolkning inom stora delar av
jordbruket. I de produktionskraftiga jordbruksregionerna med
en rationell och nästan industriellt organiserad produktion
står Amerikas jordbruk på en hög nivå. Men större delen
av jordbrukets folk i Amerika driver ett primitivt
jordbruk och lever på en proletär levnadsstandard.

En tredjedel av alla jordbrukare producerar 80 procent
av alla från jordbruket försålda produkter, hälften
producerar 90 procent av hela saluproduktionen. Resten är
till större delen utfattiga husbehovssmåbrukare som inte
kan hjälpas genom några prisstegringar. Men även ett
stort flertal av de saluproducerande jordbrukarna är rena
proletärer som driver ett tekniskt sett ytterst primitivt
jordbruk och lever på en otroligt låg levnadsstandard.
Detta gäller t. ex. de ytterligt beroende, svarta och vita
bomullsodlarna i de gamla sydstaterna, mestadels arbetare,
"share croppers" och småarrendatorer på plantagerna.

Kriget bjöd nu Amerika till skänks ett gudagivet,
kanske aldrig återkommande tillfälle att hastigt dra ut de
fattiga jordslavarna från de överbefolkade proletära
jordbruksområdena, att leda in dem i krigsproduktionen och
armén. Jordbrukets saluproduktion beror inte i så hög grad
på de fattigjordbruk det här är fråga om.

Produktionen skulle för övrigt även utan dessa ha
kunnat stegras mycket mer än som faktiskt skett genom en
samtidigt insatt aktion för mekanisering. Det anföres
visserligen att jordbrukets mekanisering genom mera
jordbruksmaskiner låg i direkt konkurrens med produktionen
av tanks m. m. I viss mån är detta riktigt. Men man borde
då genom investering ha skaffat sig ökad kapacitet för
produktionen av jordbruksmaskiner liksom för
produktionen av annan krigsviktig produktion.

Men den politiken passade icke plantageägarna i Södern.
En dylik sanering skulle ha gått deras intressen emot, som
de uppfattade dem. Genom lagstiftningsbestämmelser och
genom en godtycklig och korrumperad tillämpning av
dessa bestämmelser har de fått även improduktiva
jordbruk räknade som "krigsviktiga" så att brukarna
befriades från krigstjänst fastän till och med experterna i
Washingtonadministrationen skoningslöst kallas till
fanorna om de är i den åldern. Genom andra bestämmelser har
de satt ett hinder även för den officiella
arbetsförmedlingen att rekrytera arbetskraft till krigsindustrin i dessa
jordbruksdistrikt såvida inte "the county agent" — vilken
vanligtvis är plantageägarnas handgångne man — lämnar
sitt medgivande, och detta under en tid då bristen på
arbetskraft varit en ibland överväldigande svårighet i
upprustningen.

Det värsta är att dessa jordbruksarbetare och
småarrendatorer i Södern därigenom kommit i fullständigt
beroende av jordägarna som genom en vink kunnat få dem
inkallade till krigstjänst. En ny basis har skapats för den
särskilda art av livegenskap som i Amerika kallas peonage
och som under trettiotalet höll på att utrotas under det
dubbla trycket av överflöd på arbetskraft och
Roosevelt-administrationens humanitära och rättsvårdande
strävanden.

Om denna skandal i jordbrukspolitiken nämns det
ingenting i Amerika, varken i tal eller skrift. Tystnad
härom föreskrivs av fruktan för det i kongressen
dominerande reaktionära blocket. Att överse med skandalen
ligger i linje med den stora kompromiss som Roosevelt
fick sluta med sydstatsdemokraterna efter novemberavtalet
1942 för att någorlunda hålla ihop nationen i den stora
krigsansträngningen. Man måste känna förhållandena,
arbeta med siffrorna och pressa sina vänner bland
experterna för att få korn på allt det orättfärdiga och
samhällsskadliga som döljer sig i dagens jordbrukspolitik i Amerika.

Kvarhållandet av överflödig arbetskraft i det
amerikanska jordbruket måste internationellt komma att verka
skärpande på den stora överproduktionskris inom
jordbruket vilken alla sakkunniga räknar med efter det
knapphetsläge som kommer att råda genom hela kriget och väl
sannolikt ett par år därefter.
<h2>OMSTÄLLNINGSPROBLEMET</h2>

Det läge som beräknas råda genom år 1944 har redan
karakteriserats såsom en våldsam högkonjunktur,
uppburen av krigsproduktionen. Det märkliga med denna
högkonjunktur är ej blott att den stigit så oerhört högt, utan
kanske än mer att den hålls stabil i tiden trots att
investeringsfasen för länge sedan är passerad.

Huvudvillkoren för denna högkonjunkturens stabilitet
är: 1) ett kraftigt inflationstryck underifrån framkallat
av den statliga efterfrågan på alla slags varor för
krigföringen, 2) en hård tvångsreglering uppifrån varigenom
hela produktionen och prisbildningen centralt dirigeras
och kontrolleras. Det ekonomiska efterkrigsproblemet i
Amerika är: vad skall hända med konjunkturen när
1) den statliga efterfrågan för krigföringen minskar och
så småningom helt upphör och när, som man i allmänhet
antar, 2) tvångsregleringen samtidigt avlöses av "fri
företagsamhet"?

Utanför nazismens Tyskland och kommunismens
Ryssland samt hushållningen i flera andra länder nu under
kriget — d. v. s. i centralt tvångsreglerade ekonomier —
finns ingen historisk erfarenhet att man någonsin
någonstädes lyckats stabilisera en högkonjunktur.
Högkonjunkturen tycks i ett privatkapitalistiskt samhälle alltid ha en
övergång och mynna ut i en kris och en depression, och
som vi vet finns det goda konjunkturteoretiska skäl för
att så blir fallet. Vi kan tillägga att Amerika i förra
decenniet ju kapitalt misslyckades med den
konjunkturpolitiskt mycket lättare uppgiften att häva en depression.
Och vi i vårt välorganiserade, lättreglerade lilla
konungarike lyckades heller inte alltför bra den gången, trots att
vi till skänks och mot våra besvärjelser fick starta med
en deprecierad valuta och dessutom sedan hade tur med
den internationella handelsutvecklingen.

Att stabilisera en högkonjunktur i en fri ekonomi är i
alla händelser en mycket svårare sak. Och den
amerikanska högkonjunkturen är våldsammare än någon
föregående. Den innehåller dessutom mycket större
disproportionalitetsmoment än tidigare någon ens skulle kunnat drömma
om. Hur skall man kunna förhindra kaos när en gång det
våldsamma inflationstrycket underifrån slappas och
samtidigt de balanserande kontrollerna uppifrån rycks undan?

Men särskilt i Amerika med dess stora arbetslöshet före
kriget och med ej blott full sysselsättning utan stigande
levnadsstandard särskilt för de breda lagren nu under
kriget är det hart när omöjligt att hävda en annan mening
än att efter kriget full sysselsättning kan och måste
tryggas åt hela folket. Full sysselsättning, det betyder en
stabiliserad högkonjunktur. Samtidigt ser man naturligtvis
fram mot freden som en tid när staten icke stöder
produktionen genom en krigsefterfrågan lika stor som halva
nationalinkomsten. Och man vill allmänt komma bort ifrån
statsregleringarna och krisbyråkratin. Däri ligger
Amerikas åsiktsdilemma vad gäller ekonomin.

För ett par år sedan medan konjunkturen ännu steg och
kontrollerna höll på att utformas, var uppfattningen både
bland experterna och bland allmänheten att efter kriget
hotade en ekonomisk kris med svår arbetslöshet som man
borde räkna med och rusta sig att möta. När man
återvänder till Amerika idag blir man överraskad att nu finna
en mycket större optimism vad gäller
konjunkturutvecklingen efter kriget. Amerikanerna tror faktiskt mycket
allmänt att de skall lyckas stabilisera krigskonjunkturen in
i efterkrigstiden. Samtidigt sveper som en hårdnande vind
över landet den allmänna opinionen att detta skall vara
näringslivets egen uppgift och att statskontrollernas
snabba avskaffande rentav är en förutsättning för den fulla
sysselsättningens vidmakthållande.

Denna konjunkturoptimism och den därmed förbundna
propagandan mot statsingripande har sin stridande kyrka
i företagarnas egna organisationer. Den briljante, unge
presidenten för the U. S. Chamber of Commerce, Mr Eric
Johnston, understryker oavbrutet näringslivets både ansvar
och förmåga att direkt överta krigskonjunkturen och föra
den vidare till en fri stabil fredskonjunktur som ger
sysselsättning åt alla. Paul G. Hoffman, presidenten för The
Studebaker Corporation och samtidigt ledare för C. E. D.
— Committee of Economic Development som är
storindustrins fredsplaneringsorgan — drar sig inte för att
framhålla att det helt enkelt inte kan få bli fråga om
någon ny massarbetslöshet efter kriget: antingen kommer
det enskilda näringslivet att bjuda full sysselsättning åt
folket eller också kommer staten att få göra det.

Detta är privatkapitalismens stora prov, sägs det, och
man tvekar inte att den skall bestå provet med glans.
Samma evangelium predikas av the National Association
of Manufacturers, Amerikas stora industriförbund. Jag
brukade framhålla för mina vänner i företagarvärlden
därborta att de inte borde vara så vårdslösa med den lilla
babyn — jag avser privatkapitalismen. Hon kunde ju vara
ett sunt barn fastän hon skulle kunna bli förkyld om hon
på detta vis sattes ut avklädd i det väldiga drag som
kommer att blåsa när krigshushållningen skall likvideras.
Men jag vann föga gehör för min skepsis.

Som indicium på denna märkliga utveckling till
optimism kan det vara skäl att referera ett par
opinionsundersökningar gjorda av den stora affärstidskriften Fortune.
Vid Amerikas inträde i kriget år 1941 trodde endast 10
procent av befolkningen på möjligheten att undvika en
utbredd arbetslöshet efter kriget. Nu är däremot fyra
femtedelar av de amerikaner som idag har ett arbete övertygade
om att de skall kunna behålla det även efter kriget.

Särskilt inom affärslivet ser man mycket ljust på sina
efterkrigsutsikter. En i oktober 1943 företagen
opinionsundersökning bland amerikanska affärsmän och företagare
gav till resultat att 70 procent förutsåg synnerligen goda
tider efter det att omställningen från krigs- till
fredsproduktion avklarats. Detta står i skarp kontrast till den
stora pessimism beträffande själva den fria
företagsamhetens framtid som samma befolkningsgrupp gav uttryck
åt i november 1941. Medan 92 procent då föredrog fri
företagsamhet efter kriget var det endast 7 procent som
trodde att ett dylikt system skulle komma att överleva
kriget.

Jag har sökt begripa och psykologiskt analysera denna
förvånande optimism och kommit till ungefär följande
resultat. Till en del är den en mycket antastlig slutsats
från framgången med produktionsprogrammet under
kriget. Denna framgång är lysande och den ger ett mycket
gott betyg åt vad det amerikanska näringslivets män kan
prestera av teknik, organisation och expansionsförmåga
— när det ställs obegränsad köpkraft bakom en outtömlig
efterfrågan. Men så ligger ju inte efterkrigsproblemet till:
i synnerhet eftersom man vill ha sunda finanser.
Expansionen hade sina tekniska och företagsekonomiska
svårigheter att övervinna. Men konjunkturpolitiskt är en
expansion en mycket lättare sak att genomföra än att hålla
nivån sedan köpkraftsstödet och balanskontrollerna
undanryckts.

Bakom optimismen ligger också amerikanernas vanliga
benägenhet för överdriven tillförsikt så länge framgången
följer dem. För den som också var i Amerika i slutet av
tjugutalet känns stämningen igen. Det var även då en
allmän föreställning bland affärslivets män — och skam
till sägandes även bland nationalekonomerna — att det
aldrig mer skulle bli någon depression. Förvisso är
optimismen bland företagarna själv en
konjunkturuppehållande kraft i den mån den leder till riskvillighet och
investeringar. Men exemplet från 1929 visar att ifall ekonomin
innehåller allvarliga jämviktsrubbningar, ingen optimism
i världen hjälper att förhindra en kris.

Omsorgen om krigsmoralen är också en del av
förklaringen. I ett krigförande land är det liksom inte riktigt
passande att se på framtiden genom annat än rosafärgade
glasögon. Ingen vill vara "defaitist" och däri ligger en
massuggestion som även övar sitt inflytande på
experterna i deras arbete.

Bakom ligger också med all säkerhet medvetna eller
omedvetna inrikespolitiska intressen. I ett läge där folket
kräver full sysselsättning är naturligtvis det enklaste
medlet att förhindra radikala åsikters spridning att helt enkelt
hävda att fri företagsamhet skall klara den saken. Det är
emellertid påtagligt att detta är ett högt spel. Ty klaras
inte den fulla sysselsättningen på den vägen kan folkets
missnöje med det privatkapitalistiska systemet bli stort och
radikalismen verkligt farlig. Med rätt eller orätt ur sina
intressesynpunkter är emellertid "American business"
inställt på att vilja ha ett minimum av statsingripanden efter
kriget. Och enklaste sättet att motivera denna åsikt är då
att påstå att de inte behövs. Men därtill kräys ju optimism.

De amerikanska nationalekonomerna delar i stort sett
denna affärsvärldens tillförsikt inför efterkrigstidens
ekonomiska problem. Det har redan framskymtat att jag
för min del i motsats till flertalet av mina kolleger i
Amerika känner en allvarlig och orolig skepsis inför hela denna
inställning till efterkrigsplaneringens problem i Amerika.
Jag skall nu mera systematiskt gå igenom de allmänna
skälen för min större pessimism i fråga om
konjunkturutsikterna i Amerika efter kriget. Men låt mig först ge
själva ytterkonturerna för den omställning av hela
näringslivet det gäller att genomföra när kriget är över.
Det är kanske mest praktiskt att först se frågan ur
sysselsättningssynpunkt.

Krigsmakten skall avmobiliseras. På sin höjdnivå
kommer den att ha sugit åt sig 11 1/2 miljoner man.
Krigsdepartementen har hittills i sina kalkyler räknat med en
fredsstyrka i alla vapenslagen av 1 1/2 miljon man. Men
den utrikespolitiska situationen mörknar ju. Låt oss därför
vara generösa och anta att försvaret efter kriget kommer
att kräva 2 1/2 miljoner man i stället för 1 1/2. Det gäller
då att placera in 9 miljoner i fredsproduktionen.

Krigsproduktionen måste starkt nedskäras.
Tillverkningen av flygplan kommer kanske att inskränkas till 5
procent, skeppsbyggnadsindustrin kommer att få krympa
sin produktion till, säg, 7—10 procent av den nuvarande.
Fabrikationen av verktygsmaskiner har under de tre
senaste åren i genomsnitt varit 10 gånger större än under
något hittillsvarande fredsår. Denna industri har en
kapacitet stor nog att förse ett land som Italien med alla dess
verktygsmaskiner på 6 veckor. Redan för närvarande
arbetar denna viktiga industri under utnyttjande av endast
75 procent av sin högsta kapacitet. Även under de
gynnsammaste förutsättningar i fråga om export till Ryssland,
Kina och andra industriellt outvecklade regioner kan man
knappast förutsätta att dess produktion kan komma att
ligga högre än 60 procent av den nuvarande.

Kommer härtill produktionen av industriella råvaror.
De syntetiska gummifabrikerna beräknas under 1944
uppnå en tillverkning på 800.000 ton vilket utgör mer än två
tredjedelar av hela världsproduktionen av gummi före
kriget och med mer än en tredjedel överstiger Amerikas
hela förkrigsbehov. Vi förstår alla att om Amerika inte
skall införa en importbarriär mot naturgummi — vilket
skulle mycket svårt skada brittiska och holländska
intressen i Fjärran östern — så kan denna produktion
icke upprätthållas ens tillnärmelsevis. Stålindustrin har nu
en årlig kapacitet av 90 miljoner ton eller 10 miljoner ton
mer än före kriget. Produktionen har stigit mycket mer
eller med 80 procent. En avsevärd
produktionsbegränsning av stålproduktionen kan tryggt förutsättas.

Aluminiumproduktionen har tiodubblats sedan 1938
och beräknas för år 1943 ha uppgått till 900.000 ton.
80 procent av aluminiumproduktionen går till
flygplanstillverkningen, vilken vi antagit kommer att nedskäras till
5 procent. Magnesiumproduktionen har stigit från futtiga
2.410 till 300.000 ton. Nu väntar man sig allmänt en ökad
användning för lättmetallerna i civilproduktionen efter
kriget. Och det rör sig ju dock inte om så stora kvantiteter.
Räknar vi i användningsvärde 1 ton lättmetall = 2 ton
stål, skulle hela lättmetallproduktionen bara motsvara
3—4 procent av stålproduktionen. Men ett visst
friställande av arbetskraft blir utan tvivel nödvändigt, antingen
direkt i lättmetallindustrierna eller som en extra
inskränkning av stålindustrins arbetskraftsbehov.

Vad dessa produktionsinskränkningar skulle innebära i
friställd arbetskraft är inte så gott att säga. Låt oss
emellertid för att kunna föra kalkylen till slut anta att
nedskärningen av arbetsefterfrågan i krigsindustrierna
kommer att röra sig omkring 5 miljoner arbetare eller något
däröver, varav minst 80 procent skulle komma från de
fyra stora grupperna flygplans-, skeppsbyggnads-, järn-
och stål- samt maskinindustrin.

Arbetsefterfrågan i vissa andra industrier som i stället
hållits tillbaka under kriget — pappers-, textil-, läder-,
glas-, möbelindustrierna m. fl. — skulle emellertid stiga,
låt oss anta med omkring 1 miljon eller något däröver.
Industrin som helhet skulle då friställa inalles 4 miljoner
arbetare. Detta skulle motsvara en total sysselsättning
inom den egentliga industrin av 14 miljoner arbetare mot
18 miljoner för närvarande och 10 miljoner före kriget
vilket uppenbarligen är ett mycket optimistiskt antagande
med hänsyn till utvecklingstendenserna.

Från transportväsendet kommer vidare att frigöras
kanske nära 1/2 miljon man. Krisadministrationen och den
uppsvällda federala förvaltningen bör kunna avskeda mer
än 1 miljon personer. Lägger vi ihop våra poster — 9
miljoner från krigsmakten, 4 miljoner från industrin, 1/2
miljon från transportväsendet och 1 miljon från
administrationen — når vi en totalsumma av friställd arbetskraft på
14 1/2 miljoner.

Det bör påpekas att denna siffra för den nödvändiga
förflyttningen inom produktionen är en minimisiffra.
Hela kalkylen förutsätter ju vidmakthållandet av full
sysselsättning. Blir det arbetslöshet friställs en
motsvarande mängd mer arbetskraft. Siffran är dessutom ett
nettotal som blott redovisar skillnadstalet av
förflyttningarna mellan de angivna stora
sysselsättningsområdena. I verkligheten måste, även i gynnsammaste fall,
omställningsflyttningarna i Amerika omfatta bortåt halva
befolkningen.

Låt oss emellertid fortsätta kalkylen. Var skall dessa
14 1/2 miljoner arbetssökande kunna placeras in i
fredsproduktionen? Antag att 3—4 miljoner kvinnor, unga
personer och överåriga frivilligt drar sig tillbaka från
produktionen. Återstår 11 miljoner. Till jordbruket kommer
kanske 1 miljon att återvända trots att det ur alla rationella
synpunkter är galet. Vid full sysselsättning bör handeln
kunna ge arbete åt 2—3 miljoner mer än nu under
krigets tryck på arbetsmarknaden. Andra "service-industrier"
— däri inberäknat tjänare och hembiträden m. fl. — bör
under gynnsamma förhållanden kunna absorbera
ytterligare 3 miljoner. Återstår 4—5 miljoner.

Arbetslösheten kan naturligtvis inte ligga under 1
miljon som nu utan får stiga till 3 miljoner (motsvarande
150.000 man i Sverige). Återstoden blir då bara 2—3
miljoner. Dessa måste placeras i byggnadsindustrin. I
bottenläget under kriget sysselsätter denna industri bara 1/2
miljon man. Efter kriget borde således sysselsättningen i
byggnadsindustrin stegras till omkring 3 miljoner man. Då man
beräknar att för varje miljon av byggnadsarbetare
byggnadsproduktens årliga värde är 5 miljarder dollars, skulle
detta kräva ett byggnadsprogram på ungefär 15 miljarder
dollars.

Och så är trolleriet gjort. Fredsbalansen i ekonomin är
uppnådd. Kalkyler av denna typ möter man ofta i
Amerika. Variationer i siffrorna spelar mindre roll för
kalkylernas syfte som är att ge en översiktlig men realistisk
föreställning om vad fredsomställningsuppgiften verkligen
innebär. Men som "bevisning" för fredsoptimismen är
kalkylerna alldeles odugliga. Hela analysen är statisk. Den
hoppar alldeles över hur det hela skall gå till — genom en
utveckling i tiden. Som resonemang i syfte att skapa
tilltro till efterkrigstidens konjunktur är analysen blott en
"begging the question": den förutsätter sannolikheten av
det som skall göras sannolikt.

Analysen förutsätter full sysselsättning och studerar
bara efterfrågans ungefärliga inriktning vid realiserandet
av denna förutsättning. Antar vi i stället, att det inte blir
full sysselsättning, så blir friställandet av arbetskraft i
industrin större i alla industrigrenar. Och möjligheten att
placera in arbetskraften blir mindre nästan överallt. Det
blir då arbetslöshet vilket just är ett annat uttryck för att
det inte blir full sysselsättning.

Ändå är kalkylen mycket nyttig. Den ger konkretion åt
vårt plantänkande. Låt oss nu göra om räknestycket men
denna gång från produktions- och inkomstsynpunkt i
stället för från sysselsättningssynpunkt. Jag följer därvid den
lysande studie som i Bureau of Foreign and Domestic
Commerce inom Department of Commerce, Amerikas
handelsdepartement, är utförd av S. Morris Livingston och
som blivit den affärsoptimistiska efterkrigsplaneringens
bibel i Amerika, "Markets after the War", publicerad
våren 1943.

Livingstons studie är en projektion framåt i fredstiden
av begreppet "full sysselsättning". Han väljer året 1946
men kalkylen kan lika gärna göras till ett annat år. Han
definierar full sysselsättning ungefär på följande sätt: År
1940 var det 9 miljoner arbetslösa och 46 miljoner
sysselsatta. Mellan 1940 och 1946 ökas den civila arbetsstyrkan
med 2 1/2 miljoner personer på grund av
befolkningstillväxten. Större delen av de kvinnor, åldringar och ungdom
som icke var i arbete före kriget antas träda bort från
arbetsmarknaden vilket resulterar i en minuspost på 5
miljoner. De väpnade styrkorna kommer att kräva 2
miljoner man mot mindre än 1/2 före kriget. Arbetslösheten
antas bli 2 miljoner. Den nödvändiga ökningen från 1940
av sysselsättningen av arbetskraft vid full sysselsättning
enligt denna definition år 1946 blir då omkring 10
miljoner man.

Arbetsproduktiviteten per arbetstimme antas stiga med
omkring 2 1/2 procent per år. Arbetstiden per vecka
förutsätts återgå till 38 timmar som var genomsnittstalet år
1940. Bruttonationalinkomsten, omräknad till 1940 års
penningvärde, kommer då att ligga vid 142 miljarder
jämfört med 97 miljarder dollars år 1940. Omräknad till
1942 års penningvärde kommer den att ligga vid 165
miljarder dollars. Vid stabil full sysselsättning skulle
nationalinkomsten stiga med 3 procent per år vilket betyder
att år 1948, om beräkningarna i stället skulle ha gällt
detta senare år, motsvarande tal för bruttoinkomsten skulle
bli 149 miljarder dollars i 1940 års penningvärde eller
175 miljarder dollars i 1942 års penningvärde. Genom
korrelationsberäkningar för många år bakåt fördelar
därefter Livingston den totalproduktion som motsvarar den
fulla sysselsättningen på olika produktionsgrenar och
produkter. Han kan därigenom översätta den fulla
sysselsättningens program i konkreta produktions- och
investeringsplaner för de särskilda industrigrenarna.

Livingston är mycket angelägen att understryka, att
detta icke är en förutsägelse om framtiden. Kalkylen visar
bara vad full sysselsättning skulle innebära i fråga om
produktion av olika slags förnödenheter. Omvänt påvisar
han att om den reala produktionsvolymen år 1946 endast
skulle vara densamma som år 1940 — vilket ingalunda
var ett riktigt dåligt år i jämförelse med trettiotalet — så
skulle arbetslösheten uppgå till de 9 miljoner som var
arbetslösa 1940, <i>plus</i> de 2 1/2 miljoner som arbetsstyrkan
växt med, <i>plus</i> de 8 miljoner som skulle frigöras genom
stegringen av produktiviteten per arbetstimme eller
sammanlagt nära 20 miljoner arbetslösa. Även med en
arbetsvecka i industrin på blott 33 timmar i stället för 38 år
1940 och 45 nu, skulle arbetslösheten betydligt överstiga
13 miljoner om nationalinkomsten år 1946 inte lyckas
komma över 1940 års nivå.

Livingstons synnerligen intressanta studie gav mig
anledning till två frågor av betydelse för bedömningen av
konjunkturutsikterna efter kriget. Den första frågan anslöt
sig till det förhållandet att en hel serie enskilda industrier
och industribranscher tagit Livingstons siffror för
nationalproduktion och nationalinkomst och på grundval av dessa
allmänna konjunkturförutsättningar gjort ingående
kalkyler över sin egen produktion och sina egna investeringar.
Jag sporde hur resultaten av dessa kalkyler, när de i
efterhand sammanställs, korresponderar till totalsiffrorna.
Svaret var att de ligger på en betydligt lägre nivå än som
skulle fordras för förutsättningarnas uppfyllande.

Detta betyder att företagarna bara tror på full
sysselsättning i största allmänhet. Var och en menar att alla
andra kommer att handla så att det blir full
sysselsättning medan i verkligheten var och en för egen del hyser
handlingsplaner som icke förverkligar hans egen anpart
av motsvarande produktion. Skulle således de under den
allmänna förutsättningen om full sysselsättning
framkalkylerade handlingsplanerna förverkligas, så skulle
resultatet bli att krigstidens fulla sysselsättning icke bibehölls
utan efterträddes av produktionsnedgång och arbetslöshet.
Depressionsskruven neråt skulle så sättas i rörelse med
trolig följd att produktionsplanerna ytterligare beskars på
alla håll o. s. v. på välkänt sätt.

Min andra fråga tog utgångspunkten i Livingstons
konstaterande att full sysselsättning efter kriget så gott
som omedelbart skulle innebära en omkring 50-procentig
stegring av totalproduktionen och nationalinkomsten i
jämförelse med förkrigsläget. Varifrån skall den köpkraft
och efterfrågan komma som skall uppbära denna
efterkrigskonjunktur när staten slutar att kräva nästan hälften
av nationalinkomsten för kriget? Denna fråga gäller
naturligtvis i första hand lönebildningen. Är det verkligen
sannolikt att de amerikanska företagarna skall träda inför
landet och bekymrat förklara, att det allvarliga
ekonomiska läget tvingar dem att föreslå en väldig stegring av
lönenivån för att det skall finnas några utsikter att ett
tillräckligt köpkraftsunderlag skall finnas för produktionen
vid full sysselsättning? Sådant händer dock inte i det
verkliga livet och knappast ens i sagans värld.

Och vi bör begripa företagarna som individuella
arbetsgivare. De framlägger i stället nu krav på
lönenedsättningar och framhåller, att under kriget industrins produktpris
på grund av priskontrollen och konkurrensen kommit att
stiga mycket mindre än arbetslönerna. Om ändock och
trots tiodubblade skatteavsättningar industriföretagens
totala nettovinster stigit till mer än det dubbla, så beror det
uteslutande på att den kraftigt ökade produktionsvolymen
inneburit förbättrat kapacitetsutnyttjande och därmed
större spridning av både fasta kostnader och vinster. Per
producerad enhet har bolagens nettovinst faktiskt gått
ned med omkring 10 procent.

Men då de således i sin lönepolitik icke vågar lita på
fortsatt full sysselsättning eller menar att den i alla
händelser blott kan tryggas genom sänkta
produktionskostnader, hjälper det inte alls hur mycket de tror på full
sysselsättning och högkonjunkturens stabilisering i största
allmänhet. Genom att lönerna icke sätts upp och än mer
genom lönesänkning bortrycks nämligen
köpkraftsunderlaget för den fulla sysselsättningen och depressionsskruven
sätts i rörelse neråt.

Problemet om köpkraftsunderlaget för en fortsatt
högkonjunktur efter kriget är emellertid ännu vanskligare än
så. Låt oss anta att de enskilda företagarna av en
generositet som ur vars och ens individuella synpunkt måste
vara helt våghalsig och rent ut oförsvarlig, inte skulle
sträva efter lönenedsättning utan t. o. m. medge en viss
lönestegring. Låt oss vidare anta att staten genom
köpkraftstillskott, ernådda genom fortsatt kraftig
underbalansering av budgeten, fyller i vad som ändock möjligen
saknas av inkomster för att bära upp den fortsatta
högkonjunkturen. Även under dessa medvetet
verklighetsfrämmande antaganden förefaller det otroligt att
konsumenterna skulle visa tillräcklig framtidstro och ha tillräckligt
av intelligens, fantasi och kultur för att verkligen <i>så
hastigt</i> och <i>så mycket</i> stegra sin levnadsstandard som
skulle erfordras för den fulla sysselsättningens
vidmakthållande.

Att stegra konsumtionen med 50 procent är ett
konststycke som ställer mycket högre krav på konsumenterna
än man genomsnittligt kan förutsätta i något land. Vi
skall inte tro att det går av sig självt. För att resultatet
skall nås, räcker det med andra ord icke att säkra ett
tillräckligt inkomstunderlag. Om konsumenterna inte köper
upp sina inkomster i tillräcklig utsträckning kommer
ändock högkonjunkturen att falla ihop som ett korthus när
krigsefterfrågan viker.

Denna särskilda svårighet som ligger i det bristande
inkomstunderlaget och i de stela konsumtionsvanorna är
extraordinärt stor just i Amerika på grund av ett helt
årtiondes stagnation före kriget. Fastän
produktivitetsstegringen kraftigt fortsatte hade nämligen Amerika under
hela trettiotalet icke — som vi i Sverige — en
motsvarande levnadsstandardsstegring. För Amerika gäller det
därför inte bara att ta igen vad som avståtts under själva
kriget utan att åvägabringa den ackumulerade, av
produktionstekniken betingade fastän inte förverkligade
levnadsstandardsstegringen under fulla 15 år.

Och då utgångsläget är högkonjunktur måste denna
levnadsstandardsstegring ske hastigt och kan icke som under
en konjunkturuppgång få försiggå så småningom. Ty
annars sätts den kumulativa depressionsskruven i gång neråt.
<h2>KONJUNKTURUTSIKTERNA
EFTER KRIGET</h2>

Efter dessa anmärkningar som närmast anknutit till
statiska frågeställningar skall jag härefter kortfattat
söka mera direkt belysa omställningsproblemet ur
dynamiska synpunkter, d. v. s. kritiskt analysera de särskilda
faktorerna i själva den ekonomiska utveckling som skall
beteckna omställningen från krigs- till fredsekonomi. För
bekvämlighets skull sorterar jag dessa faktorer i sådana
som ter sig gynnsamma och sådana som ter sig
ogynnsamma för högkonjunkturens vidmakthållande.

Omedelbart efter krigets slut finns det en del
omständigheter, som i sin mån borde kunna bidra till att hålla
uppe efterfrågan under själva övergångstiden. Behovet
att fylla på uttömda lager till normal storlek kan kanske
för ett par år skapa en efterfrågan på 10 miljarder
dollars.

På samma plan ligger det extraordinära behov av
amerikanska produkter från olika länder och det varubehov
som nödhjälpsarbetet under UNRRA kommer att utlösa.
Hur stor den omedelbara efterkrigsexporten från
Amerika kommer att bli, är omöjligt att mera exakt
förutsäga. Men framför allt då den delvis kommer att inrikta
sig på varor som även i Amerika blir knappa under
övergångstiden, är det sannolikt att den icke kommer att
uppnå den nu under kriget uppblåsta och i huvudsak av
Amerika självt genom låne- och
uthyrningsadministrationen finansierade exporten som för 1943 uppgick till
ungefär 13 miljarder dollars. Där blir det alltså,
tvärtemot vad i den allmänna diskussionen vanligen påstås,
i stället fråga om en köpkraftsminskning.

Största förhoppningarna knyts emellertid till den stora
"deferred demand", den efterfrågan på alla möjliga
varaktiga konsumtionsnyttigheter som uppsparats under
kriget. Det gäller alla slags industriprodukter från köksgeråd
till automobiler. År 1941 fanns det t. ex. 27 miljoner
personautomobiler i användning. Till början av nästa år
bör den normala avgången ha minskat bilparken till 20
miljoner bilar. Under tiden har emellertid befolkningen
ökats något men å andra sidan har bilkapitalet slitits
mindre än normalt.

Bilbehovet varierar naturligtvis även med
konjunkturerna. Skulle Livingstons idealbild med en
nationalinkomst 1946 på 142 miljarder dollars i 1940 års
penningvärde förverkligas, så skulle det 1945 behöva finnas
en vagnpark på 32 miljoner personbilar för att svara
mot efterfrågan. Som ytterligare illustration må påpekas
att i en opinionsundersökning 53 procent av Amerikas
familjer påstått, att "om kriget slutade i morgon" skulle
de inköpa en eller flera "major artides" varibland 2,6
miljoner bilar värda 2,3 miljarder dollars och för nära
1 miljard "household appliances".

Mot dessa eftersatta behov står de väldiga
besparingarna i likvid eller realiserbar form. Det är en öppen fråga
i vad mån de verkligen kommer att uppträda som
köpkraft på marknaden. För min del tror jag inte på någon
köpkraftsexplosion utan anser att större delen av
besparingarna kommer att bevaras som kapital. Genom den
större säkerhet de skänker, kommer de emellertid att i
högre grad tillåta folk att leva upp sina inkomster utan
oro för framtiden vilket är viktigt nog för utvecklingen
på längre sikt. På kort sikt kommer det i alla händelser
att finnas tillräckliga medel för ett hastigt
tillfredsställande av stora eftersatta behov i den mån de verkligen
gör sig gällande.

Vi bör emellertid akta oss för att överdriva
storleksordningen av denna faktor. Alvin Hansen räknar med
att totala efterfrågan på konsumtionskapital under de
två första åren i genomsnitt kommer att hålla sig
omkring 10 miljarder dollars. Under mycket gynnsamma
förhållanden skulle siffran kunna stiga till 13—14
miljarder. För närvarande håller sig denna efterfrågan
omkring 3 miljarder dollars och 1937 var siffran 7,6
miljarder.

Vi måste också komma ihåg att ej heller i detta fall
kommer efterfrågeökningen att representera en
sysselsättningsökning utan bara en inskränkning i
sysselsättningsminskningen. De industrier det här är fråga om hör till
de typiska krigsindustrierna och det är i själva verket
av det skälet som produktionen av varaktiga
konsumtionsvaror så starkt inskränkts. Om således
bilproduktionen skulle utvidgas till 8 miljoner vagnar om året mot
6 miljoner som tillverkades under toppåret 1937, så skulle
bilindustrin ändå stå inför tvånget att avskeda flera
hundra tusen man. Detta förhållande förbises oftast i den
populära diskussionen.

Till de avgjort viktigaste bland de gynnsamma
omständigheterna hör förhoppningarna om en livlig
byggnads- och anläggningsverksamhet. Trettiotalets
ekonomiska stagnation och produktionsbegränsningarna under
kriget som naturligtvis hårt gått ut över
bostadsproduktionen, har skapat alla förutsättningar för en
byggnadshausse omedelbart efter kriget.

Hela det vanskliga problemet om hur det skall gå till
att få en tillräckligt hastig och kraftig stegring av
levnadsstandarden för att kunna bära upp produktionen
vid full sysselsättning hänger i själva verket på
möjligheten att lägga en väsentlig del av denna stegring på
bostadsstandarden. Detta beror på två omständigheter.
Bostäder såsom mycket varaktigt kapital kräver en
investeringskostnad och följaktligen en produktion många
gånger större än den omedelbara
levnadsstandardsstegringen vilket minskar kraven på dennas storlek. En
stegrad bostadsstandard drar vidare med sig många andra
behov av stegrad levnadsstandard i fråga om möbler,
husgeråd etc.

Kvantitativt kommer emellertid bostadsbyggandet
under allra gynnsammaste omständigheter och med hjälp
av en kraftfull offentlig bostadspolitik att kunna stegras
till på sin höjd 5 miljarder dollars om året. En så hög
investeringssiffra skulle innebära att bostadsbeståndet
skulle öka med 1 1/4 miljon familjebostäder per år vilket
är en mycket hög siffra. Nerdimensionerat till svenska
proportioner betyder det en bostadsproduktion av över
60.000 lägenheter om året. 1939 års toppsiffra rörde sig
i Sverige omkring 45.000.

På grund av de stora investeringarna i krigsindustrin
under kriget kan man knappast räkna med att övrig
enskild byggnadsverksamhet — inklusive
omställningsinvesteringar — kan ta i anspråk mer än 2—3 miljarder
dollars. Till jämförelse må nämnas att utläggen för
"business plant construction", däri inbegripet även
jordbrukets och handelns byggnation, under tjugutalet uppgick
till i genomsnitt 3,9 miljarder dollars årligen medan
motsvarande siffra för perioden 1936—1939 endast var
1,9 miljarder.

Det skulle alltså krävas ett tillskott av offentliga
arbeten — federala, statliga och kommunala — för 7—8
miljarder dollars för att byggnadsproduktionen skulle
komma upp till den volym av 15 miljarder, som jag
tidigare angivit såsom dess andel på något längre sikt i
totalproduktionen vid full sysselsättning.

Alvin Hansen som är den bland de amerikanska
ekonomerna som klarast ser allvaret i situationen och
särskilt tryckt på nödvändigheten av en heroisk
bostadspolitik för att lösa efterkrigstidens sysselsättningsproblem,
har nöjt sig med ett önskemål om ett totalt
byggnadsprogram på 10—12 miljarder dollars och hoppas att detta
blir tillräckligt under de båda första efterkrigsåren
medan ännu lagerpåfyllningarna och den extraordinära
exporten kan beräknas ligga högt. Därefter skulle
emellertid byggnadsprogrammet för åtskilliga år framåt och
till dess den allmänna inkomst- och
levnadsstandardsnivån hunnit fatt sina förutsättningar, behöva höjas till
15—18 miljarder dollars, varav då enligt Hansens
uppfattning bostadsproduktionen skulle ta 7—8 miljarder
medan samtidigt byggandet av skolor, sjukhus etc. skulle
utvidgas relativt ännu mer. De politiska förutsättningarna
för förverkligandet av dylika program är emellertid
knappast för handen i Amerika.

Det råder däremot tämligen stor enighet om att de
arbetslösa denna gång bör få rikligt tillmätta
arbetslöshetsunderstöd. Det kommer efter detta krig att finnas
bortåt 15 miljoner krigsveteraner. Tillsammans med sina
närmaste anhöriga kommer de att dominera politiken.
I många hänseenden blir de troligen reaktionära. Men
i fråga om understödens höjd kan de väntas kräva en
generositetens linje. Denna politik kommer naturligtvis
att i sin mån verka köpkraftshöjande.

I Amerika räknas det allmänt med att kriget i Stilla
havet skall pågå minst ett och sannolikt två år efter
europakrigets slut. Detta brukar märkligt nog anföras
bland de gynnsamma konjunkturfaktörerna. Skälen är
två. För det första kan då alltjämt en hel del pris- och
produktionskontroller tillsvidare vidmakthållas. För det
andra kommer då de genom underbalansering och
kreditutvidgning finansierade krigsutgifterna, som ju uppburit
den våldsamma högkonjunkturen, inte att falla bort så
plötsligt utan till en början bara minska från nivån 100
miljarder till nivån 60 miljarder.

Det är rätt lustigt att i samtal få höra dessa allmänna
argument framförda av personer som intar en
framskjuten ställning i den segerrika propagandan för
statsregleringarnas avskaffande fortast möjligt och för sunda
finanser såsom nödvändiga förutsättningar för att det fria
näringslivets helande krafter skall göra sig gällande.
Meningen är emellertid att krigets långsammare avveckling
ger omställningen ett behövligt andrum. Det medges
allmänt att om japanerna skulle vara kloka nog att ge upp
när Hitler besegrats — vilket ju alltid är en risk — så
skulle detta föra till ekonomisk katastrof i Amerika.

Av samma något ironiska slag är hänvisningen till de
stora federala utgifterna även efter fredens återställande.
Fastän saken inte diskuteras mycket offentligt, råder det
allmän enighet bland de insiktsfulla i olika läger att den
statliga efterfrågan som nu ligger uppe i en nivå över
100 miljarder dollars och efter japankrigets slut
beräknas falla till 60 miljarder dollars, efter krigets slut
knappast kan bringas ner under 30 miljarder.

Enbart räntan på statsskulden kommer efter kriget
att erfordra en merutgift av omkring 5 miljarder
dollars. Stegringen av försvarsutgifterna i jämförelse med
förkrigstiden kan knappast hållas under 6 miljarder.
Pensioner och andra ersättningar till veteranerna från kriget
kommer att kräva minst 2 miljarder. Den utbyggnad av
socialförsäkringen som är planerad och allmänt
understödd av den allmänna opinionen kommer att ställa
anspråk på ytterligare 3—4 miljarder dollars.

Enbart dessa utgiftsökningar uppgår således till 16—17
miljarder dollars. Härtill kommer nya utgifter av nära
nog samma storleksordning för understödspolitiken,
skolväsendet, hälsovården, bostadspolitiken o. s. v. Vi bör
här erinra oss att den federala budgeten under trettiotalet,
trots att the New Deal programmatiskt genomförde en
underbalansering i syfte att skapa köpkraft och
stimulera produktionen, höll sig omkring fattiga 8—9
miljarder, alltså bara på en tredjedel så hög nivå.

Det är, som sagts, något ironiskt att i samtal få höra
de höga statsutgifterna efter kriget anförda som en
tröstegrund även av de sunda finansernas förkämpar.
Uppenbarligen menar man, fast man icke gärna säger det rentut,
att statsutgifterna icke skall täckas av verkliga
statsinkomster, åtminstone ej innan välståndet och den fulla
sysselsättningen är säkert tryggad. Ett faktum är att
kraven på en balanserad budget i Amerika på senare tid
fått en alltmer undanskymd plats och abstrakt
formulering i diskussionen. Man överbjuder i stället varandra i
att kräva skattelindringar i produktionsstegrande syfte.

Samtidigt sprider sig uppfattningen att en stor och
växande statsskuld kan vara ekonomiskt fördelaktig i
det den kommer medborgarna att känna sig förmögna
och därför beredda att konsumera sina inkomster, i
dåliga tider även något därutöver, vilket allt tenderar både
att uppehålla och stabilisera totalefterfrågan i samhället.
Jag vågar uttala den förutsägelsen att alldeles oavsett
hur partiställningen i kongressen kommer att utveckla
sig, vi icke på länge, åtminstone icke i detta decennium,
får återse en balanserad unionsbudget i Amerika.

Därmed är de ur kortsiktig konjunkturpolitisk
synpunkt gynnsamma konjunkturfaktorerna genomgångna.
Jag övergår nu till de ogynnsamma.

Det är betecknande för den överoptimistiska
inställning jag talat om, att de senare intar en mycket
blygsammare plats i den allmänna diskussionen. Det
påpekas således mycket sällan att efterkrigstiden måste
väntas starta med ett kraftigt köpkraftsbortfall. En mycket
stor omställningsarbetslöshet vore ju att vänta, även om
det därefter skulle vara möjligt att ganska snabbt koppla
in utvecklingen i den fulla sysselsättningens ekonomi.
Soldaterna kommer visserligen att få sina avskedspremier
och arbetslöshetsunderstöden kommer allmänt att bli
höga. Men trots allt kommer denna
omställningsarbetslöshet att innebära inkomstminskning, åtminstone för en
kortare tid.

Det är vidare i krigsindustrierna som arbetslönerna
varit särskilt höga. Redan av detta skäl kommer
krigsproduktionens sammankrympning att betyda en mycket
kraftig tendens till sänkning av den genomsnittliga
arbetslönenivån. Återgången till normal arbetstid kommer
dessutom att medföra ett mer än proportionellt
inkomstbortfall eftersom övertiden betalats med 50 och 100
procents förhöjning.

Nu är det visserligen sant att folk gjort stora
besparingar under kriget och att en viss del av dessa
hopsparade medel befinner sig i arbetarfamiljernas ägo. Men
den omedelbara nedgången i arbetsinkomster har likväl
den effekten att de tal man bollar med för den eftersatta
efterfrågan och för de sparmedel som allmänheten efter
krigets slut skulle sätta in som aktiv efterfrågan, icke
representerar nettotillskott av köpkraft utan i första
hand bara ett köpkraftstillskott att väga emot det
köpkraftsbortfall som är ett lika säkert inslag i
omställningsprocessen.

Oroande är det också att hela konjunkturdebatten även
bland ekonomer av facket mestadels endast rör sig om
totalsituationen. Man söker se bort ifrån att Amerika
efter kriget ju måste få Englands "depressed areas" efter
förra kriget i jättelikt förstorad skala. Sedan 1940 har
30 s. k. "war centers" genom inflyttning ökat sin
befolkning med mellan 10 och 60 procent.

När flygmaskinsproduktionen och skeppsbyggeriet
krymper ihop till en bråkdel av sin nuvarande
omfattning måste vissa områden i västkuststaterna Kalifornien,
Oregon och Washington komma att drabbas mycket hårt.
Det vore inte otroligt att varannan arbetare i en hel stat
som Kalifornien som både till areal och folkmängd är
ungefär lika stort som Sverige, blir arbetslös.

Men Stillahavskusten kanske dock får en liten
galgenfrist, om nämligen japankriget fortsätter efter
europakrigets slut och för en tid ger ökad relativ betydelse åt
väststaterna. Mera omedelbart kommer staterna i det gamla
Södern att drabbas av massarbetslöshet. Där har förlagts
många ammunitionsfabriker och andra sådana
anläggningar för vilka det blir svårt att finna någon användning
alls i fredstid. Vid kusten neremot Mexikanska bukten
finns också stora skeppsvarv. Överbefolkningen och
fattigdomen i kringliggande jordbruksområden kommer att
förvärra situationen. Det finns också andra
industridistrikt strödda överallt i Nya England och i
Mellanvästern som kommer att drabbas hårt av krigsindustrins
likvidering.

Ett väldigt problem reser sig för amerikansk ekonomisk
och social politik att få arbetskraften snabbt flyttad
emellan industrierna och de geografiska regionerna till en ny
jämvikt. I den gamla, jag höll på att skriva goda, tiden
när den amerikanska ekonomin befann sig i hastigt
växande, hade Amerika en särskilt stor arbetarrörlighet. Man
finner i samtalen och delvis i de offentliga diskussionerna
att många amerikaner utan mycken tankespillan
föreställer sig att det skall bli möjligt att återuppliva denna
tradition nu efter kriget. Emellertid har mycket inträffat
sedan den expansiva fria företagsamhetens och
massimmigrationens tid i Amerika, inte minst på arbetsmarknaden.

Ett av de mera oroande tecknen på den brist på
samordnad ekonomisk efterkrigsplanering som är ett
resultat av den olyckliga inrikespolitiska situationen i
Amerika, är underlåtenheten att se detta omflyttningsproblem
klart i ögonen och att vidta åtgärder för att praktiskt
bemästra det. Även om, vilket jag för min del inte tror,
Amerika skulle få en god allmän konjunktur efter
kriget, kommer det att bli mycket svårt att få rörelse på
arbetskraften i arbetslöshetsdistrikten. Många som flyttat
till den paradisiska västkusten kommer att vilja hålla sig
kvar där, även om sysselsättningen krymper. Alla
kommer att hoppas på en förändring och hoppas att
arbetslösheten i längden inte skall drabba just dem.

Även mera allmänt kommer arbetskraften att visa sig
trögrörlig. Hela folket är, som redan påpekats, inställt
på mycket höga arbetslöshetsunderstöd denna gång, och
de 15 miljonerna veteraner som tillsammans med sina
anhöriga kommer att dominera Amerikas politik efter
kriget kommer att göra varje annan linje omöjlig. Höga
understöd kan vara rättfärdiga och önskliga ur sociala
synpunkter. De är därtill en god hjälp för att underbygga
köpkraften och konjunkturen. Men inte bidrar de till att
öka arbetarrörligheten. Blir det då till på köpet ändock
svåra tider med allmän brist på sysselsättning så vet vi
från trettiotalets stagnation hur trögrörlig arbetskraften
numera är även i Amerika.

Detta problem får desto allvarligare innebörd då det
kan säkert förutses att förhållandena mellan parterna på
arbetsmarknaden kommer att bli mycket besvärliga efter
kriget. Arbetsgivarna är allmänt inställda på reduktion
av lönesatserna och de kan till sitt försvar framhålla
att prisnivån på deras produkter icke stigit tillnärmelsevis
i samma grad som lönerna. De stora bolagsvinsterna är,
som vi påpekat, i första hand ett resultat av det
fullständigare kapacitetsutnyttjandet.

Arbetarna å sin sida som — med enstaka stora
undantag i kolgruvindustrin och flera små kortvarigare
konfliktungar överallt i produktionen — lojalt hållit
överenskommelsen om att inte strejka under kriget och i stort
sett även anpassat sig efter lönestoppspolitiken, har
allmänt en känsla att de har rätt till kompensation efter
kriget. Redan nu har fackföreningsledarna den största
möda att hålla sina skaror tillbaka. Det förhållandet att
arbetarna i allmänhet efter krigskonjunkturens fulla
sysselsättning har litet pengar sparda kommer inte att göra
dem mindre stridslystna.

När vi då samtidigt tar med i räkningen hela oron
under omställningsprocessen, massarbetslösheten i de
särskilda krigsproduktionsdistrikten och med all
sannolikhet en mycket förvirrad inrikespolitisk situation, kan
resultatet på många håll bli en radikalisering av
arbetaropinionen och verkliga sammandrabbningar på
arbetsmarknaden. Dessvärre måste man även räkna med att
rasfrågan då skall uppträda i sin ruskigaste form. En
epidemi av svårartade och i många fall kanske blodiga
strider på arbetsmarknaden kommer — alldeles bortsett från
sina mera direkta konsekvenser — naturligtvis att verka
mycket deprimerande på konjunkturutvecklingen.

Dessa ting ligger outtalade som skuggor över den
ekonomiska framtidsdiskussionen i Amerika men de bidrar
till att ge denna en egendomlig stämning av overklighet
och illusionsmakeri. Det finns en del andra
efterkrigsbekymmer som man i stället desto ivrigare diskuterar och
för vilka man även söker bereda sig till en praktisk
planering, även om man inte kommit långt ännu. I det
rådande politiska läget är det ganska naturligt att de alla
hänför sig till samhällsekonomiska problem som mera
direkt också är affärsproblem för de enskilda
företagarna.

Ett sådant problem är dispositionen av de statsägda
lagren. Kriget som "going concern" innebär att
krigsdepartementen ständigt förfogar över oerhört stora
förråd av alla slags förnödenheter alltifrån bilar,
verktygsmaskiner och kontorsutrustning till tyger, skodon, filtar
och livsmedel. Ännu vid japankrigets slut beräknas dessa
lager uppgå till ett värde av omkring 60 miljarder
dollars eller inemot en tredjedel av den årliga
totalproduktionen i landet.

Det gäller uppenbarligen att göra sig av med dessa
lager i sådan tidsföljd, på sådana håll och till sådana pris
att man inte förstör marknaden för den löpande
produktionen. Nödhjälps- och återuppbyggnadsbehoven i det
sönderslagna Europa och på andra håll i världen bjuder
naturligtvis möjligheter till humanitär dumping i stor
skala under UNRRA:s regi, även om jämsides också
andra utvägar måste sökas. För min del tror jag att
Amerika kommer att lyckas väl med att administrera
lageravvecklingen. En viss konjunkturnedtryckande
verkan kan dock troligen inte helt undvikas.

Ett annat och sannolikt mera besvärligt
avvecklingsproblem erbjuder de vid krigets slut kvarstående
kontrakten om leverans av krigsmateriel. De skall annulleras
och individuella skadestånd skall fixeras. Man räknar
att det vid japankrigets slut ännu kommer att finnas icke
fullgjorda kontrakt till ett värde av 75 miljarder dollars.
Denna siffra är tio gånger större än motsvarande
summabelopp vid förra världskrigets slut. Dessa kontrakt
beräknas vara fördelade på ungefär 100.000
huvudleverantörer, men dessa har i sin tur mer än tio gånger så många
underleverantörer vilka är minst lika beroende av en
uppgörelse. Större delen av Amerikas industri är således
involverad i denna kommande jätteuppgörelse mellan det
allmänna och de enskilda företagen.

Det är naturligtvis en huvudförutsättning för en
smidig omställning av näringslivet att på tidigaste tidpunkt
full klarhet skapas om vad var och en är skyldig och har
till godo. Detta förutsätter en lagstiftning om vilken
man ännu inte kunnat vinna enighet. Men det
förutsätter dessutom en oerhört omfattande judiciell
administration som skall avgöra frågorna i det enskilda fallet.
Och dessa avgöranden måste för det mesta träffas efter
krigets slut, d. v. s. under själva omställningstiden. Om
icke hela frågan förbereds med stor vishet skulle de
resulterande tvistefrågorna kunna ge sysselsättning under
lång tid för en mycket större advokatkår än den
mångtaliga som Amerika nu har att dragas med.

Diskussionen om efterkrigsavvecklingen av kontrakten
kommer att kompliceras därigenom att redan nu och i
stigande utsträckning ju närmare vi kommer slutet, de
militära anskaffningsorganen bringas att undan för undan
annullera vissa beställningar. Vid sidan av den i och för
sig svårlösta ersättningsfrågan uppkommer därvid det
ännu svårare problemet i vilken ordning mellan företagen
inbördes annulleringen skall ske. Det företag som först
frigörs från sitt kontrakt kommer att få försprång
framför de andra i kampen om efterkrigsmarknaden.

Som lagstiftningen nu är utformad måste i allmänhet
det företag som arbetar med de högsta
produktionskostnaderna först få sitt kontrakt annullerat eftersom
statskassan därigenom sparar pengar. Betalningen har
nämligen icke utgått efter ett enhetspris för samma vara. Ofta
har företagen fått betalt för självkostnaden plus en viss
vinstmarginal, den s. k. "cost-plus"-klausulen. Även då
fixerat pris fastställts har detta varierat och måst
anpassas efter företagens produktionskostnader. Att tillämpa
denna annulleringsprincip blir emellertid högeligen
irrationellt mot krigets slut eftersom detta skulle innebära att
de minst effektiva företagen ges den extra chansen att
först få ställa om till fredsproduktion.

Det allra svåraste avvecklingsproblemet gäller
emellertid frågan vad man skall göra med de statsägda
fabrikerna. Dessa fabriker drivs av enskilda företag, men för
att snabbt och effektivt få i gång krigsproduktionen
satsade i stor utsträckning staten hela kostnaden för
investeringar i både fabriker och maskiner och behöll i
gengäld äganderätten till detta produktionskapital. Det
gäller oerhörda belopp. Av de under kriget nybyggda
fabrikerna som beräknas kosta 20 miljarder dollars äger
nu staten tre fjärdedelar eller ett anläggningskapital på
15 miljarder dollars.

Frågan är hur man efter kriget skall förfoga över den
väldiga industriella produktionsapparat som den
amerikanska staten på så vis kommit i besittning av. På
viktiga områden rentav dominerar de statsägda
industrikomplexen. Staten behärskar sålunda på detta sätt 100
procent av Amerikas totala produktion av syntetiskt
gummi och högvärdig flygbensin, 92 procent av
magnesiumproduktionen, 90 procent av flygplansfabrikerna,
50 procent av aluminiumproduktionen, 50 procent av
produktionen av verktygsmaskiner och även 10 procent
av ståltillverkningen.

Dessa fabriker är inte av kriskvalitet utan synnerligen
solitt byggda och hypermodernt utrustade. En fjärdedel
av dem kan i allmänhet inte beräkna få någon
fredstidsanvändning alls utan får sättas i reserv som förberedelse
till nästa krig. Men resten kan antingen utan vidare
sättas in på fredsproduktion eller kan — med vissa
kostnader — omställas till fredsproduktion. Då krigsbehoven
fått vara helt dominerande är fabrikerna emellertid inte
alltid väl lokaliserade med hänsyn till
fredsproduktionens behov. Men detta fel är icke genomgående och även
det är i sista hand en kostnadsfråga.

Vad skall nu Amerika ta sig till med sin socialiserade
sektor av industrin? Att ta över den till statsdrift strider
fullkomligt mot alla amerikanska traditioner. Det
allmänna driver ju i Amerika inte ens järnvägar och andra
kommunikationer, städerna äger inte affärsdrivande verk,
till och med sjukhusen är oftast privata. För en övergång
till statlig industriverksamhet finns det för närvarande
inga som helst politiska förutsättningar i Amerika och
heller inte för en drift i blandade bolag med viss statlig
kapitalinsats i botten av den typ som vi framgångsrikt
laborerat med i Sverige. Den naturliga utvägen i
Amerika blir att industrin får överta anläggningarna.

Men frågan blir då om köpesummornas höjd. I kanske
flertalet fall har de bolag som driver fabrikerna
tillförsäkrats optionsrätt till ett inköpspris som motsvarar
anläggningskostnaden med nedsättning för viss årlig
avskrivning. Industrin har redan tillkännagivit att den i
allmänhet icke ser sig i stånd att betala så mycket och
hänvisat till att anläggningskostnaderna varit abnormt
höga under den hektiska byggnadstid då de flesta
uppförts, att de inte alltid är idealiskt lokaliserade, att många
måste byggas om för att passa till en fredsproduktion av
andra produkter o. s. v.

Det är ett oerhört allmänt intresse att dessa affärer
blir uppgjorda så snabbt som möjligt så att inte hela
omställningsprocessen råkar i stockning och
depressionsskruven sätter in. Om då staten skulle börja att
realisera anläggningarna billigt så revolterar emellertid hela
jordbrukarvärlden, inklusive sannolikt den reaktionära
plantageägararistokratin i Södern och troligen också alla
småföretagare (se nedan). Man kommer på den kanten
att dra upp minnena från korruptionsskandalerna för
många generationer sedan, då staten skänkte bort stora
jordområden till järnvägsbolagen. Men om å andra sidan
det allmännas representanter håller upp priskraven så
kommer fabrikerna att stå osålda.

I detta ofrånkomliga dilemma är det många som
föreslagit att, för att produktionen icke skall stoppas,
fabrikerna skall arrenderas ut till bolagen. Men detta är
naturligtvis heller inte någon tillfredsställande lösning.
Därigenom konserveras ju bara en politiskt ytterligt
explosiv orosanledning under den mest ömtåliga
grundpelaren för näringslivets institutionella struktur:
äganderätten till produktionsmedlen.

Situationen kompliceras oerhört av det sällan
påpekade förhållandet att såsom statens motpart egentligen
blott står jättebolagen. Om någon konkurrens på den
andra sidan förhandlingsbordet blir det i vanliga fall icke
fråga. Det är här fråga om fabrikskomplex i ofantligt
format även bedömda efter tidigare gällande amerikansk
måttstock.

Av de statsfinansierade anläggningarna på över 15
miljarder dollars ligger sålunda 12,5 procent i företag
med ett värde per anläggningsenhet på 100 miljoner
dollars och däröver, 30 procent — häri inräknade sålunda
även de 12,5 procenten — i anläggningar på 50 miljoner
dollars och däröver. Endast 4 procent av totala
investeringskapitalet ligger i vad man i Amerika möjligen
numera kan kalla små anläggningar med ett värde mindre
än 1 miljon dollars. Det i Amerika ofta hörda talet att
småföretagen borde gynnas vid dispositionen av de
statsägda anläggningarna är rena illusionstänkandet. Inga
småföretag kan överta och driva dessa kolossala
industrianläggningar.

Detta för mig till förhållandet mellan storföretag och
småföretag i Amerika vilket är ett annat mycket
brännande efterkrigsproblem.<footnote>Amerika mitt i världen, sid. 92 ff.</footnote> Kriget har inneburit en
ytterligare accentuering av tendensen för storföretagen att ta
överhanden över småföretagen i hela näringslivet.

På bara de två åren 1941 och 1942 minskade antalet
löntagare med 35 procent hos företag med under 7
anställda och med 18 procent hos företag med 8—20
anställda. För samtliga småföretag — upp till 125 anställda
— höll sig antalet löntagare konstant mellan januari 1941
och januari 1943. Samtidigt steg sysselsättningen i den
egentliga industrin med omkring 70 procent. Den totala
sysselsatta arbetsstyrkan i Förenta staterna ökade från
början av år 1941 till slutet av år 1943 med 15 procent,
eller från 46 miljoner till 53 miljoner arbetare.

Inom industrin förklaras delvis denna process av att
fördelningen av kontrakten för krigsproduktionen med
nödvändighet gynnade storföretagen, i synnerhet som det
gällde att hastigast möjligt få produktionsprogrammet
att löpa. Under halvåret efter Frankrikes fall erhöll de
hundra ledande amerikanska storföretagen 86 procent av
statsbeställningarna i värde räknat. Ännu sommaren 1943
låg 70 procent av kontrakten hos de hundra största
företagen. Enbart hos General Motors-koncernen har
placerats beställningar till ett sammanlagt värde av 8,5
miljarder dollars. Den under 1941 och 1942 pågående
nedskärningen av den civila produktionen gick samtidigt
hårdast ut över småindustrin.

Under senare delen av år 1942 och under år 1943 fick
likväl småindustrin en ny chans när storindustrin
tvingades att se sig om efter underleverantörer. Resultatet är
att småindustrin för närvarande, i den mån den
överlevat, kunnat öka sysselsättningen något men på samma
gång kommit att stå i starkt beroendeförhållande till
storindustrin.

Samtidigt med att storföretagen brett ut sig har i
Amerika liksom i andra länder monopolistiska
sammanslutningar fått en kraftig stöt framåt. Det har ju varit
nödvändigt att centralt reglera näringslivet med kartellernas
gamla instrument: produktions- och priskontroller. Den
avdelning i justitiedepartementet som har till uppgift att
nedkämpa monopolen i amerikanskt näringsliv — the
Anti-Trust Division i the Departement of Justice —
förbereder sig till en kampanj av stora mått efter kriget för
att bryta sönder monopolringarna. Dylika strävanden är
sedan gammalt mycket populära i Amerika och
vederbörande i departementet menar att de är säkra att få
kongressen bakom sig.

Det kan också anföras vissa tendenser under kriget
som i sin mån kommer att verka i antimonopolistisk
riktning efteråt. På vissa fält har antalet självständiga företag
ökat. Det finns t. ex. nu fyra bolag som producerar
aluminium i stället för tidigare bara ett enda. Erfarenheterna
från produktionsomställningarna under kriget kommer
vidare sannolikt att leda till en lägre grad av fast
specialisering och därför en större inbördes konkurrens
mellan de olika industrierna som inte kommer att känna sig
lika bundna till vissa produkter som förut.

Framför allt påpekar man att storindustrin nu allmänt
förstått att tillvaron av en livskraftig småindustri har
en mycket viktig ideologisk betydelse för storindustrin,
som eljest kommer att ha svårt att söka betäckning bakom
de gamla individualistiska principerna, så kära för
Amerika, om den enskilde företagarens roll och om det fria
företagandets betydelse. En stor strid med många
komplikationer förestår emellertid på monopolfronten. Andra
intressekonflikter kommer att gälla motsättningen
mellan olika regioner och mellan industri och jordbruk o. s. v.

Ett mycket oroande förhållande är att ej blott
lösandet av alla dessa problem om lagren, kontrakten, de
statsägda fabrikerna m. m. utan hela den ekonomiska
efterkrigsplaneringen skall genomföras i år. De politiska
partierna bereder sig nu till presidentval och ett sådant år
är alltid en tid av största osäkerhet i Amerika med
sjunkande auktoritet hos den sittande regeringen.

Som jag visat är därtill den politiska situationen just
nu och ända sedan hösten 1942 mer tillspetsad än
normalt. Nationen står politiskt enig bara om själva
krigsprogrammets restlösa genomförande. I de flesta inre
frågor och särskilt sådana som rör efterkrigstiden är
regeringen lamslagen av en alldeles villrådig men upprorisk
kongress.

Hela omställningen skall sedan genomföras under en
period som börjar någon gång efter höstens val. Om detta
val kan man redan nu säga att det är troligt att det
kommer att resultera i en kongress som är lika negativistisk
som den nuvarande.

Jag står nu färdig att dra de sammanfattande
slutsatserna från min analys av konjunkturutsikterna.
Slutsatserna blir följande. <i>Det framstår sannolikt att Amerika</i>
<i>efter europakrigets slut kommer att ha en mycket orolig
ekonomisk utveckling. Det kommer att råda knapphet
på vissa områden och överkapacitet inom andra
sektioner. Prisutvecklingen är osäker och prisbilden blir
sannolikt ytterligt splittrad. Det kommer med säkerhet att råda
massarbetslöshet inom stora regioner. Svåra oroligheter
på arbetsmarknaden synes sannolika. Det är dock
möjligt att så relativt allmänt en "sellers' märket" kommer
att råda att en omedelbar allmän depression förebyggs.
Men det är sannolikt att inom en tidrymd av, säg, från
ett halvt till tre år utvecklingen löper över i en kris.
Denna kris kan innefatta en kumulation av
deflationskrisen i början på tjugutalet och jättekrisen från 1929
till 1932. På jordbrukets område är att vänta fortsatt
knapphet på jordbruksprodukter och höga pris under
kanske ett par år efter europakrigets slut. Men därefter
hotar en överproduktionskris. Denna kan komma att bli
desto mera svårartad och verka förvärrande på
industrikonjunkturen om denna senare ungefär samtidigt
tenderar att löpa över i kris och depression.</i>

Denna konjunkturprognos är naturligtvis osäker
liksom alla konjunkturprognoser. Historien är aldrig
bestämd förrän den är genomlevd. Det kan hända mycket
under mellantiden som förändrar utvecklingsgången.

Jag vill tillägga att jag alls icke vill förneka den
teoretiska möjligheten att lägga upp en sådan ekonomisk
plan att i stället de optimistiska förhoppningarna om en
stabiliserad full sysselsättning säkras, låt vara att
uppgiften för Amerikas del vore övermåttan svår. Men den
politiska utvecklingen i Amerika kommer med stor
sannolikhet icke att möjliggöra en sådan planläggning.

Den ekonomiska utvecklingen i Amerika kommer att
ha allvarliga konsekvenser för hela världen. I första hand
kommer Amerikas importförmåga att sjunka.

Amerikas import rör sig bara omkring några procent
av dess nationalinkomst men Amerika är likväl det näst
största importlandet i världen. Denna import som till 70
procent representerar råvaror och halvfabrikat för
produktionen varierar i direkt men något förstorad
relation till totalproduktionen.

I en följdstudie till Livingstons undersökning gjord i
Department of Commerce, "Foreign Trade after the
War", av August Maffry och Hal B. Lary, publicerad
i oktober 1943, beräknas för 1948 hela importen till
6,3 miljarder dollars i 1942 års penningvärde under
förutsättning om full sysselsättning och en totalproduktion
på 175 miljarder dollars. Andra betalningar för tjänster
samt lån till utlandet beräknas under samma extremt
gynnsamma förutsättningar nå siffran 4 miljarder dollars
om året vilket betyder att till utlandets förfogande skulle
ställas omkring 10 miljarder dollars. Amerikas export
skulle i så fall uppgå till 7 miljarder dollars om året.
Denna siffra är dubbelt så stor som den år 1937 vilket
var toppåret under det sista decenniet. Amerika var före
kriget världens största exportland.

Den synnerligen intressanta frågan om Amerikas
internationella handel och kreditverksamhet kan här inte
behandlas. Till de anförda mycket hypotetiska
maximitalen för Amerikas utrikeshandel under antagen full
sysselsättning efter kriget knyter sig emellertid naturligt två
allmänna reflexioner.

Den ena anmärkningen är hänvisningen till det kända
förhållandet att för Amerikas egen ekonomiska
utveckling på kort sikt utrikeshandeln — även om man
betraktar dess marginala betydelse — spelar en relativt
underordnad roll. Det är visserligen sant att många av
Amerikas centralt ställda storföretag börjat föras över till ett
större intresse för världsmarknaden, och detta torde ligga
bakom utvecklingen i företagarkretsar till en mera
frihandelsvänlig inställning. På ett tidigare stadium av
kriget gjorde sig också gällande mycket vidlyftiga planer
för långivning och export i stor skala till outvecklade
regioner av världen. Som av de nyss anförda
maximisiffrorna framgår gör sig nu en mycket kyligare
bedömning av dessa möjligheter gällande. Man räknar i
allmänhet icke med utrikeshandeln som en mera väsentlig
hävstång för att efter kriget hålla uppe sysselsättningen i
amerikansk industri.

Den andra reflexionen är följande. De för Amerika
små talen är stora för världen. Går Amerika in i en kris
och depression så tenderar både import och långivning
att mycket kraftigt sjunka och resultatet blir att
utkomstmöjligheterna försämras överallt i världen. I slutet
av tjugutalet uppgick summan av dollars som Amerika
ställde till världens förfogande genom köp av varor och
tjänster samt långfristiga investeringar, till över 7
miljarder dollars årligen. 1932 hade denna siffra sjunkit till
2,4 miljarder eller endast 1/3 av 1929 års siffra. 900
miljoner av dessa 2,4 miljarder representerades av sådana
betalningar av räntor och amorteringar på lån vilka icke
erlades av de utländska låntagarna. De var m. a. o. en
tvungen kapitalexport. Hade betalningarna fullgjorts så
skulle Amerika år 1932 ställt till världens förfogande ett
dollarbelopp motsvarande endast 1/5 av 1929 års siffra.

För balansen i världsekonomin är det av en ödesdiger
betydelse att de internationella affärerna är så relativt
betydelselösa ur Amerikas synpunkt och att de, delvis
på grund av sin marginala plats i den amerikanska
ekonomin, får variera inom så oerhört stora latituder.
Strävanden är, som vi vet, å bane att genom internationell
organisation skapa en säkerhet mot denna världsfara. Av
framställningen i nästa avdelning om de internationella
förhandlingarna rörande världens efterkrigsproblem
kommer vi dessvärre icke att vinna någon trygg tilltro till
att de skall föra till resultat inom den korta tid som står
oss åter för att förebygga stora ekonomiska olyckor.
IV. DE INTERNATIONELLA
FÖRHANDLINGARNA

<h2>PROBLEMET</h2>

Överallt i världen synes man vara ense om att det
andra världskriget kommer att bilda epok i den
internationella ekonomiska samfärdselns historia. Ingen tycks
vänta en återgång till mellankrigstidens villkor för den
internationella handeln, kapitalrörelserna,
valutaförbindelserna och varuprisbildningen på världsmarknaden. Få
skulle önska det ty dessa förhållanden räknas allmänt
som ytterst otillfredsställande och labila. De betecknar
för de allra flesta iakttagare en hjälplös drift emot det
andra världskriget.

Inom kretsen av sakförståndiga råder det vidare en
relativt stor enighet både om de specifika misstag inom
den internationella ekonomiska politiken, som av olika
stater begicks under detta ödesdigra interregnum mellan
världshistoriens hittills båda största krig, och om den
allmänna riktning vartill reformer bör sikta. Dessa
insikter har som allmänna teser trängt djupare ned i
folklagren än någonsin tidigare. Åtminstone gäller detta
Amerika.

Vår samlade kunskap om hithörande ting är ofantligt
mycket rikare än vid förra fredsslutet. Många fler
experter arbetar träget att ytterligare utvidga detta vårt
vetande och att omsätta det i praktiska förslag till
internationella överenskommelser. De leds av en gemensamt
delad insikt att, om icke en hållbar ny struktur för den
internationella ekonomiska samfärdseln kan skapas
omedelbart efter kriget, faran är överhängande för autarkisk
stelkramp i den internationella handeln, stark förtvining
av kapitalrörelserna och skadlig politisering av vad som
blir kvar, fullständig oreda på valutaområdet, inflatoriska
och deflatoriska kris- och depressionsutvecklingar i de
nationella ekonomiska systemen överallt i världen och
mycket allvarliga internationella spänningar för vilka
den gamla termen handelskrig torde vara blott en
eufemistisk omskrivning.

Under dessa förutsättningar skulle man kanske vänta
att de internationella förhandlingar som nu pågår i
Washington mellan de allierade nationerna verkligen
utvecklar sig så fördelaktigt som tid efter annan propagandan
västerifrån velat intala oss. Dessvärre torde denna
uppfattning vara oriktig.

Vi kan också peka på vissa allmänna orsaker varför
förhandlingarna hittills mestadels kört fast och nu står
och stampar på fläcken. För det första har naturligtvis
detta otäcka krig släppt lös barbaren i människomassorna
och bl. a. stärkt nationalismen i alla nationer. Den mycket
stora olikheten i tidigare kulturutveckling och politiska
ideal mellan de folk som genom historiska tillfälligheter
sammankastats i de Förenade nationerna, skillnaden i de
öden de genomgått under kriget och ojämnheten i de
bördor de burit har varit ägnade att öka den inbördes
misstron.

Kriget har vidare tvungit både Storbritannien och
Amerika, de två stora demokratierna inom de Förenade
nationerna, till en autarkisk tvångshushållning som det
icke är så lätt att utan vidare avlösa. Den handel som
ägt rum och de lån som givits mellan de Förenade
nationerna har varit alldeles frånkopplade ekonomiska motiv
och räknats som helt utom det normala.
Betalningsbalanserna är i alla land fullkomligt bragta ur jämvikt.
Valutakurserna är rena fiktioner. Statsfinanserna är på alla håll
tyngda av oerhörda skuldbördor. Banksystemen har
förlorat sin självständighet och mest blivit reservoarer för
upptagning av statspapper i stället för kreditförmedlare
mellan sparare och investerare.

Samtidigt har alla stater under
tvångshushållningsepoken lärt sig varjehanda i fråga om att manipulera
produktion, pris, konsumtion, inkomster, investeringar,
kredit och handel. Alla stater är främst förbundna till
att tvärsigenom och på andra sidan den väldiga
ekonomiska omställningen vid krigsslutet tillförsäkra sina
nationer full sysselsättning nästan genom vilka medel som
helst, också handelspolitiska, — även om världen går
under.<footnote>Se mitt föredrag inför Nationalekonomiska föreningen den 6
mars 1943 "Det internationella återuppbyggnadsproblemet".
Föredraget är avtryckt i Amerika mitt i världen, kapitel 10.</footnote>

Amerika har en strategisk ställning i de pågående
internationella förhandlingarna. Washington har tagit
ledningen. Men i Amerika har en betydelsefull
opinionsförskjutning ägt rum.

För två år sedan var det amerikanska folkets
inställning till de internationella problemen hoppfull och
mycket positiv. Amerika befann sig då ännu i den nationella
kris som Pearl Harborkatastrofen orsakat. Det
amerikanska folket var då allmänt ej blott — liksom nu — enigt
och fast beslutet att föra kriget till ett segerrikt slut.
Man var även beredd att sätta sitt inflytande bakom
strävandena att bygga upp en ny värld efter kriget — en
trygg, god, demokratisk värld, fri från nöd och fruktan.

Sedan dess har, som i första avdelningen av denna bok
skildrats, mycket hänt inom och utom Amerika som vänt
opinionen till en osäker, orolig, pessimistisk och även mera
nationellt snål inställning till världsproblemen. I
kongressen lamslår en koalition av reaktionära
sydstatsdemokrater och konservativa republikaner Roosevelts regering på
det inrikespolitiska området och vänder sig misstänksamt
mot alla internationella utfästelser. Administrationen har
berövats mycket av sin mest konstruktiva intelligens.

Regeringen stretar träget vidare. Sin internationella
efterkrigspolitik söker den hägna genom propaganda och
hemlig diplomati. Politiken läggs till rätta efter den enda
linje som synes praktiskt framkomlig under kriget: den
nya "realistiska politiken" vilken ju innefattar ett försök
att nå enighet mellan stormakterna medan den
universella demokratiska organisationen av världens olika
stater skjuts på framtiden. Denna linje är emellertid
främmande för det amerikanska folkets moraliska medvetande
och detta ökar oron och misstänksamheten.<footnote>Andra kapitlet om stormaktspolitikens dilemma, som skildrar
den politiska ramen till de internationella förhandlingar vilka i
denna avdelning skall närmare belysas, bör läsas såsom bakgrund
till det följande.</footnote>

På detta vis förbereder händelsernas egen logik vad
man nu med allt större sannolikhet måste befara kan
komma att bli ett av historiens mest katastrofala
misslyckanden: freden efter det andra världskriget.
<h2>VALUTASTABILISERINGEN</h2>

Genom publiceringen i början av april 1943 av de
s. k. Keynes- och Whiteplanerna är vissa
utgångspunkter för förhandlingarna om en internationell
valutastabilisering förhållandevis välkända. En mycket
omfattande vetenskaplig diskussion av de ursprungliga planerna
och hela det internationella valutaproblemet har följt
både i England och framför allt i Amerika. Det vore
lockande att något referera denna diskussion och att
självständigt fullfölja analysen. Teoretiska
penningproblem är lika intressanta som någonsin schackgåtor och
genren har ju av gammalt odlats i den svenska
nationalekonomiska skolan alltifrån Davidson, Wicksell och
Cassel. Denna frestelse skall jag nu motstå för att i
stället söka belysa den praktiska och förhandlingspolitiska
sidan av saken.

Så mycket må dock förutskickas att Keynesplanen som
bekant syftar till upprättandet av en överstatlig
clearingbank, en slags centralbankernas centralbank. Det skall
inte behövas några insatser alls för att grunda banken.
Banken skapar själv genom kreditgivning de medel den
behöver och kan alltså aldrig bli utan rörelsekapital.
Medlemsstaterna skall ges kvoter i banken i proportion till
sin andel i världshandeln. Dessa kvoter skall bestämma
inte bara deras ansvar för bankens förbindelser och
deras rösträtt utan också storleken av de krediter som de
skall kunna dra på vid behov.

Det har beräknats, att dessa kreditmöjligheter skulle
kunna gå upp till 25—30 miljarder dollars — eller ett
ännu mer fantastiskt belopp om vissa antydningar i
planen om behovet av utvidgade kvoter skulle efterkommas.
Då krediter blott skulle ges i samband med
affärstransaktioner medlemsstaterna emellan, skulle alltså i
realiteten kreditorstaterna få satsa allt kapitalet helt enkelt
genom att samla upp fordringar på sina räkningar i
banken. Debitorstaterna skulle få dessa väldiga krediter i
princip utan ränta. Någon annan begränsning för en
enskild stats kapitalinsats på denna väg än storleken av
alla de andra staternas kvoter samt bankens allmänna
kreditpolitik finns inte stipulerad.

Detta är naturligtvis ett drag i planen som särskilt
oroar amerikanerna vilka som alla andra i allmänhet
förutsätter att det blir knapphet på dollars i hela världen
efter kriget. Keynes tröstar dem med att det kommer
att stå dem alldeles fritt att minska sina
tillgodohavanden i banken. De behöver ju bara stegra sin import och
vara frikostiga i sin utländska långivning om de inte
vill lägga sig till med mera guld. Men amerikanerna låter
sig icke trösta så lätt. Här bryts intressen.

Medan Keynesplanen är våldsamt expansionistisk
utmärks Whiteplanen av finansiell återhållsamhet. Den
överstatliga bank som White föreslår, skall ha ett
andelskapital på bara 5 miljarder dollars av vilket belopp blott
hälften behöver inbetalas genast. En mindre del av denna
insats skall ske i guld, resten i medlemsstaternas egen
valuta och i deras egna statspapper. Medlemsstaternas
kreditmöjligheter skall enligt Whiteplanen i allmänhet
begränsas till samma belopp som deras insatskapital.
Krediter skall vara räntebärande. Ingen stat skall annat
än frivilligt behöva skaffa sig fordringar hos banken
utöver insatskapitalet eller kunna tvingas att sälja sin
valuta mot andra valutor.

Liksom Keynes sett till att enligt hans plan
Storbritannien får högsta röstetalet bland nationerna så lagar
White, genom att anknyta även till nationalinkomsten,
att Förenta staterna får denna maktställning. För
säkerhets skull tillfogar White en bestämmelse som i
praktiken ger Förenta staterna vetorätt i alla viktigare
frågor.

Båda planerna etablerar en ny monetär räkneenhet
("Bancor", resp. "Unitas") som sätts i relation till guld, i
Keynesplanen dock med en mera framhävd möjlighet till
ändrat guldvärde. Båda planerna syftar till en
stabilisering av växelkurserna men skapar en mekanism för
kursändringar vid behov. Whiteplanen synes göra
växelkursändring något svårare än Keynesplanen men skillnaden
är inte stor. Båda planerna syftar till en expansion av den
internationella handeln och en möjlighet att gradvis
avskaffa valutakontroller, valutaspärrar, frusna krediter,
olika kurs för samma valuta i olika användning, bilaterala
clearingarrangemang och andra nymodigheter på
valutaområdet från trettiotalet vilka anses utgöra hinder för
den internationella ekonomiska samfärdseln.

Sedan genom dessa båda planer grundvalen lagts,
fortsattes diskussionen mellan engelsmän och amerikaner
under våren 1943. Under försommaren vidgades
förhandlingskretsen till de andra staterna inom de Förenade
nationerna vilka var för sig och i grupper fick diskutera
frågan med Treasury. Därunder producerades flera nya
varianter. Den viktigaste av dessa var den kanadensiska
planen som syftade till att vara en kompromiss men som
mycket nära anslöt sig till Whiteplanen.

Treasury förfärdigade därefter i juli en omarbetad
amerikansk plan och en ingående textkommentar. Den
omarbetade planen skiljer sig inte mycket från den
ursprungliga. I september vidtog så nya förhandlingar
mellan engelsmännen och amerikanerna. Avsikten var att
nå enighet om en praktisk lösning som därefter skulle
kunna underställas alla de andra staternas regeringar för
konfirmation med möjlighet till detaljändringar. Försöket
misslyckades.

Resultatet blev i stort sett blott en precisering av
åsiktsdifferenserna vilken icke gjordes offentlig. Amerikanerna
dolde knappast att eftersom det är de som är och blir
hela världens fordringsägare medan Storbritannien blott
är den främsta av de stater som behöver hjälp, måste
Förenta staternas slutliga ståndpunktstagande bli
avgörande för hur den överstatliga valutabanken till slut skall
gestaltas. Keynesplanen var redan utslagen och
diskussionen rör sig därefter endast om olika modifikationer av
Whiteplanen.

Sovjetunionen som tidigare avhållit sig från
deltagande i dessa diskussioner, har efter Moskvamötet låtit
sig representeras av en valutadelegation som Treasury
förhandlat med. Enligt tidningsnotiser förbereds nu en
ny allmän förhandlingssejour till någon gång i vår eller
sommar.

Just när denna skrift går i press når oss ett telegram
som förmäler, att amerikanska och brittiska experter
förenat sig om en gemensam plan att framlägga för denna
konferens. Experterna från 32 andra stater, bland dem
Sovjetunionen, har anslutit sig till kompromissen. Den
följer i stort sett Whiteplanen. Kapitalfonden har
emellertid utökats till 8—10 miljarder dollars. Det har även
gjorts vissa andra modifikationer i riktning mot den
brittiska ståndpunkten.

Till skillnad från de ursprungliga planerna förklaras
det nu om kompromissplanen att denna skall träda i
funktion först efter det att de första efterkrigsårens
speciella problem lösts i annan ordning. Inget meddelande
ges om någon överenskommelse hur dessa senare problem
skall lösas. Ej heller synes man ha kunnat enas om
bestämda principer för hur växelkurserna skall fixeras. Det
understryks att kompromissplanens publicering icke får
förstås såsom en förpliktande överenskommelse mellan
regeringarna.

Med hänsyn till allt vad man vet om de starka
meningsmotsättningarna inom och mellan Storbritannien och
Amerika får kompromissplanens publicering icke
tillmätas alltför stor politisk betydelse.

När vi skall försöka förklara varför engelsmännen och
amerikanerna haft så svårt att komma överens i
valutafrågan, kan det vara skäl att börja med en uppräkning
av alla de ting varom de har lätt att enas. Amerikanerna
har ett starkt intresse att guldet icke skall demonetariseras.
De har nu i sina valv guld på 23 miljarder dollars vilket
är mer än två tredjedelar av allt guld i hela världen.

Vi kan således vänta att amerikanerna har ett starkt
intresse att hålla uppe guldet och den saken märktes
också tydligt i Whiteplanen. Men de största guldgruvorna
ligger i Sydafrika och Storbritanniens imperieintresse
leder därför i samma riktning, fastän knappast lika starkt,
vilket märktes i Keynesplanen. Då guldproduktionen är
stor i Sovjetunionen också kan det konstateras att "de
tre storas" intressen sammanlöper i att bereda en hedrad
och trygg plats åt guldet i världens penningsystem.

Märkligt nog vill det se ut som om inte heller
pund-dollarkursen skulle ge upphov till svårare
intressekonflikter. Man kunde kanske vänta att engelsmännen, som
förlorat större delen av sina inkomstgivande investeringar
i utlandet och även av andra skäl ser fram emot oerhörda
svårigheter med sin framtida betalningsbalans, skulle
vara intresserade av att sänka pundvärdet för att
stimulera exporten och dämma upp importen. Men
engelsmännen lär inte ha tagit den ståndpunkten.

Att undvika en punddepreciering tycks till en början
vara en äresak för engelsmännen. Vid bedömningen av
detta skäl bör vi erinra oss att äran i detta fall inte
behöver vara en tom stolthet. Det gäller ju att uppehålla
världens respekt för den engelska valutan och för City
som internationell penningmarknad i ett läge, när
Storbritannien även vid gynnsammaste utveckling faktiskt
för år framåt måste förbli en illikvid nation. En
depreciering av pundet i en sådan situation kunde förvisso
vara ett farligt äventyr.

Vidare är engelsmännen med skäl rädda för att en
punddepreciering skulle kunna oförmånligt påverka
relationen mellan export- och importpris. Importprisen kunde
komma att stiga i pund räknade medan exportprisen inte
följde med vilket skulle betyda en försämrad
internationell bytesbalans för England.

Dessutom bereder sig tydligen engelsmännen i alla fall
för att möta svårigheterna med betalningsbalansen genom
olika slags inre och yttre regleringar av handeln. Då
deprecieringen även om den inte genom att minska
utlandets förtroende för pundets framtid skulle direkt
förstora dessa svårigheter, i alla händelser inte mera
väsentligt kän väntas minska dem, framstår det naturligt att
skära till de planerade regleringarna så kraftigt att de
även räcker att ersätta en eljest möjlig depreciering.

Slutligen räknar nog engelsmännen med sannolikheten
av en fortsatt prisstegring i Amerika medan de menar att
de själva kommer att kunna hålla sin prisnivå väl
kontrollerad. Skulle en sådan utveckling gå för långt kunde
det rentav bli ett brittiskt intresse att värdestegra pundet
i förhållande till dollarn.

Då amerikanerna av konkurrensskäl inte vill ha en
punddepreciering och — åtminstone för närvarande —
inte gärna kan begära en pundappreciering, föreligger
tydligen förutsättningar till enighet i fråga om
pund-dollarkursen. För ryssarna kan ju frågor om
valutakurserna överhuvudtaget inte vara av större intresse då de ju
reglerar sin utrikeshandel centralt och monopolistiskt och
därför alltid har möjligheter att kompensera
kursförändringen genom ändringar av prisen.

Utifrån betraktad borde heller inte frågan om andra
länders växelkurser ge anledning till alltför stora
meningsskiljaktigheter mellan amerikaner och engelsmän.
Engelsmännen har visserligen nu under kriget kommit i
ett långt starkare ideologiskt beroende av den
manipulatoriskt inställde Lord Keynes och hyser uppenbarligen
mycket allmänt en förkärlek för större frihet och
rörlighet i penningsystemet än de mer ortodoxa
amerikanerna.

Men man tycks rätt allmänt ha kommit överens om
att stor frihet skall lämnas de nu ockuperade staterna och
likaså stater som beror av en ensidig export att reglera
sina valutor ungefär som de finner gott, med bara den
säkerhetsgränsen att de icke skall tillåtas att löpa ut i
inflation på egen hand och heller inte använda
växelkursändringar som handelspolitiska vapen i den
kortsiktiga nationella konkurrensen om exportmarknaderna.
Andra stater, som t. ex. Sverige, bör däremot enligt både
engelsk och amerikansk uppfattning bringas att hålla
fasta kurser.

Amerikanernas krav på en begränsad kapitalfond, en
viss kapitalinsats i bottnen på den överstatliga
valutabanken, en väsentlig guldinsats och en strängt begränsad
kreditgivning från varje enskilt land mötte däremot
engelsmännens motstånd. I och för sig framstår visserligen
kraven rimliga nog. Men engelsmännens egentliga intresse
i hela planen och särskilt deras intresse i att lägga den
expansivt är naturligtvis i första hand att därigenom få
den stora och billiga valutakredit som de nödvändigtvis
behöver omedelbart efter kriget för att klara sin
betalningsbalans. Whiteplanen skulle ge dem för litet kredit.
Och där har tydligen förhandlingarna stått och stampat.

Den utomstående frågar sig naturligtvis varför en så
enkel sak gjorts så krånglig. Om man skilde ut och
tillfredsställde Storbritanniens akuta behov av ett stort
likviditetslån borde hela valutastabiliseringsproblemet kunna
förenklas oerhört och framför allt inte kräva en så väldig
kreditbas som engelsmännen krävt.

Detta har understundom påpekats från
privatbankshåll. Leon Fraser, presidenten för First National Bank
of New York, har varit taktlös nog att rentut föreslå
som första steg i valutastabiliseringen en guldkredit till
Storbritannien på 5 miljarder dollars (och dessutom en
omedelbar avskrivning både av krigslånen från förra
kriget och av nettoförbindelserna till Amerika på grund
av leveranserna enligt låne- och uthyrningslagen under
detta krig). Men han ropade i öknen.

Uppenbarligen vill inte engelsmännen klara sin
likviditet med ett reguljärt lån. Man kan också förstå att
Storbritanniens kreditrelationer — med krigsskulderna
till Amerika från första världskriget fortfarande
ouppklarade, en väldig inre och yttre upplåning
nytillkommen nu under andra världskriget och så till på köpet de
alltjämt odefinierade men ständigt växande låne- och
uthyrningsskulderna till Amerika — är så pass
tillkrånglade att en ytterligare kreditkategori kan kännas ömtålig.

När emellertid amerikanerna inte låtit rucka på sig i
expansionistisk riktning i fråga om den överstatliga
valutabanken drevs engelsmännen in på frågorna om
Amerikas konjunktur- och handelspolitik och om
konkurrensen om marknaderna i världen. Vilket utlopp för
brittisk export kunde amerikanerna garantera
engelsmännen om de skulle lämnas att klara sin förtvivlade
betalningsbalans efter kriget utan Keynesplanens vidlyftiga
underskottsarrangemang?

Därmed har diskussionen lämnat den specifika
valutafrågan och flutit ut i efterkrigstidens hela olösta
ekonomiska politik. Om amerikanerna då i förtvivlan slår upp
händerna och engelsmännen svarar med att skissera sina
hoppfulla idéer om bilateral handelsreglering inom ett
återupprättat och förstärkt sterlingblock samt hela sin
protektionistiska kartellpolitik vilket allt måste verka
som ett rött skynke för amerikanerna, så har
konversationen låst sig.

Nu är det klart att förhandlingarna inte i allmänhet
följer den linjen ända ut. Vanligtvis diskuterar man väl
någon teknisk detalj. Men huvudfrågeställningen är den
angivna.

Ett minst lika svårt hinder som den bristande
enigheten mellan engelsmännen och amerikanerna bildar
emellertid bankvärldens och kongressens motstånd. Som
redan nämnts har från amerikansk sida Treasury
monopoliserat valutaförhandlingarna. Experter från andra
grenar av administrationen — närmast Federal Reserve
Board (centralbanken) och State Department
(utrikesdepartementet) — har varit inkallade blott för att yttra
sig i särskilda delproblem. Maktkoncentrationen är i
själva verket än fullständigare eftersom inom Treasury
en man, Dr Henry D. White, understatssekreterare hos
Secretary Morgenthau, gjort sig enväldig på området.
Whites maktställning grundar sig på Morgenthaus
oreserverade stöd.

Den amerikanska förhandlaren kan inte garantera att
hans land verkligen följer honom om en uppgörelse
kommer till stånd. Det bör påminnas om att Mr. Morgenthau
och hela Treasury har en mycket svag ställning i
kongressen och numera regelbundet får nästan alla sina
viktigare förslag förkastade eller alldeles omstöpta. De är
lika misstrodda i bankvärlden.

I förhållande till kongressen var det naturligtvis ett
taktiskt misstag att låta förslaget få namn av en person
utom kongressen och till på köpet av en tjänsteman i det
illa tålda Treasury. Det var dessutom ett misstag av
Treasury att presentera en i detalj utformad konstitution för
valutabanken, vilket Whiteplanen är, i stället för en
expertutredning vari själva problemen särlades och
principiella linjer för dess lösande uppdrogs. Whiteplanen
innehåller överhuvudtaget ingenting av detta. Den
saknar alldeles motivering. Den har liknats vid en "bill"
i kongressen fastän utan "preamble".

Kongressen misstänker — f. ö. inte utan skäl — att vad
Treasury här söker driva igenom utan en diskuterande
motivering, är något helt annat än det ges sken av att
vara. Det kallas en valutastabiliseringsplan men under
den oskyldiga täckelsen döljer sig uppenbarligen ett
jättelån till Storbritannien och andra illikvida stater. I
kongressen frågar man varför detta icke får vara detta. Vore
det inte redigare att föreslå en reguljär kredit åt de
stater som behöver det och först överväga den saken för att
sedan se efter vad som möjligen måste göras för att
stabilisera valutorna på längre sikt?

Man vänder sig således mot den sammanblandning av
långa och korta kreditbehov som onekligen föreligger i
både den engelska och den amerikanska valutaplanen och
det sammantvingande under en formel som bägge
planerna gör av de två artskilda problemen: hur en
provisorisk internationell ordning efter kriget skall kunna
återupprättas och hur denna därefter skall kunna gradvis
stabiliseras och förbättras. I kompromissplanen har man
uppenbarligen mött denna kritik genom att inskränka sig
till en organisation för den senare tidsperioden. Men till
dess en tillfredsställande lösning vunnits för den
omedelbara efterkrigstidens problem, blir då hela planen av en
utpräglat akademisk karaktär.

Inom bankvärlden möter en liknande kritik. Som
viktigast ser man i allmänhet åvägabringandet av en
valutauppgörelse mellan Storbritannien och Amerika på basen
av guldmyntfot och en fast pund-dollarrelation. De andra
länderna kan då lätt finna sina jämviktslägen i
förhållande till denna valutaaxel.

En hel mängd svåra internationella kreditfrågor
återstår visserligen att ordna efter kriget. Men man misstror
Treasury och den vidlyftiga organisation White
spekulerat ut. Skall det skapas en internationell bank bör denna
växa fram ur kreditmarknadens egna behov och
intentioner. Den skall inte vara en skrivbords- och
förhandlingsprodukt.

Meningarna växlar naturligtvis men med det sagda har
jag nog träffat en huvudlinje i de uppfattningar som
hyses i bankkretsar. För min del menar jag att man där
underskattar behovet av en överstatlig organisation på
valutaområdet både under övergångstiden omedelbart
efter kriget och på längre sikt. Å andra sidan vill jag icke
dölja att jag anser, att både Keynes- och Whiteplanerna
sakligt och politiskt är felkonstruerade just däri att de på
ett nästan ohjälpligt sätt sammanblandat illikviditets-,
valuta- och kreditproblemen under den omedelbara
efterkrigstiden och på längre sikt.

De har gjort motsatsen till vad en vetenskaplig analys
skall göra, nämligen att särlägga. Så går det för resten
ofta när experter skall vara politiker. De blir lätt för
naivt politiska och söker för opportuna lösningar. De
lyckas då stundom trassla till både sakfrågorna och
politiken. Vad beträffar Keynes med hans geniala, ironiska
men i grunden mycket vänliga människokännedom
överraskar detta faktiskt. Hans läggning för fintliga
intelligenskonstruktioner har tydligen denna gång övermannat
hans sunda förstånd. I fråga om White är det nog en
allmän uppfattning att han har haft en väsentlig del av
skulden för att denna världsviktiga angelägenhet för
tillfället gått i baklås.

Treasury kommer att sörja för fördelaktig
internationell publicitet för sina valutastabiliseringsplaner allt
framgent. För min del uppskattar jag sannolikheten för
en politisk lösning under detta år knappast högre än till
10 procent.

Sveriges intresse för dessa förhandlingar kan
tillsvidare icke vara annat än den vänligt intresserade
åskådarens. Vi kommer för övrigt icke att beredas möjlighet
att deltaga. Meningen är att vi skall lämnas att ansöka
om inträde i en institution vars konstitution vi icke haft
någon möjlighet att påverka. Vi har ju på området en
viss prestige både för vårt solida och upplysta bankväsen,
våra sunda statsfinanser och vår moderna budgetordning
och för svenska vetenskapsmäns insatser i penningteori
och penningpolitik. Man är älskvärd nog att antyda att
man är angelägen om att vi skall ansluta oss till och
stödja institutionen så snart den kommit till stånd.

Skulle man verkligen lyckas att skapa en dylik
överstatlig valutabank, om inte i år så kanske nästa år eller
året därpå, möjligtvis då med en helt annan uppsättning
av personer i Treasury, kan vi naturligtvis i längden
knappast underlåta att träda in i den. Det finns ju även
tvångsmedel som kommer att tillgripas om vi tredskas.
Och vi har i själva verket föga anledning att tredskas.
Ordning på valutaområdet är även ett svenskt intresse
— låt vara att svensk medverkan icke i högre grad kan
främja detta intresse, allra helst vi icke får deltaga i de
förberedande förhandlingarna.

Av samma skäl kan vi emellertid utan att skada några
berättigade internationella intressen ägna både kraft och
tid åt att noga granska projekten i alla sömmar. Vår
undantagsplats på världsteaterns parkett medan de andra
agerar på scenen, bör utnyttjas till observation och
kritisk eftertanke, på ett senare stadium måhända även till
ett mera konstruktivt tillrättaläggande av hur på det
internationella planet intressena står och möjligheterna
öppnar sig.
<h2>DEN INTERNATIONELLA
INVESTERINGSBANKEN</h2>

Sedan rätt länge har i de inre cirklarna diskuterats
olika utkast till en överstatlig investeringsbank. Under
den mycket positiva stämning för internationellt
ekonomiskt samarbete efter kriget som rådde första året efter
Pearl Harbor fanns det i Amerika ett livligt intresse för
stora lån till främmande länder. Dessa planer ingick i
programmet för att "vinna freden" genom att bygga upp
en fridsam, demokratisk, lycklig värld, där alla folk skulle
vara fria från nöd och fruktan och där de fattiga och
exploaterade regionernas standard skulle stegras till
människovärdig nivå.<footnote>Se Amerika mitt i världen, sid. 22 ff. och 102 ff.</footnote>

Framför allt ville man genom att ställa kapital och
teknik till förfogande kraftigt stödja industrialiseringen
och höja den ekonomiska, hygieniska och kulturella
nivån i mindre utvecklade områden av världen såsom Kina,
Indien och hela Asien, Afrika och Sydamerika. Den
söndertrasade europeiska kontinenten undantogs den tiden
icke principiellt från dessa planer. Sovjetunionens stora
kapitalbehov framhölls emellertid särskilt.

Dessa investeringslån skulle samtidigt tjäna till att
skapa avsättning och full sysselsättning för Amerikas och
de andra högindustriella ländernas väldiga
produktionskapacitet som ju icke minst inom metall- och
maskintillverkningen under kriget stegrats ofantligt. Det gällde
helt enkelt att genom internationellt samarbete skapa nya
industriella expansionsområden sedan de gamla
överutbyggts. När man såg frågan solidariskt ur
världsinkomstens synpunkt fick småaktiga räntabilitetshänsyn vika
liksom de tidigare fått vika när investeringsprojekt inom
de enskilda staterna bedömts ur nationalinkomstens
synpunkt.

Dessvärre har sedan dessa planer först slog ut i blom
mycket hänt, som stämt ner amerikanernas tilltro till
den fred som vi nu för varje dag kommer allt närmare,
och därmed även minskat deras generositet gentemot
världen.

Klarheten om att engelsmännen och de andra
europeiska kolonibesittande staterna inte är intresserade i
kolonialimperialismens likvidering har härvid varit av
mycket stor betydelse fastän det sällan berörs i den
offentliga diskussionen. Det är mycket som amerikanerna vore
beredda att göra för fria, fattiga, uppåtsträvande folk
men som de inte vill göra för att stötta det brittiska
imperiet, för att inte tala om det belgiska, det holländska
eller det franska. Afrika och stora delar av Fjärran östern
trycks därför nu tillbaka från amerikanernas
investeringsintresse.

Sovjetunionen oroar, som redan sagts, genom sina
gränskrav det amerikanska samvetet. Affärerna med
Sovjetunionen lösgör sig i alla händelser till en fråga för sig
utan stort samband med den allmänna investeringsplanen.

De latinamerikanska republikerna är kraftigt missnöjda
med det monopolistiska tryck som Amerika och England
lagt över hela deras ekonomi under kriget. De samlar
dessutom nu valutareserver och blir alltmera sturska. De
ser med åtskillig misstro på amerikanernas vänliga
investeringsintresse.

När Kina för initierade amerikaner nu börjar stiga
ut ur det första krigsbrödraskapets romantiska dimma
så visar det sig naturligtvis vara ett pinat, splittrat,
korrumperat välde med små utsikter för ett snabbt
uppbyggande av en sådan fast, progressiv ordning som
förutsätts för att stora investeringar skulle kunna göras
med rimlig grad av trygghet.

För stora återuppbyggnadslån till Europa har intresset
denna gång aldrig varit särskilt stort. Minnena av
Tysklands cyniska skuldsättning förra gången glöms inte fort
i fordringsägarlandet. De stigande möjligheterna att
Europa kommer att delas upp i en brittisk och en rysk
intressesfär, tenderar att ta bort det amerikanska
investeringsintresse för Europas räkning som kunde återstå.

Under tiden har också själva intresset för ett
exportöverskott dämpats i Amerika. Alla initierade vet
naturligtvis att Amerika aldrig kommer att få något tillbaka
för vare sig de alltjämt oreglerade krigslånen från första
världskriget eller för nettotillgodohavandena på grund av
låne- och uthyrningsleveranserna under det andra
världskriget. De förståndigare kan säga sig att det även är i
Amerikas intresse att de fortast möjligt skrivs av.

Men inte ens denna mest välvilliga inställning är ägnad
att göra amerikanerna intresserade för nya lån. Hur
skulle amerikanerna någonsin kunna få betalt för dem?
Opinionen är nämligen icke mogen för den mycket
radikala och självförnekande åsikten att Amerika skulle under
formen av lån skänka bort ett väldigt exportöverskott
år efter år bara för att hålla sin produktion i gång och
bevara världen i övrigt progressiv, tillfredsställd och
fredlig.

Även i och för sig framstår en stor export inte alls
önsklig för många amerikaner, i synnerhet icke omedelbart
efter kriget. Den komme då att till stor del inrikta sig
på knappa varor och verka inflationsdrivande. Allt oftare
hör man nu framhållas även i expertkretsar, att utlandet
icke kan begära att få importera vad det vill och hur
mycket det vill från Amerika.

Jag har redan påpekat att när amerikanerna räknar upp
de faktorer som är gynnsamma för ett vidmakthållande
av krigstidens våldsamma högkonjunktur, en stor export
vanligen icke figurerar bland dessa faktorer. Även i
exportintresserade kretsar stannar man numera vid
mycket måttliga belopp när framtidens export och utlåning
till främmande länder beräknas.

Genom utvecklingen till konservatism i den inre
politiken sedan valet hösten 1942 har vidare
privatbankernas män fått stigande mod och ökat inflytande. I den
amerikanska bankvärlden står man av naturliga skäl
mycket skeptiskt till planerna på en vidlyftig
socialpolitisk långivning i världsformat. Vad av utländsk
långivning som skall medgivas vill man dessutom helst göra
själv, fastän kanske med staten som riskbärare. Mot de
kringflygande planerna på en överstatlig
investeringsbank förhåller man sig på bankhåll lika kritisk och på
grund av samma slags intressen som svenska grossister
mot ett statligt kaffeimportmonopol.

Medan dessa politiska och psykologiska processer
pågått har i de successiva utkasten den projekterade
överstatliga investeringsbanken oavbrutet krympt till sina
proportioner. Räntesatserna har i stället stigit och kraven
på bankmässiga garantier skärpts. Anpassningen till de
privata finansinstitutens intressen har gjorts
fullständigare.

Eftersom Storbritannien inga krediter har att avvara
— utan bara i gynnsammaste fall kan tjäna som
kreditförmedlare med Förenta staterna som förläggare — har
ansvaret för denna plans utformning nästan odelat fallit
på amerikanerna och där närmast på Treasury, d. v. s.
Mr. White. Planen lär ännu i höstas inte ha diskuterats
mera i detalj ens med engelsmännen.

Publiceringen av projektet sköttes inte på det
lyckligaste sättet ur inre amerikansk synpunkt.
Kongressmännen som från alla håll hört talas om Treasurys
planer på en investeringsbank men själva inte fått del av den,
började mot hösten 1943 kälta på att bli underrättade om
vad det hela gällde. I oktober begick så en engelsk
finanstidning den indiskretionen att referera ett utkast.

Det är nu i Amerika en allmän missnöjesanledning att
engelsmännen tillåts att göra "scoops". Treasury fick
hastigt laga till en kommuniké: "Guiding Principles for a
Proposed United Nation's Bank for Reconstruction and
Development" och i november publicera ett något
fullständigare utkast som samtidigt översändes till
finansministrarna i alla de Förenade nationerna. Projektet skall
upptagas till övervägande i samband med de stundande
valutaförhandlingarna.

Enligt denna plan skulle investeringsbanken ha ett
insatskapital på 10 miljarder dollars. Blott 20 procent
skulle omedelbart inbetalas, en mindre del i guld och
resten i nationell valuta. Aktiekapitalet skulle fördelas
mellan de Förenade nationerna efter en formel som lägger
en tredjedel av insatsen på Förenta staterna. Med
vederbörande stats tillstånd skall banken kunna utge och sälja
sina egna obligationer eller andra värdepapper som den
förvärvat. Reglerna om administrationen av banken
m. m. är utformade rätt parallellt med motsvarande
regler för valutabanken.

Motiveringen för investeringsbankens grundande är
tämligen självgiven. Den behövs för att inte valutabanken
redan från början skall storkna i frusna krediter. Den
behövs vidare för att i gemensamt intresse underlätta
återuppbyggnadsarbetet i krigshärjade länder och för
att påskynda industrialiseringen i efterblivna regioner.
Mycket mera allmänt måste det befaras en stockning i
de internationella långfristiga krediterna om inte staterna
träder in organiserande och garanterande.

Påtaglig möda har nedlagts vid planens utarbetning
för att lugna privatbanksintressena. Banken skall till en
början aldrig konkurrera om att möta sådana
investeringsbehov, som privatkapitalet är villigt att utan den
överstatliga bankens mellankomst tillgodose. Dess
huvudsyfte skall vidare blott vara att förmå privata
finansinstitut att ge sig in på sådana investeringar utomlands
som de eljest ej skulle överväga.

För detta ändamål skall banken kunna ställa sin
garanti som pant. Den skall också tillsammans med
privata finansinstitut kunna deltaga med egna medel i
långivningen. I yttersta fall, d. v. s. om privat kapital ej
ens med bankens borgen och bistånd står till förfogande,
skall banken själv ge lån.

Banken skall i sin verksamhet lägga enbart ekonomiska
synpunkter på låneverksamheten och icke belasta sin
portfölj med finansiellt osunda investeringar. Den skall
alltid i det land där investeringen sker, kräva regeringens
fulla borgen för både kapital och ränta såvida inte lånet
givits till regeringen själv. Banken skall förbehålla sig
en skälig ersättning för den risk den påtar sig genom lån
eller borgen. Detta betyder att krediterna måste bli
mycket kostsammare än man i tidigare utkast räknat med.

Man kan utgå från att engelsmännen inte kan ha något
att invända mot grundandet av en sådan bank. Det
kapital som faktiskt sätts i rörelse genom banken måste ju till
allra största delen i sista hand komma från Amerika.
Det bör kunna skapa marknader även för brittisk export.
Som banken skisserats inskränker den inte ens de
möjligheter City kan ha att verka som kreditförmedlare ty
banken skall ju icke konkurrera med enskild
bankverksamhet. Genom banken kan vidare brittiska investeringar
finansieras, framför allt i kolonierna. Sovjetunionen kan
blott ha ett positivt intresse av att ett nytt utlåningsorgan
tillskapas.

De privata finansinstituten i Amerika borde, som
banken nu slutligt upplagts, heller icke ha alltför stora skäl
att ställa sig avvisande men däremot mycket viktiga
intressen att noga syna bankens administration och
finansiella sundhet. Åtminstone fram till julen 1943 kom i
banktidskrifterna ingen nedgörande kritik mot den
överstatliga investeringsbanken lik den kritik som tidigare
mött valutabanken.

Den största svårigheten bildas ånyo av kongressen. Det
gäller ju för det första att vinna kongressen för den
uppfattningen att Amerika överhuvudtaget bör vara berett
att ställa stora krediter till utlandets förfogande efter
kriget. Som jag redan påpekat har vinden inte blåst i
den riktningen det senaste året.

Men vidare gäller det att få kongressen att vara
beredd att låta denna kredit flyta genom en överstatlig
investeringsbank i stället för genom en helt amerikansk
statsbank. En dylik amerikansk "Export Import Bank"
har ju redan tillskapats och även fungerat för de
sydamerikanska affärerna.

Ett argument för den överstatliga banken framför en
helt amerikansk exportbank är att Amerika då inte
behöver satsa hela riskkapitalet självt. Ett argument emot —
som väger desto tyngre eftersom ju Amerika ej blott skall
svara för en tredjedel av insatskapitalet utan väl för
huvuddelen av det verkliga lånekapitalet — är givetvis att
krediterna då inte blir förbehållna amerikansk export.

Marken är ännu inte alls förberedd för detta projekts
förverkligande. Beslut om instiftandet av denna bank är
näppeligen att vänta inom detta år. Vad som anmärkts
till de politiska aspekterna av valutaproblemet gäller till
stor del även i fråga om den överstatliga
investeringsbanken.

I Sveriges intresse ligger det utan tvivel att en sådan
bank kommer till stånd och att den får en bärig grundval
och en försiktig men kraftfull ledning. Vi kommer inte
att bli inbjudna att deltaga i dess stiftande. Men man
kommer efteråt att vara angelägen att få oss med.

Ur svensk synpunkt måste det framför allt vara
viktigt att noga granska bankens konstitution med hänsyn
till den internationella handelns frihet, så att krediten
blir alldeles frikopplad från frågan om i vilket land
inköpen skall göras. Eljest kan det befaras att banken bara
blir ett instrument för den ekonomiska
stormaktsimperialismen.

Utkastet från Treasury är mycket bestämt på denna
punkt. Men liksom beträffande den föreslagna
valutabanken kommer det även beträffande investeringsbanken
att vara för oss mycket betydelsefullt, inte bara hur
konstitutionen skrivs utan även hur bankens ledning och
förvaltning faktiskt kommer att handhas.
<h2>INTERNATIONELLA
RÅVARUPRISKARTELLER</h2>

En av de svåraste vanföreställningarna i
mellankrigstidens politiska tänkande — som liksom en hel hop andra
kringflytande ekonomiska tokerier infogades i den
antirationalistiska nazistiska ideologin och således inte varit
utan skuld till det andra världskrigets uppkomst — var
tesen om knappheten på råvaror. I verkligheten bottnade
tvärtom trettiotalets världsdepression bland annat i
överproduktionen av råvaror. Det fanns alldeles för gott om
råvaror. Råvarorna var för billiga och däri låg
bekymret. De råvaruproducerande länderna på andra sidan
oceanerna utarmades. Krediter där blev frusna. Deras
valutor råkade i oreda. För oss förstördes dessa länder
som marknader för våra industriprodukter.

Det finns alla utsikter att samma tragiska växelspel
skall i forcerat tempo återuppföras igen efter det andra
världskriget, om internationella åtgärder icke vidtas för
att höja och stabilisera råvaruprisen. Kriget självt har
i de flesta hänseenden bara ytterligare stegrat bristen på
jämvikt mellan utbud och efterfrågan på råvaror. Det
är naturligt att bland de frågor det nu förhandlas om i
Washington också hör det som där ute med ett
förmildrande uttryckssätt kallas "Commodity Agreements" eller
"Commodity Arrangements", men som på ren svenska
betyder internationella råvarupriskarteller. (Karteller är
i Amerika ett fult ord sedan den frejdiga
antimonopolkämpen, numera domaren, Thurman Arnold för ett par
år sedan skickligt började använda detta hittills i
Amerika föga brukade ord för att suggerera in föreställningen
om något tyskt, hemskt och hemligt anslag mot
människorna och deras lycka.)

Åtgärder att reglera de internationella
råvarumarknaderna är ingenting nytt. En mycket lärorik historia
skulle kunna skrivas därom. Ingreppen har gällt socker,
gummi, tenn, kaffe, kött, vete och en hel mängd andra
varor. De har ofta varit statssanktionerade. Metoderna
har innefattat lagring och reglerad
produktionsbegränsning, prisbindning och uppdelning av marknaderna.
Överenskommelserna som ibland innefattat även
importländerna, har varit förbundna med importtullar, skatter,
exportpremier och olika slags dubbelprissystem.

Regleringsåtgärderna har i allmänhet lidit av bristande
nationalekonomisk klarsyn. Kortsiktiga
producentintressen har dominerat, ofta till producenternas egen skada,
stundom till deras ruin. Ibland har man bokstavligen
försökt det omöjliga och följaktligen misslyckats.
Åtgärderna har ofta inte omfattat en tillräckligt stor del av
utbudet och efterfrågan. Tillräckliga kapitalresurser har
ofta inte stått bakom. Det internationella samarbetet har
brustit. Historien, om den skrevs, skulle styckevis ägna
sig väl som en frihandelspredikan. Ändock måste vi dra
oss till minnes att enbart frihandel klarar icke
problemet.

Det andra världskriget har avbrutit alla normala
handelsförbindelser och erbjuder möjligheter till en ny start.
En utgångspunkt för diskussionen bildade vissa förslag
från det stora råvaruimportlandet Storbritannien som ju
dessutom har så betydelsefulla producentintressen på
andra sidan haven. Keynes och Robbins framkastade
tanken att råvaruprisproblemet skulle kunna lösas helt
enkelt genom en lagring som i storlek fick växla med
prisens höjd.

Ett system med "buffer stocks" som finge växa vid
låga pris och säljas ut vid höga skulle icke strida mot
frihandelsgrundsatsen. Ingen rimlig lagring kunde
nämligen i längden hindra sådana prisfall som betingas av
ändrade produktions- och konsumtionsförhållanden. Men
säsong- och årsfluktuationerna kunde utplånas.

Från producentländerna svarade man med att
understryka att "buffer stocks" var bra men att de icke löste
problemet. Problemet består nämligen icke bara i att
prisen flukterar på ett skadligt sätt. Dessutom är prisen för
låga vilket trycker ner producentländerna i fattigdom.
Dessa måste därför gå samman och reglera, d. v. s.
inskränka, produktionen. De skulle inte behöva gå så långt
i produktionsregleringar om importländerna ville öppna
sina marknader och köpa mera. Grundfelen är att
producentländerna är överbefolkade, underindustrialiserade
regioner, medan importländerna ävlas att genom
protektionistiska åtgärder hålla uppe en dyr produktion och
därvid genom de höga prisen minska konsumtionen.

Från producenthåll framhölls även att om en
produktionskontroll inte kan ordnas genom internationella
överenskommelser så blir producentländerna tvungna att
ensamma gå i kartell. Men helst ville man också ha med
importländerna i överenskommelsen.

I de förhandlingar som nu äger rum håller det på att
utbildas en teori för hur råvaruprisproblemet skulle kunna
hyfsas. Ett kartellsystem är nödvändigt. Men det bör
saneras genom att lyftas upp till planet av allmänt
internationella statsöverenskommelser.

Man tänker sig i allmänhet ett överstatligt organ,
parallellt med valutabanken och investeringsbanken. Detta
organ skall övervaka kartellernas marknads- och
produktionsregleringar och främja nya kartellers utbyggnad.
Somliga är djärva nog att vilja låta detta överstatliga
organ självt ta hand om och finansiera den
internationella handeln med råvaror eller åtminstone lagringen av
"buffer stocks".

I dessa internationella kartellöverenskommelser bör
importländerna ges ett lika stort röstetal tillsammans som
exportländerna vid regleringarnas bestämmande och
framför allt vid fastställandet av de maximi- och
minimipris mellan vilka prisbildningen på råvaror skall
stängas inne. I överenskommelsen bör inarbetas åtgärder
mot exportsubventioner och likaså mot importtullar och
andra importhinder.

Överhuvud bör syftemålet vara att nå en naturlig
fördelning av produktionen ur ekonomisk
produktivitetssynpunkt och därtill en utvidgning av konsumtionen.
Regler bör vidare utformas som säkrar arbetarna i
produktionsländerna en rimlig andel av de högre och
stabilare produktprisen i form av förbättrade löner och
arbetsförhållanden.

Det finns redan ett par internationella
överenskommelser som fullföljer dessa nya tankar om en "organiserad
frihandel". Ett av dem är det internationella veteavtalet
från sommaren 1942.

Detta är icke det första försöket att reglera den
internationella vetehandeln. 1932 slöts ett veteavtal mellan
22 nationer, men det brast sönder inom ett år.
Kommittéer och sekretariat överlevde och hade just innan
kriget bröt ut kommit långt i förberedelserna till ett nytt
avtal.

Genom kriget växte till en början vetelagren ofantligt.
De fyra största producentländerna, Förenta staterna,
Kanada, Australien och Argentina, underhandlade 1941
och 1942 i Washington med Storbritannien som är det
största importlandet. Ett förslag till ett internationellt
veteavtal — vilket i mycket följer de nya grundsatser
som ovan antytts — publicerades i juli 1942. Det skall
i sinom tid efter krigets slut underställas en konferens
med representanter från alla stater med intresse i
vetehandeln.

De nämnda fem staterna förpliktade sig samtidigt att
omedelbart sätta vissa av avtalets regler i kraft för egen
del, bl. a. en klausul om avsättning av en jättefond av
vete för nödhjälpsarbetet. Det internationella veterådet
upprättades.

Veteöverskottet som höll på att växa till oerhörda
mått har därefter bragts ned genom
produktionsregleringar och genom användning av vete till svinutfodring.
I Argentina som haft ont om kol liksom vi, har stora
mängder av vete dessutom förbrukats som bränsle.
Ändock kommer om kriget inte blir alltför långt och årets
skörd inte alltför dålig, vete sannolikt att bli ett av de
få livsmedel varpå det icke skall råda brist under
nödhjälpstiden.

Det finns de som påyrkat att man rentav skulle
begagna denna tid av beroende för de ekonomiskt mera
utvecklade europeiska staterna till att hårdhänt vänja
dem av med sin ur världsekonomiska synpunkter
irrationella envishet att producera dyrt vete fastän de
transoceana länderna blott är alltför villiga att exportera vete
till dem mycket billigare. Det kunde göras genom att
nödhjälpen gavs den formen att man sålde obegränsade
mängder vete så billigt att det inte kunde löna sig för
dem att fortsätta med den produktionen. De kunde
samtidigt ges medel att köpa vetet. Folk kan ju icke ha råd
att avvisa nödhjälp. Och de bör ju rimligtvis hindras
från att låta nödhjälpen kliva över självpålagda tullar
och andra handelshinder.

Ett annat komplex av internationella
överenskommelser som pekar i samma riktning är resolutionerna vid
konferensen i Hot Springs i maj och juni 1943. Den gällde
både produktionen och konsumtionen av alla slags
jordbruksförnödenheter. Resolutionerna gav en allmän
rekommendation åt planerna på råvarupriskarteller av den typ
som nyss karakteriserades med slagordet "organiserad
frihandel".

Konferensen dominerades helt av
konsumenthumanitära strävanden och gav särskild tyngd åt
expansionskravet. Dess praktiska resultat var tillsättandet av en
interimskommitté, som nu förbereder framläggandet av
ett förslag om en överstatlig jordbruks- och
livsmedelsorganisation som skall stå parallell med valuta- och
investeringsbankerna och med råvarukartellorganet. Denna
organisation skall bl. a. överta det internationella
jordbruksinstitutet i Rom. Det kan intressera oss svenskar att
kommittén överväger att ta in även skogsbruket inom
organisationen.

Det är tydligt att både engelsmännen och amerikanerna
i allmänhet har blivit åtskilligt reserverade inför
konferensens mera revolutionära förslag. De har fått "kalla
fötter" som amerikanerna säger. Det är mycket sannolikt
att interimskommittén kommer med ett utarbetat förslag
om en överstatlig jordbruks- och livsmedelsorganisation
och att en konstituerande internationell konferens
kommer att sammankallas, kanske inom de närmaste
månaderna. Men även om organisationen sätts ut i livet
kommer dess funktioner till en början att bli begränsade till
fromma studier och till förslag om nya konferenser. Den
kommer näppeligen att ges några som helst exekutiva
funktioner.

En av anledningarna till denna min mera pessimistiska
syn på handläggningen av världens jordbruks- och
livsmedelsfråga är Amerikas egen jordbrukspolitik sådan den
utvecklat sig under de allra sista åren. Det såg en tid ut
som om Amerika efter kriget skulle sätta in sitt inflytande
på att sanera den internationella jordbrukspolitiken, bl. a.
genom att utrota exportsubventioner m. m. Nu styr
Amerika självt ut i en högprotektionistisk
jordbrukspolitik med exportpremier, dubbla prisnivåer,
antimargarinlagar och hela det jordbruksprotektionistiska registret.
Vi märker spåren av farmarblockets maktställning i
amerikansk politik efter novembervalen 1942.

Det goda inflytandet i världen är således icke längre
att räkna på. Men ett par år efter krigets slut
kommer den stora överproduktionskrisen. Med den räknar
många reformatoriskt inriktade experter som de stora
möjligheternas tid. Då kan kanske världens nationer
bringas tillsammans i en enig ansträngning att äntligen
göra rent hus med denna förvända politik som gör
jordbruksprodukternas pris låga för de viktigaste
producenterna och höga för de flesta konsumenterna och som
vidmakthåller paradoxen av samtidig överproduktion och
underkonsumtion i världen. Men kanske kommer nästa
överproduktionskris liksom den förra att bara splittra
nationerna än längre i utarmade jordbruksautarkier.

Men låt oss återvända till huvudfrågan om
råvarupriskartellerna. Det råder ingalunda enighet bland de
sakkunniga om den vackra teori för deras framtida
gestaltning som nyss skisserades. Somliga befarar att trots
alla säkerhetsspärrar resultatet dock blir oskäliga
monopolpris. Man framhåller att även om
underskottsländerna ges lika röstetal som överskottsländerna blir det
ändå producenterna som kommer att dominera
prissättningen. I underskottsländerna blir det således de
protektionssökande producenterna som kommer att vara
intresserade och hålla sig framme medan konsumenterna i de
flesta land är oorganiserade.

Man framkastar vidare att kartellerna inte går till
roten av det onda och att de som alla karteller kommer
att konservera oräntabel produktion och alla slags
jämviktsrubbningar, framför allt om prisutvecklingen är
fallande. Somliga framhåller att högre produktpris bara
kommer att leda till höjda jordvärden och lämna de
verkliga producenterna, d. v. s. arbetarna, lika fattiga. De
litar med andra ord inte på effektiviteten av de
föreslagna socialpolitiska klausulerna. Andra menar att
internationellt sanktionerade råvarupriskarteller kommer att
ställa regeringarna svagare när det gäller att stå emot
industrikarteller.

Någon enhetlig politisk ståndpunkt till frågan om
råvarukarteller har Amerika inte tagit. Frågan har icke
tillräckligt bragts ut från experternas hemliga
överläggningar till folket. En grupp av experter arbetar energiskt
på att driva fram frågan. Dit hör många av de yngre
och modernare. Den äldre skolan av experter står ofta
mera kritisk.

Man kan gissa att Amerika håller på att bli berett att
gå med på råvarukarteller för varor sådana som vete
och bomull. Det gäller där produkter av vilkas
försäljningspris stora fattiga befolkningars levnadsstandard
avhänger, påpekar man. Den kritiska observatören
anmärker kanske elakt att de nämnda varorna också råkar vara
de produkter som är mest ömtåliga ur exportsynpunkt för
Amerika självt. Men det minskar ju icke trovärdigheten
av intresset.

Går karteller igenom för ett par varor av denna typ
och slår experimentet väl ut kan vi nog påräkna en
fortsättning. Det skulle inte förvåna mig om inom tio år
hela råvarumarknaden vore överstatligt reglerad. Jag är
mera tvivelsam hur fullkomligt dessa regleringar
kommer att följa den vackra teorin om "organiserad
frihandel".

Mot internationella industrikarteller — även och icke
minst om reglerade genom statsöverenskommelser — står
den amerikanska opinionen fientlig.

Sveriges intresse i denna fråga kommer att bedömas
olika beroende på vars och ens principiella inställning
till den internationella handeln. För min del menar jag
att som utvecklingen går och som krafterna bryts, vi
svenskar har ett övervägande positivt intresse i
utbildningen av en överstatlig ordning för internationella
råvarukarteller. Men vi skall bara inte tro att utvecklingen
kommer att bli snabb, att den kommer att förlöpa utan
friktioner, och allraminst att resultatet i första omgången
blir enbart tillfredsställande ur världsekonomiska
synpunkter.
<h2>EN EKONOMISK MAGNA CHARTA</h2>

Problemet om den internationella handeln står centralt
i den ekonomiska efterkrigsplaneringen. Jag har redan
antytt hur valutastabiliseringsplanerna strandat på denna
klippa.

Den världsbrist på dollars som ligger som en mara
över alla internationella ekonomiska förhandlingar beror
främst på att det högprotektionistiska Amerika inte vill
importera tillräckligt mycket från utlandet. Amerikas
stigande ovillighet att lämna lån till främmande länder
bottnar i sista hand i samma förhållande. Om Amerika
icke vill importera hur skall då lånen kunna betalas åter?
Amerikanerna är därför överlupna med maningar från
alla håll att sänka sina tullar.

Under hela trettiotalet har gamle Cordell Hull med
seg envishet fullföljt sin försiktigt frihandelsvänliga
politik. Han hade förvärvat sig kongressens medgivande att
sluta bilaterala handelsfördrag på grundvalen av
mest-gynnad-nationsklausulen varigenom Amerikas tulltariffer
långsamt bragts ner. Men de är alltjämt i många
hänseenden prohibitivt höga.

Hull vann en stor framgång i fjol våras när
kongressen godkände en fortsättning av denna långsamt verkande
politik. Han stöddes då av affärsvärlden. Både National
Association of Manufacturers och the U. S. Chamber of
Commerce stod på hans sida. Han hade vidare de båda
fackföreningsorganisationerna bakom sig.

Vissa tecken tyder på att den amerikanska
storindustrin nu trätt in i det utvecklingsskede som den brittiska
industrin beträdde för mer än hundra år sedan, då den
börjar se sig beroende av att ha en världsmarknad för
att fullt kunna utnyttja sin kapacitet. Detta leder till en
mera frihandelsvänlig inställning.

Denna tendens bör emellertid inte överdrivas. Inom
U. S. Chamber of Commerce märker man redan en
reaktion. Industrimän överallt ute i landet, bl. a. vissa
massproducenter, börjar begära skydd eller ökat skydd mot
export från länder med låga arbetslöner. Nya tullar eller
stegrade tullar till skydd för den under kriget framdrivna
produktionen av ersättningsvaror, t. ex. syntetiskt gummi,
hör också till vad det redan agiteras för.

Men antag att dessa nya tullkrav kan stävjas. Antag
även att Hulls försiktiga tullsänkningstaktik kan
fullföljas. Detta bör då betraktas som en stor framgång för
frihandelstanken. För någon mera kraftig tullsänkning i
Amerika finns det inga som helst inrikespolitiska
förutsättningar — i alla händelser icke om den ej ingår i en
stor världsuppgörelse. Hela inlandet, både industrifolk,
arbetare och bönder, skulle uppresa sig däremot.

I Amerika framhåller man på tal om tullarna att dessa
icke är det viktigaste hindret för en importökning.
Européerna förstår sig inte på att sälja på den amerikanska
marknaden annat än när det är fråga om vissa
traditionella varor, mestadels råvaror och halvfabrikat. Genom
en bättre försäljningsorganisation skulle de utan vidare
kunna stegra sin export till Amerika, kanske flerdubbelt.

Argumentet är överdrivet men det ligger ändock något
i det. Hade vi svenskar t. ex. en bättre
exportorganisation för försäljningen av möbler, glas, armatur o. s. v.
skulle vi trots alla tullar ha en väldig marknad att erövra
i Amerika. Men de nämnda produkterna tillverkas
framför allt i småindustrin som inte själv rår med en effektiv
exportorganisation.

Amerikanerna påpekar vidare att det effektivaste
sättet att stegra importen i Amerika är att där hålla en hög
konjunktur med full sysselsättning och stora inkomster.
Importen stiger med nationalinkomsten mer än
proportionellt. Detta låter sig säga men vi utlänningar förfogar
ju inte över Amerikas inre konjunktur. Och några av oss
känner, trots den stora optimismen just nu i Amerika,
dystra aningar om en stundande jättedepression.

Framför allt framhåller amerikanerna att om Amerika
är högprotektionistiskt vad gäller tullar så är landet
alldeles ovanligt oskuldsfullt i fråga om hela
instrumenttavlan av annan modern handelspolitik: kvoter,
valutakontroll, bilaterala handelsuppgörelser o. s. v. Detta
argument ges numera en påtagligt spetsig udd mot
Storbritannien. Man drar sig till minnes att det inte bara var Hitler
som var ansvarig för den tilltagande handelspolitiska
förvildningen under trettiotalet utan dessutom just
Storbritannien, fast det landets försyndelser på grund av dess
finare levnadsvett och höga principer inte märktes så
mycket.

Vad gäller Amerika kan vi utgå från att det kommer
att fortsätta att vara frihandelsvänligt i dessa andra
hänseenden. Affärsvärlden är nämligen så misstänksam mot
offentlig kontroll och reglering att den redan av det
skälet motsätter sig dylik handelspolitik vilken ju
förutsätter mycket mer intensiva ingripanden.

Men när allt detta är sagt står vi ju ändock bara på
status quo. Vad världen behöver är mera dollars. Alla
de andra vackra planerna håller på att stupa på
Amerikas importovillighet. Man måste hålla med
amerikanerna om att engelsmännen med sitt rätt
komprometterande trettiotal bakom sig och med sina nu allt livligare
sympatier för kartellisering och allsköns reglering av sin
egen utrikeshandel efter kriget inte precis är de
effektivaste bönemännen när det gäller att vinna amerikanerna
över till större frihandelsvänlighet. Men något måste
göras.

Går allting som det ser mest troligt ut, löper världen
nu över i en utveckling mot stegrad autarki överallt, i
synnerhet om, som sannolikt är, alla de vackra planerna
om valutastabilisering, internationell investeringsbank
m. m. spricker. Hur kan man begära att Amerika ensamt
skall slopa sina tullar? Och skulle det verkligen ensamt
räcka till för att hjälpa världen till ekonomisk hälsa?

På den punkten i resonemanget springer det naturligt
över i kravet på en djärvare internationell handling. Vore
det inte möjligt att ta ett kraftigt eller rentav
revolutionärt grepp till hela världshandelns frigörande omedelbart
efter kriget? Ett sådant grepp måste uppenbarligen gälla
fler stater än Amerika. Den tanken kommer då och då
upp under förhandlingarna och det finns en grupp i
Amerikas administration, kanske inte långt från den
gamle hedersmannen Cordell Hull själv, som i stället
arbetar efter den linjen.

Planen är ungefär denna. Ett internationellt avtal skulle
ingås varigenom viss omedelbar sänkning av alla
tullsatser samtidigt genomfördes i alla stater. Det reser sig här
en hel serie tekniskt mycket svåra frågor vare sig
tullsänkningen tänkes ske med viss allmän procentsats eller
ner mot viss tullhöjd. Men funnes viljan kunde nog de
tekniska frågorna lösas.

Vidare skulle alla slags andra handelsbegränsningar
genom valutakontroll, bilaterala avtal, kvoter,
preferenser o. s. v. — alltså hela den slags handelspolitik, där det
högprotektionistiska Amerika är mycket oskyldigt —
förbjudas. Förbudet kan uppenbarligen inte utan vidare
effektueras. Därför skulle en internationell organisation
för den internationella handelns reglering tillskapas.
Denna institution skulle ha makt att i vissa fall, för vissa
stater och för begränsad tid medge avvikelser från regeln.

I samma avtal skulle krigsskulderna från första
världskriget slutligt regleras och likaså låne- och
uthyrningsförbindelserna från detta krig. Möjligtvis skulle en
extraordinär internationell kreditgivning arrangeras för att
alldeles frigöra de till en början illikvida länderna från
de akuta bekymren för betalningsbalansen.

Hade handeln öppnats, de gamla skulderna reglerats
och illikviditeten botats så vore det en relativt enkel sak
att i samma avtal genomföra en valutastabiliseringsbank
som då kunde ges mycket måttfull skapnad. Felet med
de tidigare valutastabiliseringsplanerna à la Keynes och
White var att de angrep detta det mest beroende, det
mest tekniska och mest tilltrasslade problemet utan att
ha de andra grundläggande frågorna lösta och då
naturligtvis misslyckades.

En internationell investeringsbank skulle också
uppsättas genom samma avtal. Vissa begränsade
internationella råvarupriskarteller skulle anordnas. Och så är
planen klar. Den skulle i princip fastställas av stormakterna
och så på vanligt sätt hänskjutas för gillande till de andra
staterna i de Förenade nationerna.

Arbetshypotesen i alla de särskilda förhandlingarna
hittills har varit att man skulle anta alla andra problem
lösta än just det man arbetade med. Men den hypotesen
fungerade inte. Man hade faktiskt alla problem uppe i
alla förhandlingar. Resultatet blev, som vi sett, att de
särskilda planerna antog mastodontiska former och till
slut ändock sprängdes.

Det är då bättre, menar somliga, att samla sig till en
stor kraftansträngning på bred front och verkligen
angripa hela den ekonomiska samfärdselns problem som det
enhetliga problem det i verkligheten är. Jag behöver icke
dölja att detta även är min uppfattning.

Icke minst ur politisk synpunkt är denna taktik
överlägsen. Amerika går aldrig med på en ensidig stor
sänkning av sina egna tullar och är med rätta ytterligt
misstänksamt mot alla de andra krångliga och tekniska
projekten i specialfrågorna. Men helheten är enklare. Genom
helheten lyser det också igenom att man får något i
utbyte. Helheten är sund och odiskutabel fastän delarna ter
sig dubiösa och även fantastiska.

Känner jag amerikanskt kynne rätt, tar man i Amerika
lättare en stor plan med mening och vision än
detaljplaner inlindade i expertteknik. Detta är vad många
duktiga amerikanska tekniker aldrig förstått om sitt eget
folk. De är närsynta och skönjer icke skogen för bara
träd.

Och sannolikt är det likadant i England. Den
regleringsfrälsta engelska affärsvärlden kan ännu köpas
tillbaka från monopolism och protektionism. Men det kan
inte göras genom Keynesplaner och råvarupriskarteller.
Det kan möjligtvis göras genom att på detta vis
betalningsbalansen säkras på lång sikt genom att en
obegränsat stor och fri världsmarknad ställs vidöppen, vilket i
sin tur gör det rimligt att betalningsbalansen på kort
sikt får underbyggas genom skuldreglering och kredit.
Ryssarna borde ingenting ha att invända. Inget litet folk
skulle våga vägra att ta den utsträckta handen.

Sveriges intresse är uppenbart och behöver icke
kommenteras. Det borde kanske dock tilläggas att, även om
vår reaktion till de andra specialplanerna måste bli
ganska reserverad, har vi allt skäl att ställa klart för
alla att detta är det slags världsuppgörelse som vi
helhjärtat kan godkänna.

Men än en gång, och kanske särskilt här, bör vi även
besinna att sannolikheten för att denna förnuftiga linje
skall utgestaltas och segra i de förhandlingar som nu
pågår är mycket liten. Himlen är icke hög över
förhandlingarna i Washington.
<h2>UNNRA</h2>

När kriget är över kommer det med stor säkerhet att
visa sig att ett av de svåraste taktiska missgreppen på
den allierade sidan varit den hårda hungerblockaden mot
de ockuperade länderna i Europa. Mer än kanske något
annat som hänt under dessa ödesdigra år kommer denna
politik att stegra den redan av så många andra skäl
rådande oppositionen i Europa mot Storbritannien och
Amerika vilka genomfört blockaden, och mot de svaga
flyktingregeringarna i London som fått finna sig i den.

Vi skall inte låta oss bedra av det faktum att de
flyktingar som kommit över till Sverige från hemmafronten i
Norge vanligen förklarat sig fullt nöjda med blockaden.
För det första hör Norge icke till de delar av det
ockuperade Europa där nöden hittills varit allra svårast. Tack
vare bl. a. stora spannmålssändningar från Tyskland lär
i Norge försörjningsläget till och med vara något bättre
i år än i fjol. För det andra tror norrmännen i Norge —
och i mindre grad de kämpande patrioterna i andra besatta
länder — att de genom sina umbäranden hjälper till att
vinna kriget. När det en gång blir klarlagt att kriget
icke vanns genom deras svält, och än mer att den saken
varit påvisad och förstådd hela tiden, kan reaktionen
komma att bli fruktansvärd.

Livsmedel är ju i detta krig icke en strategisk vara
på samma sätt som t. ex. sömn och bostäder är det.
Tyskarna kommer inte att svälta och allra minst de tyska
soldaterna. De ockuperade ländernas folk blir ej starkare
i det inre motståndet genom svält, snarare tvärtom.

En nödhjälpsaktion kan vidare organiseras så att vad
som läcker ut till tyskarna bara blir ett betydelselöst
minimum. Greklandshjälpen — som ju ursprungligen
genomdrevs mot Storbritanniens vilja genom att Turkiet
ställde de allierade inför ett fait accompli — visar detta.
Och det finns många fler exempel från detta och
föregående krig. Hjälpen kan ju t. ex. förbehållas havande
kvinnor, barn och sjuka. Den kan till stor del ges i form
av medicin och skyddsfödoämnen som nu
överhuvudtaget inte konsumeras i dessa länder.

Det är möjligt att Hitler inte skulle tillåta en nödhjälp
så organiserad att de allierade finge full trygghet på den
punkten. Men det vore då ur deras synpunkt av största
betydelse att göra erbjudandet och få avslaget och
därigenom övervältra det moraliska ansvaret helt på Hitler.

Norge ligger ju särskilt väl till för att tjäna som ett
experiment eftersom det icke har någon landgräns till
Tyskland och eftersom det finns en neutral stat med
en mycket högtstående förvaltning bakom den långa
landgränsen som kunde genomföra och kontrollera
nödhjälpen.

Vi svenskar har nu i flera år erbjudit oss både att ställa
tonnage till förfogande och att administrera hela
aktionen på det sätt som de allierade föreskreve. Men vi har
mött ett blekt nej varje gång saken bragts på tal. Som
nyligen i ett interpellationssvar avslöjades av
folkhushållningsministern har vi till och med mött de snävaste
begränsningar när det gällt att med egna knappa medel
hjälpa norrmännen. Vår regering har oförskyllt fått bära
norrmännens och svenskarnas kritik för sin snålhet i
hjälpen till Norge, fastän kritikens adress bort vara London.

Ansvaret för denna politik ligger främst på
Storbritannien och där främst på Churchill själv som sommaren
1940 bestämde sig för principen och sedermera envist
hållit fast vid den trots alla förnuftsargument. Inom
England har många enskilda och grupper protesterat och
bönfallit om en ny prövning av hela problemet. Särskilt
bland prästerna och läkarna har oppositionen varit livlig.

Men Churchill har icke låtit sig rucka. När senast i
mars 1944 frågan ånyo var före i överhuset hade
handelskrigsministern, Lord Selborne, uppgiften att vifta bort
alla sakskälen. Han slutade med att framhålla att man
i sina strävanden att värna det uppväxande släktets
hälsotillstånd i Europa icke finge ta risken att förlänga kriget
med en enda dag.

De amerikanska blockadmyndigheterna kan i
praktiken ha varit än besvärligare att komma till tals med än
de brittiska. Men det beror bara på vad amerikanerna
själva kallar sin olyckliga "red tape", d. v. s. den brist
på smidighet som besynnerligt nog utmärker all
offentlig förvaltning i Amerika. I själva verket har det
medborgerliga motståndet i Amerika varit än mer spritt än
i England. Det är allmänt känt att både Roosevelt och
många i den högsta krigsledningen insett hur feltänkt
och farlig hela blockadpolitiken är. Men då Churchill inte
stått att övertala har man på denna punkt fått anpassa
sig. Storbritannien skall ju också bära
förstahandsansvaret för "regionen" Europa. En oppositionsrörelse har
emellertid organiserats i Amerika med sitt starkaste stöd
i kyrkorna. Senaten antog nyligen en resolution mot
livsmedelsblockaden.

Men där har det tillsvidare stannat. När vi vill
förklara varför proteströrelsen både i Amerika och England
trots sin styrka på det sakliga planet inte kommit någon
vart, måste vi minnas att det är krig och att folk i
allmänhet följer en benägenhet att skjuta ifrån sig alla
frågor i periferin. Flyktingregeringarna som närmast
representerat de lidande folken har varit för svaga att göra
sig gällande. Bland norska sjömän som med stor livsfara
fraktat mat till England hela kriget och vetat hur deras
egna hemma i Norge samtidigt fått lida svält, har det
funnits ansatser till proteststrejker. Men de har tryckts
ned.

Våren och sommaren 1944 innan den nya skörden
kommer blir den allra svåraste tiden. Det är just i detta
halvår som de värsta skadorna kommer att tillfogas det
uppväxande släktet i Europa om livsmedelsblockaden
icke bryts. Detta är det politiska skälet varför dessa
gamla och ganska självklara ting här ånyo upprepats.

Men livsmedelsblockaden hör också på ett mycket
väsentligt sätt till bakgrunden för hela det arbete på
förberedandet av en samlad internationell nödhjälpsaktion
efter kriget som nu utmynnat i organisationen av
UNRRA, the United Nations' Relief and Rehabilitation
Administration. Man kan rentav säga att organisationen
1940 av den brittiska återuppbyggnadskommittén under
ledning av Sir Frederick Leith-Ross var en politisk
nödvändighet. När de ockuperade länderna avstängdes från
livsmedelstillförsel under kriget måste de åtminstone ges
försäkringar om att förberedelser vidtogs för att
omedelbart efter krigets slut rikligt förse dem med vad de under
kriget fått undvara.

Den s. k. Leith-Ross-kommittén som hösten 1941
ombildades till en interallierad organisation, hade därför
redan från början en alldeles central uppgift i den
brittiska propagandan till Europa. Denna uppgift kom även
att påverka inriktningen av dess utredningsarbete. Detta
kom i första hand att gälla att undersöka och fastställa
själva hjälpbehoven. De olika flyktingregeringarna
anmodades inkomma med sina kalkyler. För att vara på
den säkra sidan kalkylerade de i inbördes konkurrens
alla högt i överkant.

Stora summor räknades fram och stora planer
skisserades vilka därefter spelade en viktig roll i allas våra
önskedrömmar under dessa år. Det framhölls oavbrutet
att det gällde icke bara att mätta de hungriga och stilla
nöden i de krigshärjade länderna utan att varaktigt
rationalisera näringslivet i alla dessa länder och att höja
levnadsstandarden över förkrigsnivån.

När Amerika kommit med i kriget skaffade
amerikanerna sig sitt eget nödhjälpsorgan, den s. k.
Lehmanorganisationen. I överensstämmelse med sin allmänna
politik att dra över de internationella förhandlingarna till
Washington strävade amerikanerna redan från början
ihärdigt att med undanskjutande av
Leith-Ross-kommittén göra Lehmanorganisationen till det politiskt viktigare
planläggningsorganet. Bakom låg även amerikanernas nog
så riktiga tanke att det i sista hand var de som skulle få
betala större delen av räkningen.

Lehmanorganisationen fattade tidigt som en av sina
huvuduppgifter att skriva ner kalkylerna. Från början
gjorde sig emellertid därvid två meningsriktningar
gällande. Den ena gick på en snål nödhjälpslinje och såg
uppgiften vara blott att avhjälpa den värsta svälten,
förebygga epidemier och genomföra en ordnad
tillbakaflyttning av de genom kriget vinddrivna. Den andra
syftade till att dessutom ge ett kraftigt bistånd till att hastigt
bygga upp ett effektivt näringsliv i de krigshärjade
länderna. Den senare linjen stämde bäst med propagandan.
Men oavbrutet, ju mer planerna bragtes ned till de
politiska realiteternas värld, vann den förra linjen. Den
stadfästes definitivt vid konferensen i Atlantic City.

Förspelet till konferensen hade ju inte heller politiskt
varit utan allvarliga friktioner. Redan i det första
förslaget till nödhjälpsorganisationen som utsändes
sommaren 1943 hade "de fyra stora" givits en alldeles
dominerande ställning. Småstater som Norge och Holland
kritiserade förslaget ur dessa synpunkter. De ernådde vissa
smärre jämkningar, i det att det allmänna rådet, där alla
stater från Guatemala, Island, Liberia och Luxemburg och
upp är representerade, fick något större formella
befogenheter. Men det exekutiva organet skulle fortfarande
blott representera Förenta staterna, Storbritannien,
Sovjetunionen och Kina. Därmed fick småstaterna låta sig
nöja.

Många intressekonflikter gjorde sig redan från början
gällande. De småstater i Nordvästeuropa, som tidigare
haft en relativt hög levnadsstandard, fruktade att bli
nedtryckta till en internationell substandard. Problemet är
i viss mån ohjälpligt. Ty det är i högsta grad UNRRA:s
reella arbetsuppgift att stå för internationell rättvisa och
framför allt att se till att efter krigets slut de bättre ställda
staterna icke hugger för sig av de knappa förråden på
bekostnad av de fattiga staterna.

UNRRA:s uppgift är i själva verket att genomföra
en internationell ransonering av knappa förnödenheter.
Då de nordvästeuropeiska småstaterna ej blott haft en
högre levnadsstandard utan även väntar att efter kriget
kunna förfoga över valuta, kredit och goda grannar, och
då de dessutom av samma skäl räknas skola kunna
betala för sina leveranser, är det klart att dessa stater inte
hyser ett livligare intresse för UNRRA. Deras
huvudintresse är tvärtom att UNRRA skall bli så svagt att de
vid sina uppköp skall kunna så mycket som möjligt gå
vid sidan av UNRRA. De fattiga staterna utan valuta,
kredit och goda grannar fruktar tvärtom att bli
bortglömda. Denna mycket påtagliga intressekonflikt utgör
i själva verket en ytterligt stor fara för hela
organisationens effektivitet.

De sydamerikanska staterna, som är fattiga själva,
känner sig naturligtvis inte alltför tilltalade av tanken att
de nu skall hjälpa Europa. De satte sitt inflytande på
konferensen bakom sparsamhetslinjen. De har även andra
skäl att stå rätt misstänksamma mot UNRRA, i
synnerhet om organisationen skulle sträcka sina ambitioner
längre än till den allra oundgängligaste nödhjälpen. Dessa
stater hör ju till de viktigaste producenterna av många
av de varor som det under den omedelbara efterkrigstiden
kommer att råda svår knapphet på. Under kriget har
deras näringsliv kommit under de allierades
monopolistiska köparkontroll. De fruktar att UNRRA skall
utveckla sig till ett försvar in i fredstiden för denna för
dem förhatliga politik.

De olika europeiska flyktingregeringarna hade alla ett
huvudintresse gemensamt, nämligen att de var och en
inom sitt land så okontrollerat som möjligt skulle få
förfoga över distributionen av de varor som ställdes till
förfogande. För de regeringar som tror sig om att bli
någorlunda välkomna vid hemkomsten och om att kunna på
egen hand snabbt upprätta en effektiv administration, är
detta önskemål naturligt. Det är emellertid lika naturligt
för de andra som vill utnyttja nödhjälpen som ett vapen
i kampen om makten i hemlandet.

Storbritannien och Amerika var inte villiga att lämna
ifrån sig till UNRRA den makt de under kriget
förvärvat sig över varuförsörjningen. UNRRA fick därför
förbli två steg från de varor som det gäller att fördela.
Organisationen kan bara göra framställningar till the
Combined Supply Boards som domineras av
Storbritannien och Amerika. Dessa boards är emellertid själva blott
fördelningsorgan. Varorna har i stor utsträckning
uppköpts monopolistiskt av regeringarna i Storbritannien och
Amerika. Dessa båda stater har därför mycket effektivt
säkrat sin slutliga bestämmanderätt.

Flyktingregeringarna kände ett propagandabehov inför
hemmafronten att kräva en hård diskriminering gentemot
fiendeländerna. De segrade vid voteringarna — mot
Amerika, Storbritannien, dominierna och Kina — med
Sovjetunionens hjälp. Fiendeländerna skall inte få någon hjälp
som de inte betalat för kontant i förväg. Bestämmelsen
är naturligtvis orimlig och kommer väl, får man kanske
hoppas, att skjutas åt sidan vid tillämpningen.

Sovjetunionen var eljest för de intrigerande
västerlänningarna konferensens stora mysterium. Alla fruktade att
ryssarna genom någon oförmodad aktion skulle slå
sönder hela spelet. När ryssarna inte gjorde något särskilt
blev de festens hjältar. Att föra en framgångsrik rysk
utrikespolitik är under nu rådande förhållanden ibland
mycket lätt.

Men trots alla intressekonflikter och trots alla de
mänskliga svagheter som så rikligt demonstrerades, fick
UNRRA verklighet och fast form. Den första nya
överstatliga organisationen och den som är mest
oundgängligen nödvändig omedelbart efter europakrigets slut, har
faktiskt bildats och fungerar redan. Det råder numera
ingen tvekan om att UNRRA är den organisation som får
bära det centrala ansvaret för den internationella
nödhjälpen efter kriget. Även om många stora och små
staters intressen kommer att vara inriktade på att gå på
sidan om UNRRA och att allmänt minska dess
kontrollerande befogenheter, kommer det med säkerhet att
utöva ett stort inflytande på hela den ekonomiska
samfärdseln under den betydelsefulla övergångstiden efter
europakrigets slut — handel, sjöfart, valuta och
kapitalrörelser.

En viktig orsak varför UNRRA kommer att kunna
hävda sig och kommer att fungera relativt effektivt trots
alla svårigheter, är att den fått såsom chef Mr. Herbert
Lehman, en av världens erfarnaste, skickligaste och
redbaraste administratörer och politiker, tidigare guvernör
i staten New York. Enligt organisationens konstitution
har generaldirektören fått mycket vidsträckta exekutiva
befogenheter. Själva splittringen i intressen kommer att
ge honom möjlighet att hävda det allmänna
världsintresset genom att spela ut särintressena emot varandra.

Sedan de revolutionära planer som vi känner från
den tidigare propagandan att rationalisera de härjade
ländernas hela näringsliv och höja deras levnadsstandard
över förkrigsnivå nu säkert skrinlagts, är det allmänna
intresset helt enkelt i första hand att ernå en någorlunda
hållbar och rättvis fördelning mellan jordens rika och
fattiga länder av de olika varor som det under en
övergångstid kommer att råda stor knapphet på.

Ingen räknar på någon fullständig utjämning. Det är
redan nu klarlagt att Amerika icke kommer att efter
kriget för andra länders skull vara villigt att ålägga sig
några extra försakelser som verkligen skulle trycka ned
levnadsstandarden utan bara att ställa till förfogande
dollars och varor av sitt överflöd. Detsamma gäller det
stora flertalet länder i fråga om de varor som de själva
producerar. Under dessa förhållanden kan det icke
förtänkas Storbritannien att det också närmast blir
intresserat att självt skaffa sig råvaror för att sätta fart på
fredsproduktionen inom sin egen industri och därtill nå
en rimlig stegring av livsmedelsstandarden i England.
Mera välbeställda länder som Norge och Holland
kommer på olika vägar att kunna skaffa sig en bättre
försörjning än t. ex. Polen.

Men det är UNRRA:s uppgift att med accepterande
av dessa politiska nödvändigheter likväl utöva ett sådant
tryck på varufördelningen att icke de sämre ställda
länderna blir alldeles utan. Detta tryck måste förmedlas
av de organ för den allierade krigföringen, som jag nyss
talade om och som kommer att fortsätta att fungera
genom knapphetsperioden, the Combined Supply Boards.
De behärskas, som jag sagt, nästan helt av Storbritannien
och Amerika. I sista hand blir UNRRA:s inflytande
beroende av om dessa båda stater kommer att vilja
efterkomma dess direktiv.

Av de internationella kontroller det därvid kan bli
fråga om, har man anledning betvivla att kontrollen över
sjöfarten blir särskilt effektiv. Genom det ofantliga
fartygsbyggandet i Amerika har redan världstonnaget nått
en storlek som är större än före kriget då det ju var för
stort. Större delen av de nybyggda fartygen är
visserligen inte av den beskaffenhet att de under normala
förhållanden skulle kunna ekonomiskt konkurrera på
fraktmarknaden. Men i nödläget efter kriget är de lika
användbara som nu under kriget.

Det är sant att japankriget väntas fortgå. Det
kommer emellertid inte att dra så mycket tonnage som man
ibland räknar med. I Stilla oceanen används nämligen
icke konvojer. Mera tonnage kommer sannolikt att tas i
anspråk för att underhålla och så småningom hemforsla
arméerna i Europa. Men även medräknat dessa behov
blir det sannolikt ändock ingen tonnagebrist omedelbart
efter kriget, vilket naturligtvis försvårar
upprätthållandet av en internationell varuransonering genom det enkla
medel som eljest en ransonering av tonnage skulle
erbjuda.

Den direkta kontroll över varumarknaden som
England och Amerika skaffat sig genom väldiga lagerköp
kommer sannolikt heller icke att hålla länge. Det blir
nya skördar och de sydamerikanska staterna kommer att
begagna första tillfälle att komma ur tvångströjan för
att självständigt söka sig ut till framtida marknader.

Om Storbritannien och Amerika då icke väljer att
även efter europakrigets slut upprätthålla krigsblockaden
av Europa enbart för att säkra den internationella
ransoneringen — vilket är en möjlighet — återstår inget
annat kontrollmedel än en fortsatt valutaspärr i Amerika.
Den kunde sannolikt genomföras i bästa samförstånd med
Storbritannien som redan av likviditetsskäl kommer att
ha svårt att återställa en fullt fri penningmarknad.

En sådan utväg kommer visserligen att möta motstånd
i Amerika. Den utgör ju inte den lämpligaste reklamen
för dollarn som världsvaluta. Tämligen ironiskt vore det
också efter alla stolta planer på internationell
valutastabilisering i världen om efterkrigstiden skulle börja
med allmän valutaspärr. Men alldeles otroligt är det inte
och vi gör klokt i att vänja oss vid tanken.

Det finns visserligen, som jag nämnde, en ytterligare
möjlighet, nämligen att Storbritannien och Amerika
fortsätter att upprätthålla krigsblockaden av Europa även
sedan dess militära syfte helt försvunnit. Det vore
naturligtvis klart folkrättsstridigt och skulle på ett mycket
allvarligt sätt ytterligare försvaga vad som ännu finns
kvar av förtroende i världen för utsikterna att någonsin
mera bygga upp en ekonomisk världsordning på
rättsgrundval. Det skulle öppna utgrenade perspektiv till
befästandet av en ofantligt effektiviserad ekonomisk
stormaktsimperialism. Det skulle definitivt ge ofrånkomliga
skäl för varje enskilt land att omedelbart ställa högsta
möjliga grad av autarki som ledande princip för den
ekonomiska politiken.

Sveriges intresse är avgjort att lojalt understödja
UNRRA. Det svenska folket är sannolikt mera
redoboget än något annat folk — och alldeles avgjort mycket
mera än det amerikanska — att ta på sig fortsatta
konsumtionsinskränkningar i hela världens intresse.

Vi har vissa viktiga intressen att importera råvaror
för vår industri. De behövs både för att hålla uppe
sysselsättningen i landet och för att sätta oss i stånd att
genom export hjälpa till med uppbyggnadsarbetet i de
krigshärjade länderna. Men UNRRA lär sannolikt vara
den instans utanför Sverige där dessa intressen kommer att
möta den största förståelsen. Vi vill framför allt hjälpa
våra grannländer. Men vi måste vara angelägna att detta
icke sker utanför UNRRA:s allmänna planer och
allraminst emot dem. Vi vill göra vår insats i samarbete med
UNRRA. Framför allt vill vi icke låta vårt land bli en
svart marknad från den internationella ransoneringens
synpunkt.

Det är däremot enligt min mening icke i Sveriges
intresse att ansöka om inträde i UNRRA även om detta
vore tekniskt möjligt. Redan den bestämmelse varigenom
stadgats diskriminering mot de gamla fiendeländerna bör
få förhindra svensk anslutning, allra helst som Finland
ju kan komma att räknas dit. På oss som skonats från
krigets moralskadande verkningar bör det
mänsklighetskravet kunna ställas att när vi går att hjälpa svältande
barn, kvinnor och sjuka vi icke skall fråga om de är
judar eller greker, norrmän eller finnar, tyskar eller
polacker. Vi kanske kan få en särskild uppgift i denna hårda
onda tid att genom stillsam kärleksverksamhet skydda
de utstötta.

I vår humanitära verksamhet efter kriget kan vi vidare
ha skäl att i vissa fall kräva mer av kontroll och
garantier än UNRRA lyckats skaffa sig under trycket av
flyktingregeringarnas motstånd. Från mellankrigstiden
vet vi väl hur i många stater på Europas kontinent
minoriteter av olika slag förföljdes. Det kan tänkas
situationer där vi vill hålla en något fastare hand över vår hjälp
än UNRRA:s bestämmelser medger gentemot
majoritetsregeringarna.

Dessutom vill vi ha större möjligheter att i första hand
hjälpa våra nordiska grannländer. Vi vill heller inte vara
bundna av de formella regler för hjälpens finansiering
som utformats för UNRRA. Överhuvudtaget vill vi stå
friare att kunna avpassa vår hjälp efter behoven. Vår
hjälp kan i stor utsträckning komma att bli en mycket
välbehövlig utfyllnad där den stora organisationen
kommer till korta.

Eftersom vi själva inte hör till de hjälpbehövande är
det rimligt att vi också själva skriver reglerna för vår
hjälpverksamhet. Och då guvernör Lehman och hans
medarbetare vet att det inte blir Sverige som kommer
att sabotera deras verk utan att de tvärtom härifrån har
att räkna på lojalaste medverkan så länge de får sin
vilja igenom och tillåts att följa förnuftets och
människokärlekens bud, är det nog troligt att UNRRA
finner sig väl tillfredsställt med de villkoren för ett
samarbete.
<h2>NF OCH IAO</h2>

Var passar de gamla internationella organisationerna
från mellankrigsperioden — Nationernas förbund och
Internationella arbetsorganisationen — in i dessa planer
och intriger, förhandlingar och organisationsförsök?
Uppriktigt talat passar de inte in vidare bra alls. Deras
inflytande är minimalt, deras framtid är diskutabel.

Jag skall här först erinra om NF:s och IAO:s långa
heroiska lidandeshistoria från Versaillesfreden till det
andra världskrigets utbrott. Amerika hade ju svikit sitt
faderskap till NF redan före barnets födelse och
samtidigt frånträtt sina andra garantiåtaganden i Europa.
Frankrike svarade med att cyniskt begagna NF nästan
enbart som ett medel vid uppbyggandet av sitt
vidlyftiga intrig- och allianssystem till säkrande av sin
nationella trygghet. Storbritannien vacklade mellan trött
likgiltighet och dåligt skött stormaktspolitik.

Likväl hade NF vissa framgångar i början. Det var
först från slutet av tjugutalet som dess verksamhet
definitivt började bli verkligt futil. Och felet var inte NF:s
utan stormakternas och i första hand Storbritanniens och
Frankrikes. Det kan ibland vara intressant att se tillbaka
på hur man en gång bedömde historiska förlopp medan
de höll på att hända. Hösten 1931, sedan hela det
mödosamt återupprättade internationella penningsystemet
sprängts under den begynnande världsdepressionens tryck,
nedskrev författaren till denna bok följande allmänna
karakteristik av vissa grundfaktorer i den internationella
kris som då ännu var i sin början och som NF icke
tilläts att bemästra:<footnote>"Penningkrisens upprinnelse", Nordisk Tidskrift, 1931, sid.
518 ff.</footnote>

"Först det evigt lika olösta skadeståndsproblemet.
Vidare de ur nästan alla synpunkter otillfredsställande
gränsregleringarna. Det internationella organisationsarbetet i
Genève misslyckas alltmer systematiskt. Detta
misslyckande är psykologiskt desto farligare eftersom de
internationella organisationssträvandena på ett tidigare
stadium dock faktiskt inkasserat vissa framgångar och
därigenom ingivit förhoppningar. Jag tänker på den tid då
Österrikes finanser uppordnades, Tysklands valuta
stabiliserades, de grekiska flyktingarna från Turkiet
koloniserades i sitt fosterland m. m., allt ljusa minnen till
vilka Genève-männen ständigt återvänder då talet faller
på ineffektiviteten nu av de internationella
organisationerna. 1927 avhålls en världsekonomisk kongress i
Genève 'i en atmosfär av frihandelsförtröstan', som under
ljudligt bifall från praktiskt taget hela världens
intelligens och idealitet linjerar upp principer för
världsekonomins sanering. När det därefter omedelbart gäller att
söka i någon mån förverkliga principerna förmår man
icke framföra annat än absolut intetsägande och
innehållslösa konventionsförslag men lyckas inte ens vinna
den alldeles oskyldiga framgång som skulle ligga i dessas
internationella godtagande. Minoritetsfrågorna blir
alltmer brännande. Men man vågar knappt röra vid dem,
än mindre reglera dem på ett mera definitivt sätt.
Tysklands inre politiska läge tillspetsas oavbrutet vecka efter
vecka sedan flera år. Det enda besynnerliga är att man
hittills, åtminstone då detta skrives, lyckats undvika det
öppna inbördeskriget. Detsamma gäller andra stater i
Ost- och Sydeuropa. Sovjetrysslands ekonomi löper i
femårsplanens tecken och utgör ett oroselement från alla
synpunkter. Till en början medför det att den ryska
exporten av spannmål, timmer m. m. ånyo tar fart. Och även
om den tillsvidare i allmänhet icke går upp till siffror som
överstiger förkrigstidens så kommer detta återupptagande
av rysk råvaruexport i alla fall på en för de
kapitalistiska staterna synnerligen oläglig tidpunkt och kallas
'dumping'. Man kan vidare inte riktigt besluta sig för
om den sovjetryska femårsplanen är dömd att misslyckas
eller om man i stället skall befara att den lyckas. I förra
fallet har man att räkna med de världsskakande
reflexverkningarna av en ny rysk revolution eller
kontrarevolution. I senare fallet åter har man i synnerhet i
Centraleuropa att motse den ryska framgångens högst
stimulerande verkningar på arbetarvärldens radikalism; och den
växande arbetslösheten förbättrar jordmånen med varje
dag. Sovjetryssland har i alla händelser redan nu inträtt
som en viktig faktor i den internationella politiken och
kan omöjligtvis längre ignoreras i Genève. Den ryska
utrikesministern får utsökta tillfällen att strö salt i såren
genom att patetiskt mana de kapitalistiska staterna att
ta sitt förnuft till fånga och att inbördes hålla ihop i sina
gemensamma svårigheter, att genomföra alla självklart
hälsobringande men tyvärr politiskt omöjliga reformer,
t. ex. att avrusta, att reglera tullmurarna, att låna varann
pengar och att lösa gränstvisterna etc. Och till allt detta
lovar han entusiastiskt Sovjetrysslands stöd — en
härlig ironi och ett makabert skämt som Västerlandet
emellertid knappast har nerver att riktigt sentera. Under
tiden synes avrustningen, för att nu till slut även beröra
den, alltmer komma i bakvatten. Frågan är om inte
avrustningskonferensen som nu äntligen skall mötas i
februari kommer att bli det verkliga fiaskot som sätter
punkt efter Genèvesagan, åtminstone dess första kapitel.
Frågan är om de politiska och ekonomiska förhållandena
ens kommer att tillåta dess avhållande. De upprustade
staterna har nu fått ett extra och högst besynnerligt skäl
att vara försiktiga med avrustningen: det gäller att inte
öka arbetslösheten genom en depression i
rustningsindustrierna! Under tiden har den internationella domstolen
i Haag, denna stora moraliska tillgång för internationell
organisation, mistat en hel del i auktoritet både genom
att dess medlemmar uppenbarligt grupperat sig politiskt
och ej 'rent juridiskt' i en viktig och en oviktig
rättsfråga och kanske än mer emedan dess domslut i den
viktiga frågan (om den tysk-österrikiska tullunionen) sedan
alldeles undansköts genom det franska blockets
nationalistiska politik. Den Internationella
arbetsorganisationen skall vi inte tala om: något rådlösare och mera
desintegrerat än dess veckolånga diskussion nu på våren över
det allmänna sociala läget och speciellt arbetslösheten kan
inte tänkas; det skulle i så fall vara den direktörsrapport
som bildade grundvalen för diskussionen. Men jag skall
inte fortsätta exemplifieringen. Jag vill bara ha tillagt
att om denna korta översikt är mörk till sin grundfärg
så beror det icke, som tilläventyrs kunde förmodas, på en
'bias' mot Genève och det internationella
uppbyggnadsarbete som där begynts. Författaren råkar vara en
anhängare till denna politik och tror fortfarande, trots allt,
att om världen skall kunna frälsas, ekonomin
konsolideras och freden bevaras så måste det ske genom ett
internationellt organisationsarbete vartill Genève dock
representerar syftlinjen. Men en sådan politisk inställning får
icke förblinda oss för det faktum att strävandena
hittills systematiskt misslyckats i nästan alla hänseenden som
är av större vikt."

Sedan gick det ju allt sämre och sämre. Nazisterna
tilläts med intriger och terror ta över Tyskland och tilläts
håna NF och så småningom starta den verkliga
storkrigsupprustningen. Mot NF och den internationella
solidariteten hade Japan börjat obstruktionshetsen med Mukden.
Tyskland och Italien följde efter. Tyskland gick ur NF.

Redan dessförinnan hade stormakterna vant sig vid att
dra alla viktigare frågor till särskilda konferenser
utanför NF som därigenom allt fullständigare miste all
politisk prestige. Tyvärr kunde denna praktik inte heller
ursäktas med att deras konferenser var ens i ringa mån
framgångsrika. NF-procedurerna dränktes under tiden i
stormaktscynismen.

Vi småstater försökte så gott vi kunde hålla god min
i elakt spel. Men allteftersom tiden led blev det ju en
angelägenhet för oss att frikoppla oss från formell
ansvarighet för organisationen vilken ju Storbritannien och
Frankrike använde eller icke använde efter helt
opportuna och alldeles godtyckliga imperialistiska dagsintressen.

Särskilt i England varnade nationens intelligens för
detta förslösande av NF:s möjligheter att vara en
organisation för kollektiv säkerhet. Det hör till Churchills
ovanskliga men fruktlösa förtjänster att han tidigt och
ofta varnade sitt lands regering att Storbritannien icke
hade råd att låta NF, den internationella
säkerhetsorganisationen, så förfalla. Men han talade för döva öron.

Under tiden fick världsekonomins enhet förfalla.
Amerika under Roosevelt lämnade också guldmyntfoten. Detta
innebar att Amerika valde att lägga upp sin
penningpolitik, icke i samförstånd med världen som Amerika
med sina väldiga guldförråd skulle ha kunnat göra utan
att på något sätt skada sin samtidigt påbörjade
nationella expansionspolitik, utan på trots mot världen.
Amerikas uppträdande på den ekonomiska världskongressen
i London 1933 söker sin like i fråga om blind
nationalistisk gensträvighet. Men de andra staternas uppträdande
där var inte mycket klokare.

Frankrike fick med Blum en hederlig reformregering
vilket naturligtvis var en uppseendeväckande och i och
för sig lovande ny ansats i det landet. Men tyvärr var
hederligheten förenad med ett solitt ekonomiskt
oförstånd. Man försökte det omöjliga att på en gång
fortsätta den deflationistiska guldmyntspolitiken och
samtidigt införa en hel mängd ytterligt kostsamma och
inflationsdrivande sociala reformprojekt.

Orsakerna varför försöket måste misslyckas utreddes
överallt i världens alla ekonomiska proseminarier. Hugh
Dalton, författaren och några andra socialistiska
nationalekonomer från olika demokratiska länder förenade sig
om ett varnande, ingående motiverat memorandum till
Blum och hans finansminister. Men vår realistiska analys
lämnade de franska politikerna alldeles oberörda.

I det läget tvingades Frankrike naturligtvis in i
våldsamma importregleringar med kvoter m. m. England som
kämpade med sin från krisen efter första världskriget
konserverade och genom världskrisen påökade
arbetslöshet, omvändes 1931 till protektionism och började föra
en s. k. aktiv handelspolitik med bilaterala handelsavtal
och dylikt.

Men det var Hitler och Schacht förbehållet att sätta
verkligt system på den nya nationalistiska
handelspolitiken. För nazisterna blev autarkin mer än ett nödtvång.
Den blev en metod för oblodiga erövringar och en del
av den nya tidens kärvt manliga livsåskådning.

Den internationella handeln krympte naturligtvis. De
internationella kapitalrörelserna hade för länge sedan
praktiskt kvävts. Världsmarknaden blev no man's land
mellan staternas importspärrar och exportpremier.
Valutakurserna blev ett byte för staternas konkurrerande
regleringsåtgärder.

Under tiden hade stormaktsspelet på det politiska och
militära området blivit alltmera cyniskt och samtidigt
alltmera hjälplöst uppgivande från de stora
demokratiernas sida. Efter tolererandet av Japans kränkning av Kina
hade man blivit mogen för att låta Italien bli
kejsardöme genom det ärelösa rövarkriget mot Abessinien. De
halva sanktionerna den gången hade inte till uppgift att
rädda småstaten Abessinien från det främmande
förtrycket utan bara att rädda NF-stormakternas ansikten.
Non-interventionsfarsen vid det segerrika tysk-italienska
försökskriget mot den unga spanska fria staten hade en
liknande uppgift.

Nu var Europa moget för Österrikes undergång.
Storbritanniens aktiva deltagande i förberedelserna för
Tjeckoslovakiets utlämnande genom
Chamberlain-Mussolini-Hitlerpakten hösten 1938 betydde att huvudet
definitivt bitits av skammen. (Hur kan någon undra över
att de tjeckiska patrioterna när det nu pågående andra
världskrigets likvidering börjar närma sig, orienterar sig
alltmera exklusivt åt Sovjetunionen? Ett folk som
genomlidit München och vad därefter följde kan inte ha ett
så kort minne.)

Den bästa tjänst man under denna utveckling kunde
göra NF var att hålla det alldeles utanför de
storpolitiska frågorna. Men Chamberlain trodde att han hade
räddat "freden i vår tid" vilket alla kloka människor
redan då visste vara ett fruktansvärt misstag. Större
delen av det engelska folket mottog honom emellertid vid
hans återkomst från de ödesdigra Hitlermötena med
tacksamhet och somliga med rört jubel. För småstaterna låg
det däremot en desto allvarligare realism i Chamberlains
konstaterande inför parlamentet att nu hade varje liten
stat att på egen hand ta vara på sin säkerhet bäst den
kunde.

En engelsman eller amerikan kan i dag skriva under
denna dom av mellankrigstidens misslyckade
stormaktspolitik ord för ord. Många gjorde det lika öppet och
ärligt medan den sorgliga utvecklingen ännu pågick. Alla
är överens om att det är nödvändigt att se misstagen
klart i ögonen om ett upprepande skall kunna förebyggas.

<i>Men framför allt medborgarna i ett litet utsatt land
som Sverige gör klokt i att inte förgäta denna mycket
färska världshistoria.</i> Med dessa erfarenheter bakom oss
borde vi inte ha rätt att se alltför blåögt på framtiden
även om de internationella organisationsförsöken nu
skulle se ut att arta sig bättre än de faktiskt gör. Kriget
bildar epok, det är sant. Allt blir annorlunda. Men blir
det bättre och blir det tillräckligt mycket bättre?

Dessa händelser behöver dessutom här antydas för att
bakgrunden skall vara tecknad för NF:s öden under
kriget. Låt oss emellertid än en gång understryka att skulden
för olyckorna inte var NF:s utan den kortsynta
stormaktspolitikens. NF tilläts inte fungera.

NF hade under trettiotalet sökt anpassa sig genom att
lägga allt större vikt vid de tekniska sektionernas arbete
som gällde ekonomiska utredningar, näringsstandard och
jordbrukspolitik, bostadsfrågan, hälsovården, narkotika,
den vita slavhandeln o. s. v. Tanken i de försök man den
tiden gjorde att reformera organisationen var att så
mycket som möjligt frigöra denna tekniska verksamhet
från förbundets politiska konjunkturer och så likväl hävda
förbundet såsom en nyttig internationell organisation.

Krigsutbrottet paralyserade naturligtvis definitivt NF
som politisk säkerhetsorganisation. Den ordinarie
rådsförsamlingen som skulle ha hållits i september 1939
inställdes. Däremot sammanträdde rådet och församlingen
i december samma år för att besluta att Sovjetunionen
skulle uteslutas ur förbundet som straff för anfallet på
Finland.

Detta var NF:s sista trötta politiska gest.
Sovjetunionen var den tiden i pakt med Hitler som var
Storbritanniens och Frankrikes fiende. Dessa länder förklarade sig
ju då till och med beredda att sända trupper till Finlands
hjälp. Men Sverige räddade dem den gången från att
komma i krig med den blivande förbundsbrodern genom
att förbjuda passage. Om den militära effektiviteten av
den ifrågasatta hjälpaktionen fick världen strax därpå
en demonstration genom det brittisk-franska fälttåget
mot tyskarna i Norge.

Efter Frankrikes kapitulation sommaren 1940 blev
situationen för NF naturligtvis synnerligen kritisk.
Förbundets generalsekreterare, fransmannen M. Joseph
Avenol, som därvid spelade under täcke med
Vichyregeringen, utsände i augusti 1940 till medlemsstaterna ett
meddelande vilket kunde tolkas som ett konstaterande att
förbundets verksamhet upphört. Därav begagnade sig
som bekant Sveriges regering genom att utan att formligt
anmäla Sveriges utträde ur NF sluta med att betala våra
årliga avgifter till förbundet.

Men liket tittade. På sommaren 1940 lyckades den
ekonomiska sektionens chef Mr. A. Loveday tillsammans
med elva högre tjänstemän i sektionen — varibland våra
landsmän Ansgar Rosenborg, Folke Hilgert och John
Lindberg — ta sig över till Amerika där de etablerade
sig i Institute for Advanced Study i Princeton, New
Jersey, varifrån en inbjudan kommit. Sektionen för
opiumkontroll slog sig ner i Washington. I Genève
uppehålls fortfarande en del löpande verksamhet.

Förbundet styrs tillfälligtvis enligt ett tidigare i god
ordning fattat beslut av en Supervisory Commission och
dess nye generalsekreterare som utnämnts sedan Avenol
avsatts, Mr. Sean Lester.

IAO har haft liknande öden. Arbetsbyrån har
fortfarande sitt officiella säte i Genève och har där en mindre
personalstat som hjälper till att observera Europa, trycka
och distribuera publikationer m. m. Men huvuddelen av
arbetsbyrån är i Montreal, Kanada, där ett arrangemang
träffats med Mc Gill University.

Till IAO har Sverige ordentligt fullgjort sina
betalningar hela tiden men icke tagit mera aktiv del i
organisationens arbete. Sverige var icke representerat vid
IAO:s extra konferens i New York hösten 1941. Till
Philadelphiakonferensen i april 1944 sände vi emellertid
åter en fulltalig uppsättning av delegater.

När Sovjetunionen uteslöts ur NF vintern 1940 gällde
beslutet också automatiskt IAO. Förenta staterna tillhör
IAO men icke NF.

Under kriget har de båda organisationerna
fullständigt identifierat sig med de Förenade nationernas sak.
Tydligast gav IAO uttryck häråt genom vissa
resolutioner på dess konferens hösten 1941. Resolutionerna
framdrevs av den amerikanska regeringen. Amerika var
den tiden ännu icke i krig men regeringen ville begagna
även detta instrument för att förbereda den amerikanska
opinionen för krigsdeltagande.

NF som icke haft något allmänt sammanträde med
rådet eller församlingen sedan december 1939 har icke
funnit anledning att lika publikt och uttryckligen ta
ställning i kriget. Men i sina på framtiden inriktade
utredningsarbeten utgår både NF och IAO från de Förenade
nationernas seger.

Ändock har NF och IAO i stort sett hållits utanför
inflytande på den internationella politiken. De Förenade
nationernas ursprungliga samarbetsorgan tillskapades för
samverkan i själva krigföringen och de gamla
internationella organisationernas utestängande var under krigets
första skede naturligt. När därefter efterkrigsplaneringen
blev ett huvudintresse, kunde det ha varit mera rimligt
att NF:s och IAO:s erfarenheter och apparat anlitats.

Men så har icke skett. Båda organisationerna hölls
alldeles utanför jordbruks- och livsmedelskonferensen i Hot
Springs trots att särskilt NF tidigare framgångsrikt
arbetat med dessa problem. I interimskommitténs arbete
har emellertid ett par experter från NF fått medverka.
Till den internationella nödhjälpskonferensen i Atlantic
City lyckades inte ens IAO erhålla någon officiell
förhandsinbjudan. Men organisationen inbjöds senare av
konferensen själv att sända delegater i form av
observatörer. Förhandlingarna om valutastabiliseringen, den
överstatliga investeringsbanken, de internationella
råvarukartellerna m. m. har hållits helt utan medverkan från NF
och IAO.

Vi kan bättre förstå denna snäva inställning gentemot
de gamla internationella organisationerna om vi erinrar
oss att dessa på grund av sin konstitution, sin mission
och sin historia är burna av en internationalistisk anda.
De internationella förhandlingarna i Washington är
tvärtom, som vi påpekat, mycket exklusivt inställda. Ej
blott fiendeländerna utan även de neutrala staterna skall
principiellt hållas utanför. Denna princip kan ej annat
än i viss mån hämma NF och IAO som måste vidbliva
sina internationalistiska ambitioner.

En annan grundläggande skillnad mellan å ena sidan
NF och IAO och å andra sidan den typ av organ som
existerar eller förbereds inom de Förenade nationerna är,
att de förra bygger på en demokratisk
organisationsprincip medan de senare även vad gäller själva
organisationsformen alltmer kommit att domineras av
stormaktsimperialismen. Småmakterna har tid efter annan rest kritik
— t. ex. mot maktkoncentrationen inom UNRRA — men
hittills utan stort resultat. En avsevärd del av
intressekonflikterna och de ideologiska stridigheterna inom de
Förenade nationerna synes emellertid i färd med att
gruppera sig kring motsättningen mellan stormakter och
småmakter.

Sovjetunionen — som ju vintern 1939 uteslöts från
både NF och IAO där tidigare de sovjetryska
representanterna regelbundet uppträtt som särskilt lojala
medarbetare ur de internationella organisationernas egen
synpunkt — har efter sitt inträde i kriget i stället
konsekvent hävdat maktkoncentrationens princip. Det var
sålunda främst på grund av enständig vägran från
Sovjetunionen att finna sig i någon annan ordning som
UNRRA:s ledning överlämnades till de "fyra stora".

Det var likaledes Sovjetunionen som insisterade på att
NF och IAO ej skulle inbjudas till Hot
Springs-konferensen. Amerikas State Department och likaså
Storbritanniens Foreign Office har föredragit att godta
Sovjetunionens krav även om det är känt att åtminstone
Foreign Office i båda de nämnda fallen skulle ha velat
inta en för småmakterna mera gynnsam hållning.

Det är uppenbart att intresset för NF och IAO är i
stigande bland småmakterna. Den alltmer framträdande
imperialistiska tendensen i de allierade stormakternas
handhavande av de Förenade nationernas gemensamma
angelägenheter har värdestegrat NF och IAO för
småmakterna genom att låta dem framstå såsom en möjlig
motvikt mot stormaktsväldet inom de Förenade
nationernas organisationer. Det sagda gäller mycket påtagligt
stater som Norge, Belgien och Holland.

Något motsvarande gäller även flertalet av de
latinamerikanska staterna vilka dessutom fruktar Förenta
staternas makt inom det panamerikanska blocket. Både NF
och IAO har under kriget koncentrerat sin praktiska
rådgivningsverksamhet till Sydamerika och synes ha ernått
en mycket livlig och tillfredsställande kontakt med de
latinamerikanska republikerna. Det arbete med dessa
republikers skattereformer som nedlagts av NF:s fiskala
kommitté och likaså IAO:s experthjälp med
socialreformerna har medfört att dessa stater bringats i en intimare
samverkan med de internationella organisationerna än de
någonsin tidigare varit.

Beträffande Frankrike som väl genom kriget definitivt
reduceras från en stormakt till en av de ledande
småmakterna menar man både i NF och IAO, att ett
återupprättat Frankrike kommer att ha starka intressen att
söka stödja de gamla internationella organisationerna för
att i någon mån kompensera förlusten av sin tidigare
position. Tecken på att dessa intressen insetts, kan man
skönja i Vichyregeringens fortsatta fullgörande av sina
finansiella förpliktelser under den tvååriga
uppsägningsfristen efter det att anmälan om utträde ingivits efter
Frankrikes kapitulation sommaren 1940 och likaså i den
franska befrielsekommitténs anmälan före fristens utgång
att den betraktar utträdesbeslutet som ogiltigt.

Storbritannien har ställt sig relativt välvilligt till NF
och IAO. NF:s budget har under kriget huvudsakligen
uppburits av Storbritannien och dominierna. Dominierna
är småmakter och står uppenbarligen i stigande grad
kritiska mot maktkoncentrationstendensen inom de Förenade
nationernas organ. Storbritannien som imperiets ledare
måste ta hänsyn till dominiernas inställning. Även i
vidare mån är det ett engelskt intresse att efter kriget kunna
i viss utsträckning framträda som småmakternas gynnare
och ledare.

Avgörande för NF:s och IAO:s tillbakaträngande från
fredsplaneringen har varit Förenta staternas i stort sett
negativa politik. Det har redan påpekats att en av
orsakerna härtill varit Sovjetunionens hittillsvarande
inställning till samarbete med dessa organisationer och dess
allmänna hävdande av maktkoncentrationens princip.
Förenta staterna som tagit på sin lott att leda
efterkrigsplaneringen vari Sovjetunionens deltagande är en
politisk nödvändighet har icke kunnat underlåta att ta
hänsyn till Sovjetunionens politik i denna fråga.

Men ointresset och avogheten mot de internationella
organisationerna i Amerika har en djupare grund i den
amerikanska folkopinionen. Trots att NF kan sägas vara
ett direkt utflöde av den amerikanska idealismen vann
president Wilson som bekant icke den nödvändiga
tvåtredjedelsmajoriteten i senaten och Förenta staterna
stannade utanför. Under den isolationistiska eran mellan de
två världskrigen hade i stort sett NF liksom hela
Versaillesfreden en dålig press i Amerika. Det andra
världskrigets utbrott, Pearl Harborkatastrofen och
isolationismens sammanbrott gav emellertid allmän spridning åt
den uppfattningen att Förenta staternas utrikespolitik
under mellankrigstiden varit felaktig och i själva verket
utgjort en huvudorsak till att kriget icke kunde undvikas.
Det var en beståndsdel av denna sinnesändring att man
beklagade att Förenta staterna ej aktivt stött NF.

Men denna sinnesändring och det dåliga samvete
gentemot NF, som det givit upphov till, ledde knappast till en
ökad sympati och uppskattning av vad som från
förkrigstiden återstod av de internationella organisationerna.
Reaktionen var icke enbart logisk. Den skulle kanske
bäst kunna liknas vid inställningen till en frånskild fru.
NF är för den vanliga amerikanen ett samvetskomplex,
ett obehagligt minne som han söker svepa in i
likgiltighet.

Ett faktum är att NF:s och IAO:s nuvarande
verksamhet vunnit mycket ringa publicitet i Amerika.
Tidningarna offrar minsta möjliga utrymme på deras
livsyttringar. Deras publikationer prisas i allmänna ordalag
men i yttersta förbigående och med en viss skamsen
frånvändhet.

Det bör emellertid även påpekas att icke heller de
Förenade nationerna varit någon riktig publikframgång i
Amerika. De Förenade nationerna är för
genomsnittsamerikanen ett officiöst och abstrakt begrepp som ännu
icke fått liv och konkretion. Någon mera ingående
offentlig diskussion av den stormaktsimperialistiska tendensen
hos de Förenade nationernas organ, av NF:s och IAO:s
framtida roll inom den internationella politiken, av den
konkurrenssituation som uppkommit mellan de förra och
de senare o. s. v. förekommer icke.

Detta oklara opinionsläge i Amerika är naturligtvis
allt annat än stabilt. Ansvaret för dess uppkomst ligger
dessutom till stor del på den tvekande och avböjande
inställning som tagits på officiellt håll där man hittills
enständigt vägrat att leda opinionen. Länge ansågs detta
bero på vad man i Amerika karakteriserar såsom "State
Department policy". Men det uppges numera bestämt
att oklarheten och särskilt den negativa inställningen
måste ledas tillbaka till "White House policy".

Enligt mångas uppfattning hyser dock Roosevelt
personligen stor sympati för de gamla internationella
organisationerna och de principer de förkroppsligar. Som
bekant gjorde han under mellankrigstiden betydande
ansträngningar att förbereda Förenta staternas anslutning
till internationella domstolen och NF och han har alltid
intresserat sig för Förenta staternas arbete inom IAO.
Hans politik nu skulle enbart dikteras av taktiska
klokhetsskäl, understrukna av hänsyn till presidentvalet i höst.

Han vill icke återupprepa Wilsons misstag, vill icke
söka leda landet till internationalism utan föredrar att
låta oppositionen driva sig i denna riktning. Han vet att
mycken isolationism dröjt sig kvar i en eller annan
förklädnad. Och han känner hur den är i stigande.
Sovjetunionens krav på maktkoncentration har i detta läge ej
mött stort motstånd i Washington. Snarare är tendensen
tydlig att begagna denna linje för att trygga Amerikas
krav på ett dominerande inflytande i fredsplaneringen.

Möjligheterna till en omorientering av Amerikas
utrikespolitik i internationalistisk och demokratisk riktning
hålls dock öppna. I alla mera vittsyftande utrikespolitiska
deklarationer från administrationens talesmän beträffande
den internationella efterkrigsordningen ges i allmänna
ordalag — men med påtagligt konsekvent underlåtenhet
att nämna NF och IAO vid namn — uttryck för just
de principer som är bärande för de gamla internationella
organisationerna. I detta läge är det vidare betecknande
att en del av administrationens opponenter försiktigt
börjat ta upp ståndpunkten att NF liksom de andra
internationella organisationerna borde tas i bruk. Den
framstående konservative republikanen och tidigare
isolationisten senator Taft och andra har sålunda trätt fram för
denna uppfattning.

För både NF och IAO måste det under dessa
betingelser vara ett livsintresse att åter få med Sovjetunionen.
I fråga om NF är det tillsvidare ställt utom fråga. För
IAO borde det vara lättare både med hänsyn till
organisationens mera tekniska, mindre politiska funktion och på
grund av Amerikas medlemskap som ju garanterar en
mäktig böneman.

Hittills har dock försöken misslyckats. Den konferens
som nu sammanträtt har oavbrutet uppskjutits i hopp
att vinna över Sovjetunionen för anslutning. Då i början
av december efter Moskvakonferensen dessa försök
alltjämt icke lyckats ansåg man sig icke kunna vänta med
konferensens sammankallande längre. Men strävandena
att få med Sovjetunionen i IAO har fortsatts och
kommer att fortsättas.

Spelet av alla dessa krafter är så fyllt av
osäkerhetsmoment att det är omöjligt att förutsäga om NF och IAO
har utsikter att leva över in i efterkrigstiden och då spela
en mera betydelsefull roll i den internationella politiken.

Utan tvivel har IAO en starkare ställning än
moderorganisationen själv. Till en början är Förenta staterna
medlem av IAO men inte av NF. IAO stöds vidare av
arbetarrörelserna i de flesta gamla medlemsstater. Den är
mindre politiskt belastad än NF och har mera rent
tekniska uppgifter. Det synes faktiskt i alla kretsar råda
tämligen stor enighet om att den framtida internationella
arbetsmarknads- och socialpolitiken skall handhas av
IAO. IAO skulle fördenskull sidoställas de övriga
tekniska internationella organ som nu planeras:
valutabanken, investeringsbanken, råvarukontrollorganisationen,
jordbruksorganisationen o. s. v.

IAO håller just nu i april—maj en konferens i
Philadelphia. Konferensens viktigaste uppgift är att bestämma
inriktningen och formerna för organisationens framtida
verksamhet. Det talas mycket om att arbetsbyrån efter
kriget skall mindre sträva efter internationella
konventioner och mera arbeta som en konsulterande expertbyrå
till tjänst för de enskilda staterna. En decentralisering
på regionala organ förbereds också. Vad gäller de
ekonomiska problemen börjar det klarna att IAO skall lämna
dem nästan helt åt andra organ och själv endast bevaka
de sociala aspekterna av skilda ekonomiska spörsmål.

NF:s framtidsutsikter är betydligt ovissare. Det är
mycket mindre sannolikt att NF:s konstitution ens efter
stora justeringar svarar till stormakternas önskemål i
fråga om den allmänna internationella organisation man
förbereder vid sidan av eller över de olika
organisationerna för speciella tekniska uppgifter. Dessa senare
organisationer kommer för övrigt att beröva NF vissa av
dess gamla uppgifter.

För att kunna fungera är NF naturligtvis vidare på
ett helt annat sätt beroende av Sovjetunionens
anslutning. Dessutom skulle även Förenta staterna behöva
ansöka om medlemskap och röstas in vilket torde gå
amerikanernas högmod förnär. Av dessa och andra skäl
räknar man i allmänhet icke med att NF utan vidare skall
kunna fortleva. Man tänker sig i stället att en ny
internationell organisation skall upprättas, sannolikt genom
att fastare struktur ges åt institutionen de Förenade
nationerna.

NF skulle emellertid icke bara helt enkelt upphöra att
existera utan självt besluta att uppgå i den nya
organisationen som även skulle överta dess personal, dess
tillgångar, fordringar och förpliktelser. På så vis skulle
kontinuiteten framåt bevaras. De närmare formerna för
denna plans genomförande är ännu icke fixerade.

Prognosen för NF måste tillsvidare inskränkas till de
två negativa omdömena att det å ena sidan är sannolikt
att NF icke kommer att fortleva i sin hittillsvarande form
men att det å andra sidan är osannolikt att NF helt
enkelt kommer att upplösas. Utöver detta måste tillsvidare
alla planer betraktas som spekulationer i det blå.

Under tiden har de båda organisationerna arbetat
vidare i det tysta. De har publicerat flera delvis mycket
värdefulla utredningar om olika efterkrigsproblem.

Om Sveriges intresse kan vi fatta oss kort. Som småstat
delar naturligtvis Sverige de andra småstaternas intresse
att stödja de internationalistiskt inställda och
demokratiskt uppbyggda NF och IAO. Dessa är å sin sida så
sålda till internationalismens idé att en mera aktiv
medverkan från det neutrala Sveriges sida skulle hälsas med
stor tillfredsställelse och faktiskt innebära en icke
föraktlig förstärkning av deras ställning.

Just emedan Sverige står utanför de Förenade
nationerna synes NF och IAO dessutom, trots deras påtagliga
svaghet, ha viss betydelse för Sverige. De representerar
en i minsta grad förbindande väg att sträcka oss ut ur
vår isolering, att vinna viss kontakt med den pågående
fredsplaneringen på ett tidigt stadium och erbjuder ett för
oss öppet forum där vi kan ge uttryck för vår syn på
de internationella problemen.

Tillräckligt mycket torde vara sagt för att motivera
den varningen att vi dock ej heller i fråga om NF och
IAO skall spänna förväntningarna högt. Hittills under
sin historia har de ej tillåtits att få lyckas med något
huvudsakligt. Om just nu så litet av direkt kritik mot
deras verksamhet finns att anföra beror det främst på
att de för närvarande är nästan alldeles övergivna och
lamslagna.
<h2>FACIT</h2>

Vi har här hållit oss till några av de nu pågående
internationella förhandlingar och organisationsförsök som
gällt centrala och allmänna ekonomiska problem. Skulle vi
gått in på mera specifika frågor som t. ex. spörsmålen om
internationell lufttrafik och flygbaser,
oceanfraktmarknadens tonnageförsörjning och dess uppdelning mellan de
sjöfarande nationerna och problemen om oljan, tennet,
gummit i världen m. m., skulle vi blott samlat nya
exemplifieringar till de allmänna slutsatser som vi nu
bereder oss att summera ner.

Det alldeles motsvarande gäller de famlande försöken
att nå en lösning av den över alla andra betydelsefulla
frågan om nationernas säkerhet för krig. Olika projekt
till en allmän världsorganisation virvlar omkring i form
av mer eller mindre officiösa memoranda. De har i
allmänhet det gemensamt att de alla tänker sig att de tre
stormakterna i gemenskap skall svara för den militära
tryggheten mot angriparmakter.

Det tas därvid för givet att en konflikt mellan dessa
tre stormakter — Förenta staterna, Storbritannien och
Sovjetunionen — är utesluten och att de allmänt är
verkliga mönster av fredlighet och vänskaplighet. Den
kritiske läsaren av dessa aktstycken gör sig den frågan vari
svårigheten för en fredlig organisation av världen då
egentligen består. Skulle de tre stora hålla ihop på detta
osjälviska sätt borde väl världsfreden vara tryggad.

I verkligheten ligger naturligtvis hela bekymret just
däri att man arbetar med en grundförutsättning som man
inte alls tror på och då drivs att i själva
organisationsformen söka skapa garantier för det man nyss förutsatt.
Det kanske bör tilläggas att i en del av dessa projekt
underförstås att de små nationerna skall förmås att
avrusta vilket de emellertid själva protesterar emot — av
nog så plausibla skäl vill det tyckas.

Alla möjliga slags regionala uppdelningar inom denna
världsomfattande säkerhetsorganisation föreslås, ofta
förbundna med en eller annan förtäckt bestämning av
intressesfärer kring respektive stormakter. Ibland
spekuleras det t. ex. om "regionen Europa". Men det
besynnerliga är att ingen vill höra dit — jag bortser då från
Hitlertyskland som ju på sitt barbariska vis ville genomföra
saken men nu inte tillfrågas.

Storbritannien vill naturligtvis inte höra till Europa
— annat än som utomstående hedersledamot och
skyddspatron — och hänvisar till Kanalen och till sina
imperieintressen på andra sidan oceanerna. Norge är som
bekant atlantmakt och har en längre tid knappt velat
räknas in i Skandinavien, än mindre i Europa. Holland,
Belgien och Frankrike vill för sitt liv inte bindas vid Europa,
d. v. s. det besegrade Tyskland. Under tiden har
Sovjetunionen på olika vägar stillsamt dragit över till sig den
ena biten efter den andra av östra Europa.

Likadant är det på andra håll i världen. I Amerika
t. ex. hade under 1940 och 1941 medan man ännu
allvarligt räknade med den möjligheten att Hitler skulle segra
i kriget, ett mycket livligt intresse uppstått för att en
fastare form skulle ges åt den panamerikanska
sammanhållningen. Men de latinamerikanska staterna visar ett
minst sagt ljumt intresse.

Det har likaledes framlagts förslag att nå någon slags
regional mellanstatlig samordning av de olika
kolonialintressena i Fjärran östern och i Afrika. Dessa förslag
betecknade på en viss tidpunkt en reträtt från de
tidigare hysta och ännu djärvare planerna, framför allt i
Amerika, på en fullständig internationalisering av
kolonialpolitiken i de mindre utvecklade folkens eget
intresse. Även dessa mindre långtgående förslag om
regional samordning saboteras nu av de särskilda
herrefolken allt bestämdare ju närmare segern kommer.

Allra viktigast är naturligtvis det grundläggande
faktum att vi ännu inte skymtar någon fast förhoppning
om, och än mindre en praktisk plan för, ett organiserat
samarbete mellan Sovjetunionen och de anglosaxiska
stormakterna. Av detta skäl svävar hela diskussionen om
efterkrigstidens säkerhetsordning alltjämt fullkomligt i
det ovissa. Då säkerhetsproblemet således är olöst saknas
en av grundvalarna för en framgångsrik praktisk
diskussion av de stora ekonomiska problemen.

Man kan urskilja vissa stora illusioner i
efterkrigsdiskussionen. De fyller en uppgift i propagandan men
påverkar uppenbarligen skadligt expertarbetet och de
praktiska förhandlingarna. Som alla illusioner är också dessa
direkt eller indirekt önskestyrda.

Jätteillusionen över alla andra är naturligtvis
föreställningen om den fasta intressegemenskapen och
sammanhållningen efter kriget inom de Förenade nationerna och
särskilt mellan de tre stormakterna Amerika,
Storbritannien och Sovjetunionen.

Lägg märke till att jag icke vänder mig mot denna
sammanhållning som ett önskemål. Den är på sätt och vis
det viktigaste önskemålet i världen. Kunde önskemålet
förverkligas och sammanhållningen även efter kriget
genom en klok politik stabiliseras för en längre framtid
hade vi sannolikt tryggat en era i mänsklighetens historia
av fred och framsteg. Inga rimliga planer om stegrad
levnadsstandard och höjd kultur i alla världens länder
skulle då behöva stå ouppfyllda. Funnes det
förutsättningar för en rimlig tillit till önskemålets uppfyllande
skulle till en början läget i de internationella ekonomiska
förhandlingarna i Washington vara ett annat än det
nu är.

Men vad jag vänder mig emot som en för det praktiska
fredsplaneringsarbetet skadlig vanföreställning är
illusionen att denna sammanhållning rent faktiskt redan är
garanterad för framtiden. Min skildring i det föregående har
på punkt efter punkt indicerat ohållbarheten i just denna
föreställning. Varje samvetsgrann tidningsläsare kan få
kritiken bekräftad från dag till dag om han bara lyfter
undan de allmänna propagandadeklarationerna och
studerar notiserna om själva sakfrågornas utveckling.

Det är särskilt patetiskt att läsa de små beroende
flyktingregeringarnas trosvissa förkunnelse om hur de blint
litar på det oupplösliga samförståndet mellan alla stora
och små stater inom de Förenade nationerna. Och det
finns ju i och för sig kunniga och omdömesgilla svenska
politiska författare som deklarerar sin tro på att
bibehållandet in i efterkrigstiden av denna tillfälligtvis
tillkomna krigskoalition betecknar en ny princip i historien.

Den stora illusionen är en fosterländsk grundsats även
i England och Amerika. På något underligt sätt lyckas
den försvara en självständig tillvaro i människornas
sinnen vid sidan av en växande livlig förnimmelse av alla
de olösta intressekonflikterna, de pinsamma irritationerna
och den tilltagande pessimismen i fråga om freden. I
Sovjetryssland ställer man sig som bekant mycket mer
reserverad.

Vi gör klokt i att ställa alldeles klart för oss att de
numera nästan ett halvt hundratal små och stora, beroende
och oberoende stater som bildar "de Förenade och
associerade nationerna" för att använda den utförligare
officiella beteckningen, i verkligheten är förenade blott genom
en enda omständighet, nämligen att de vid skilda
tillfällen genom händelsernas gång råkat komma i krig mot
samma fiender. Bristen på djupare politisk och kulturell
enhetlighet och på gemenskap i intressen på längre sikt
döljs systematiskt i propagandan genom svepande
allmänna karakteristiker av nog så tvivelaktig beskaffenhet,
såsom t. ex. att de är "the peace-loving and democratic
nations of the world" — de fredsälskande och
demokratiska nationerna i världen. Den blygsammare sanningen
är dessvärre bara den att deras gemensamma fiender —
utom Finland — förvisso är varken fredsälskande eller
demokratiska.

Någon gång när amerikanska vänner talat alltför
högtidligt om de Förenade nationerna har jag skämtsamt
påpekat att detta förbund som klubb betraktat tydligen
inte varit särskilt nogräknat. Som villkor för medlemskap
har varken krävts förmögenhet, inkomst, bildning eller
ens god vandel och otadlig karaktär. Medlemskap är ju
rentav icke frivilligt och beroende av val inom klubben.
Medlemmarna har alla, en efter en, råkat komma med
genom att de utvalts av Hitler eller den japanska
krigsregeringen — jag bortsåg då från dominierna som följde
moderlandet och tog oemotsagd för givet att
Storbritannien och Frankrike ju icke gick i krig med Hitler för
Danzig eller korridoren eller överhuvudtaget för att
skydda Polen.

Detta bör alls icke tas som en kritik av de Förenade
nationerna. Det förhåller sig på ett mycket liknande sätt
med en annan brokig association som heller inte är
frivillig, nämligen Mänskligheten. Vi har visserligen litet
var i dessa år kunnat känna med den norske skalden som
klagade att han hamnat "paa fejl klode". Likväl kan ju
inget folk anmäla sitt utträde från planeten utan här
lever vi och får ta världen sådan den är.

Den stora fredsuppgiften är att skapa samförstånd
inom den synnerligen heterogena och delvis suspekta skara
av folk som bildar mänskligheten. Vi skulle ha kommit
mycket långt i dessa strävanden om verkligen ett
drägligt samarbete hade åstadkommits inom de Förenade
nationerna. För detta syftemål vore det en första
förutsättning om de tre stormakterna kunde göra upp
sinsemellan.

Samförstånd dem emellan är ett livsnödvändigt
önskemål. Den stora politikens uppgift är just att göra
önskemål till verklighet. Men den politiken tarvar mer än
trosvisshet. Den kräver ett modigt, ihärdigt och framför allt
intelligent arbete med att upplösa fördomarna och
intressekonflikterna. Och därvid får man inte börja med att
ta lösningen som en given sak. Man bör hellre börja med
att kallt kritiskt konstatera och analysera bristen på
samförstånd.

Vid sitt genomförande skulle en sådan politik kräva
<i>en viss storslagenhet i greppet, en viss vilja till
generositet.</i> Det olyckliga i situationen är emellertid att
nationerna och särskilt de stora nationerna i stort sett söker
förena den abstrakta illusionen om ett självklart
samarbete i efterkrigsproblemen med en småaktig
intressebundenhet så fort det kommer till konkreta frågor. Vi
har sett den saken rikligt illustreras i det föregående. Som
vanligt bedrar snålheten visheten.

Detta ohyggliga krig kostar rent faktiskt
mänskligheten miljarder varje dag, därvid oräknat vad det kostar
i spillda människoliv och sönderbruten människolycka.
Men när de ansvarstyngda regeringsrepresentanterna och
experterna möts kring förhandlingsbordet räknar de alla
i ören. De försvarar var för sig envetet sina små
särintressen och förlorar gemensamt det stora helhetsintresset.

Det finns ett slags oförstånd som är farligare och mera
bornerat än genomsnittsmänniskornas diffusa
okunnighet. Det är det slagets expertmässiga och
statistikunderstödda oförstånd som stater visar i internationella
förhandlingar. Jag tror det var det oförståndet som
profeten tänkte på när han sade att den Herren vill
förgöra slår han med blindhet.

Allteftersom nationalismen växer i alla folk tenderar
den nationella snålheten att stiga. Den ges också allt
större utrymme när folken börjar känna sig trygga
därför att segern för den egna sidan förefaller garanterad.
I allmännare form skönjer vi här mekaniken i den
politiska process varigenom mot allas innersta vilja fredens
möjligheter saboteras.

Låt oss emellertid återvända till huvudillusionen om
det orubbliga samförståndet inom de Förenade nationerna
och särskilt mellan de anglosaxiska stormakterna och
Sovjetunionen. Behovet att intellektuellt stödja denna
illusion framkallar en hel serie andra illusioner vilka liksom
alla misstag om den faktiska verkligheten vrider till
tänkandet och vanstyr det politiska handlandet.

En sådan opportun illusion är t. ex. föreställningen om
att Tyskland även efter kriget kommer att kunna förbli
aggressivt och oerhört farligt för hela världen. Den
slutsats man söker, är att av detta skäl alla stater måste
samverka för att kontrollera och hålla ner Tyskland. Man
når på det viset en förklaring för de nationella intressena
att skaffa sig militära stödpunkter, baser och strategiska
gränser. Naturligtvis rustar sig de allierade stormakterna
icke mot varandra! De rustar sig bara mot faran av
Tyskland och andra angriparmakter.

Denna illusion stödes dessutom psykologiskt av hatet
och hämndlystnaden i alla de djupt förfördelade
olyckliga grannfolken och av spekulationerna att få en
stödjande motivering för skadestånd och andra ekonomiskt
fördelaktiga arrangemang i fråga om Tyskland.

Professor Frank W. Notestein har genom oerhört
ingående befolkningsstatistiska utredningar utförda åt NF
visat vad man redan av mycket mer summariska insikter
borde kunnat förstå ändå, nämligen att Tyskland efter
det andra världskriget aldrig mer kan komma att bli en
angriparnation.<footnote>Huvudresultaten av Notesteins undersökning har i Sverige
refererats av Alva Myrdal i Aftontidningen den 2 februari 1944,
"Tyskland saknar folk för ett nytt världskrig".</footnote> Detta krig är faktiskt Tysklands sista
möjlighet att sträcka sig efter världsherraväldet. Det
kommer aldrig mer att kunna ställa upp en
soldatgeneration som på något sätt kan mäta sig med sovjetfolkens.

Tyskland kommer visserligen med all sannolikhet att
bli en fara för världen på många andra sätt. Det tyska
folket kommer att vara politiskt sjukt och länge förbli
sjukt kan man säkert förutspå, i synnerhet om de
opsykologiska undertryckningsmetoder skall brukas som just
motiveras av den här diskuterade illusionen. Det skulle
rentav vara underligt om inte Tyskland och stora delar
av den övriga europeiska kontinenten för långa tider
framåt bleve en enda jäsande andlig och politisk
smitthärd. Däremot kommer det icke att bli ett praktiskt
problem att hindra Tyskland från att ånyo gå till angrepp
mot världen.

Men om denna enkla sanning håller sig experterna och
förhandlarna i Washington märkvärdigt okunniga. <i>De
tänker på freden i krigets termer</i> vilket är ett
fruktansvärt misstag. Det är också så enkelt att samla de
Förenade nationerna mot Tyskland, överhuvudtaget är det
ju dessvärre alltid lättare att samla människorna <i>mot</i>
något än <i>för</i> något.

Samlingen mot Tyskland är emellertid rent faktiskt
den enda samverkan mellan de Förenade nationerna som
man hittills lyckats säkert etablera — alltså samlingen
i kriget. Det är bekvämt att söka lägga upp deras
samverkan efter kriget på samma grund. Men den grunden
är illusorisk vilket naturligtvis mycket snart kommer att
framstå klart när Tyskland är besegrat.

Har man då under tiden inte lyckats föra upp någon
annan grund för samverkan kommer den ofelbart att
spricka.

I efterkrigsdebatten talas det mycket om
erfarenheterna från förra fredsslutet och de mest betänkliga
principer motiveras på detta förtroendeingivande sätt. Det
tragiska med mänskligheten är emellertid att utanför ett
trångt område av exakt vetenskap och teknik nationerna
tycks ha ytterligt små förutsättningar att lära något alls
av den historiska erfarenheten. När erfarenheten
åberopas så är det nästan ofelbart frågan om farliga felslut.
Det är därför som åtminstone på det internationella
området det moraliska och politiska tillståndet i världen icke
tycks förbättras under generationernas gång.

Det sägs nu t. ex. att erfarenheterna från förra gången
visar att världsfredens problem icke skall angripas med
idealistiska principer. Man skall i stället gå praktiskt —
och underförstått tydligen cyniskt — till väga. Men det
är naturligtvis alldeles tokigt tänkt. <i>Felet förra gången
var inte att vi då var för idealistiska. Felet var i stället
att vi svek idealen. Och vi skulle sannolikt ha svikit dem
ännu värre om vi inte uttryckligen hade satt upp vissa
bestämda normer för vårt handlande.</i>

Riktigheten av denna kritik framträder tydligt om vi
gör en liten kort exemplifiering av de nya
handlingsnormer som på det viset nu ofta motiveras. Dit hör
således till en början den uttunnande förtolkning av the
Atlantic Charter som framför allt i Storbritannien gått
mycket långt.

Principerna i detta dokument skall till en början inte
tas för bokstavligt, sägs det, utan tydligen bara vara en
allmän söndagsreligion som man kan bryta emot när det
faller sig lämpligt. De skall vidare inte gälla
fiendefolken eller åtminstone inte kunna åberopas av dem.
De skall således egentligen bara avse reglerandet av
konflikterna mellan de Förenade nationerna inbördes, vilket
otvivelaktigt öppnar nya och förvånande perspektiv både
på deklarationen själv och det framtida världstillstånd
man numera tänker sig. Det var inte precis den tolkningen
som gavs deklarationen i dess första och egentliga roll att
göra amerikanerna beredda att gå in i kriget.

Motiveringen stärks ofta genom en mycket orättvis
kritik av Wilsons fjorton punkter och deras roll i det
historiska förloppet. Det börjar t. ex. bli god ton att
ställa sig kritisk gentemot den första mellankrigstidens
omsorger om de politiska minoriteterna. Men man måste
därvid ställa den frågan hur det kommer att se ut med
friheten i världen om man skall börja den nya freden med
cynism på den punkten.

Förtalet av Versaillesfreden sköts numera effektivt
av intellektuella i Amerika och Storbritannien. Man är
t. ex. ivrig att konstatera att mandatkontrollen över vissa
koloniområden inte fungerade väl och detta får vara ett
argument mot internationell kontroll av
kolonialimperialismen. Men för det första gjorde mandatsystemet på
vissa håll en hel del nytta som i den stora
balansräkningen inte skall förgätas. För det andra låg förklaringen
till att det inte fungerade bättre inte främst i systemet
utan i att det saboterades av de intresserade staterna.
Det stod inte nog makt bakom NF.

Jag har redan i andra kapitlet talat om det
illusionsbemängda förtalet av småstaterna. Det börjar nu bli
mycket vanligt att man betraktar Europas uppdelning
i självständiga småstater som en orimlighet för framtiden.
Man vänder sig mot Wilsons omsorger om nationernas
frihet och den internationella demokratin såsom mindre
realistiska principer vilka ligger i vägen för den nya
världsordningens uppbyggande.

Man tycks därvid inte förstå att en stor del av
förklaringen varför i gamla tider Storbritannien och sedermera
de båda anglosaxiska demokratierna haft en ledande
ställning i västerlandet varit icke enbart dessa staters
militära och finansiella makt, utan tillika och i sista hand än
mer att dessa stater stod som bärare av de liberala
idealen. Fortsätter utvecklingen i Amerika och Storbritannien
litet längre på den nya "realistiska politikens" väg kan
många minoriteter och hela nationer i Europa och många
kolonialfolk i de andra världsdelarna drivas att i fråga
om sina elementära nationella frihetsintressen sätta större
lit till det tidigare så misstrodda Sovjetryssland.

Wilson bekämpade också den hemliga diplomatin. Han
trodde som amerikan på folket och öppenheten inför
folket. Nu är det inte många i upphöjd ställning i
Amerika och England som förkunnar att det idealet har stor
bärkraft. Frågan lyser med sin frånvaro i den politiska
debatten. Vad som nu utvecklar sig är också en hemlig
diplomati och ett intrigspel som söker sin like i historien.

Den gamle historieprofessorn trodde dessutom på
rättsordningen. För honom gällde det att så snabbt som
möjligt överallt skapa en fast statlig och mellanstatlig
ordning efter kriget. Även det idealet har sjunkit i prestige.
I allmänhet tänker man sig nu att det skall få gå åratal
innan ett nytt fredsfördrag fastläggs och man visar
mycket litet intresse för hur de nya konstitutionerna skall
se ut. Avtal och internationella rättsregler bryts med allt
lättare sinne. Det börjar växa fram en farlig övertro på
vad man kallar en "organisk utveckling" i motsats till
Wilsons hårda principer.

Det är riktigt att stora delar av världen och särskilt
Europa efter detta krig kommer att vara så förstörda att
det helt enkelt inte går att snabbt få till stånd ett
formligt fredsslut, fasta statsbildningar och ordnade
rättsförhållanden. Men det farliga är den relativt vanliga
tillfredsställelse med att det kommer att förflyta en lång
rättslös tid varunder man kan laga efter lägligheten och pröva
sig fram. Risken är nämligen då att man gör fredskrisen
permanent. Innan människor vet var gränser går och
vad rätt som gäller kan näringslivet icke komma i gång.<footnote>Amerika mitt i världen, kapitel 10.</footnote>

Nu är det naturligtvis inte så många som hyser dessa
här kritiserade åsikter i den extrema form som de
återgivits. Men det är nog att de är tillräckligt många för
att utöva ett icke oväsentligt inflytande på opinionen.
Och ännu värre är det att den allmänna opinionen icke
minst bland experterna och statsmännen är i tydlig drift
mot allmän skepsis gentemot fasta moraliska principer
i politiken. Nazismen slås ned, men dess ande
marscherar på i historien.

Jag vill påstå att <i>idealtröttheten är en svaghet i själva</i>
<i>den mänskliga grunden till de nu pågående
efterkrigsförhandlingarna.</i> Den är kanske till sist den djupaste
orsaken varför man inte kommit någon vart. Det är just
emedan statsmännen och experterna oftast går till
verket utan hänförelse och höga mål som de så hjälplöst
faller ner i den nationella futtigheten, vilken i sin tur är
huvudförklaringen varför de stora gemensamma
intressena förloras medan var och en sitter och försvarar de
små nationella.

Det förefaller mig icke osannolikt att en framtida
kulturhistoriker som skall förklara varför freden förlorades
efter det andra världskriget kommer att lägga
huvudvikten vid denna moraliska faktor. Statsmännen vågade
inte ta de stora greppen och visa den befriande
generositeten därför att de inte längre trodde tillräckligt fast på
de ärvda västerländska idealen. Det olyckliga är att
ursprungligen folken själva kanske var beredda för en bättre
politik och ett annat öde.

Vad gäller Amerika synes mig detta vara
uppenbart. Jag visade visserligen i första kapitlet av denna bok
hur folkopinionen i Amerika nu blivit mycket mer
tveksam, orolig, pessimistisk och snål. Denna rörelse av
folkopinionen är naturligtvis nu en av de krafter som driver
den amerikanska politiken allt längre till idealtrötthet.
Men den har själv framkallats bl. a. just av utvecklingen
på den internationella politikens fält och särskilt av
bristen på statsmannaledning i idealistisk riktning. En annan
utveckling av både politiken och opinionen hade
måhända varit möjlig.

Amerikanerna blir heller aldrig nöjda med en fred
som komprometterar idealen. De kommer då att dra sig
tillbaka i isolationism vilket definitivt kommer att döma
freden förlorad.

Det internationella förhandlingsläget i
efterkrigsproblemen är alltjämt ytterligt labilt. Allt kan hända. Å
ena sidan finns fortfarande möjligheter till en storslagen
överenskommelse som skulle öppna möjligheter för
trygghet i världen, frihet och framsteg i alla land. Vi vet och
är i stort sett ense om vad en sådan lösning skulle
innebära och vad den kräver. Å andra sidan står risken att
vi misslyckas och att freden förloras.

Så mycket beror i dessa månader på vad amerikanerna
brukar kalla "intelligent and courageous leadership" —
intelligent och modigt ledarskap — något som de med
rätta tillmäter en utslagsgivande vikt i sin politiska teori
och praktik. Så mycket beror därför på Amerika som efter
Pearl Harbor tagit ledningen i den internationella
efterkrigsplaneringen. Det finns således anledning att nu till slut
göra några sammanfattande anmärkningar om den inre
politiska och ekonomiska utvecklingen i Amerika. Den
kommer nämligen att bestämma i vad anda och med vad
kraft Amerikas regering kommer att kunna handla.

Utsikterna är dessvärre inte ljusa. Genom hela detta
år kommer den amerikanska regeringen att vara tämligen
kraftlös redan av det skälet att det stundar till
presidentval och kongressval. Det är en icke oberättigad
anmärkning att för fyra år sedan ej blott Amerikas upprustning
med allt vad däri ligger i fråga om hela näringslivets
omställning utan även folkets moraliska förberedelse för
en realistisk inställning till krigsutvecklingen av Roosevelt
fick uppskjutas ett helt år av hänsyn till det förestående
presidentvalet. Denna gång är det fredens förberedande
som får vänta på ett val i Amerika. Och resultatet kan
bli än mer ödesdigert.

Som jag tidigare i denna bok visat, förstoras just detta
år denna så att säga normala kraftlöshet av ett ytterligt
olyckligt inrikespolitiskt läge. Kongressen har organiserat
sig till öppen konflikt med presidenten i alla frågor som
inte gäller krigets förande. Denna faktor väger tungt vid
förklaringen av varför de internationella förhandlingarna
i Washington hittills icke kunnat drivas med större
målmedvetenhet och varför resultaten blivit så magra. En
analys av valutsikterna leder tyvärr till den slutsatsen att
valet i höst sannolikt kommer att ge en kongress som är
lika konservativ och negativistisk i efterkrigspolitiken
som den nuvarande och måhända mera så.

Den allmänna opinionen befinner sig samtidigt i
utveckling mot en alltmera tvivelsjuk, pessimistisk och
nationellt egoistisk inställning i utrikespolitiken.
Utvecklingens riktpunkt är påtagligen en ny isolationism efter
kriget — icke en pacifistisk isolationism som under
mellankrigstiden utan en mot yttervärlden väpnad
isolationism med intresse för strategiska och imperialistiska
försvarspositioner runt hela jorden.

Denna opinionsutveckling fortgår i ständig
växelverkan med den desillusionerande gången av de
internationella förhandlingarna själva. Båda utvecklingarna synes
peka neråt och de förstärker varandra. Ju mer
resultatlösa förhandlingarna blir desto mindre stöd ger
opinionen en internationalistisk utrikespolitik. Men desto
omöjligare blir det då samtidigt för regeringen att ta de
initiativ och fatta de beslut som skulle kunna lyfta upp
möjligheterna att nå goda lösningar i den internationella
politiken. Vi skönjer här den art av kumulativa
orsakssamband som överallt i den samhälleliga mekaniken tenderar
att driva en utveckling, som en gång börjat, vidare i den
riktning den slagit in på. Socialvetenskapens allmännaste
lag är circulus vitiosus.

Med dessa politiska förutsättningar i Amerika och
denna tendens hos opinionsutvecklingen synes det
numera finnas föga skäl att hoppas på att en förlängning
av kriget skall väsentligt öka möjligheterna att nå en
tillfredsställande internationell uppgörelse. För ett år
sedan var det ju frestande att leka med den paradoxen
att man sade sig frukta att kriget skulle ta slut innan
vi var mogna för freden. Detta var ju t. ex. Willkies
tes i "<i>En</i> värld". Numera torde Willkie vid ett långt
krig endast knyta förstärkta farhågor för freden.

Beträffande den inre ekonomiska utvecklingen är
amerikanerna i allmänhet optimistiska. De tror som jag i en
tidigare avdelning visat, att de skall lyckas säkra en
stabil efterkrigskonjunktur på en hög produktions- och
sysselsättningsnivå och att de för denna politiks
genomförande är tämligen oberoende av omvärlden. Deras
optimism i detta hänseende är i och för sig en ogynnsam
faktor från internationell synpunkt.

I innevarande allmänna opinionsläge bidrar nämligen
amerikanernas ekonomiska optimism till att ge dem en
känsla av självtillräcklighet. De föreställer sig att deras
eget öde icke avhänger av världsutvecklingen. I de
internationella efterkrigsförhandlingarna känner amerikanerna
alltför mycket — trots allmänna konventionella talesätt
av motsatt innebörd — att hela problemet egentligen
bara gäller hur resten av världen skall kunna räddas
från kaos.

De är världens doktorer och välgörare. I viss grad
har de rätt till den positionen. De är stora och starka,
ekonomiskt och militärt. Och även när vi kritiserar
dem måste vi minnas att de genomsnittligt sett dock
sannolikt måste sägas närma sig problemen med både
mera klokhet och generositet än de flesta andra
nationer. Men deras misstag är att de själva innerst inne
känner sig säkra och oberoende. Detta är
stämningsunderlaget till den bryskhet varmed de ibland driver
sina egna lösningar och förslag i en anda av "take it or
leave it".

En rationell analys av den ekonomiska situationen i
Amerika visar nu att denna säkerhet är illusorisk.
Amerika går troligen mot en mycket orolig ekonomisk
utveckling efter kriget. Det är till och med sannolikt att
den amerikanska ekonomin inom en rätt kort tid faller
ner i djup depression med massarbetslöshet. Kanske skulle
det vara möjligt att förebygga en sådan katastrof och
stabilisera den amerikanska ekonomin på en hög
produktions- och sysselsättningsnivå. Men detta skulle kräva en
sådan efterkrigsplanering som i sin tur det politiska
maktläget förbjuder.

Konstaterandet att amerikanernas ekonomiska
optimism sannolikt kommer att visa sig ogrundad är
emellertid från internationell synpunkt bara en tröst för ett
tigerhjärta. Har vid krigets slut förhandlingarna i
Washington icke nått fram till sådana överenskommelser
mellan Amerika, Storbritannien och Sovjetunionen som
säkrar en tillfredsställande rättslig och ekonomisk ordning
i världen, och får då samtidigt Amerika egna svåra
bekymmer med sin ekonomi som i hög grad tar nationens
intresse i anspråk, så blir den omedelbara efterkrigstiden
sannerligen icke ett särskilt gynnsamt tillfälle för
återupptagandet av försöken att nå en stor internationell
uppgörelse. En depression i Amerika ökar därtill de
ekonomiska svårigheterna överallt i världen, kanske endast med
undantag för Sovjetunionen som har en nästan helt
oberoende ekonomi.

Nu kunde man måhända tänka sig att om hela världen
löper in i denna depression, alla stater därigenom skulle
få en handgriplig vägledning till nödvändigheten att göra
upp sinsemellan om en bättre internationell ekonomisk
ordning. Erfarenheten från trettiotalet talar emellertid
tvärtom för den förutsägelsen att förhandlingssituationen
då i stället blir särskilt låst och att alla enskilda stater
för att stabilisera sin egen ekonomi och framför allt
motverka massarbetslösheten drivs över i autarkiska
åtgärder som alldeles bryter sönder den internationella
ekonomin.

För Amerika självt är jag på något längre sikt icke
pessimistisk. En depressionsutveckling i Amerika kommer
förr eller senare att driva nationen till en ny New Deal.
Denna kommer sannolikt då att läggas betydligt
radikalare än trettiotalets och bör därför också ha
möjligheter att bli effektivare som ekonomisk politik.
Experter, politiker och allmänheten har genom krigets
finansiella fantasterier lärt sig kalkylera med mycket större
budgetbelopp än dem som var förvånansvärda på
trettiotalet. Den någon gång hörda åsikten att Amerika
under trycket av en depression skulle kunna drivas till
fascism tror jag inte alls på. Den amerikanska
frihetskärleken sitter djupt. Den är nästan primitiv.

För världsekonomin är det däremot svårt att hysa
samma optimism ens på längre sikt. För det första kan
skadeverkningarna på hela det internationella
ekonomiska systemet av en depression vara mycket allvarliga
och bestående. En expansionistisk politik i Amerika när
den sätter in, kan vidare ta sin tid innan den lyckas lyfta
den amerikanska ekonomin upp ur diket. Och det är
dessutom allt annat än säkert att en ny New Deal i Amerika
blir internationalistisk till sin inriktning.

Det är farligt för världen att Amerika liksom
Sovjetunionen verkligen är rätt oberoende av yttervärlden och
att utrikeshandeln för dessa länder inte spelar så stor
roll. Det är ännu farligare att åtminstone amerikanerna
i sina egna föreställningar överdriver sin
självtillräcklighet. Blir det depression i Amerika efter kriget kommer
den erfarenheten inte nödvändigtvis att lära om dem.
Depressionen kommer att närmast bero på och kunna
förklaras genom vad som hänt inom Amerika under kriget
och omedelbart efter kriget. I synnerhet om då hela
världsklimatet av depressionens nödtvång blivit
autarkiskt kan en ny New Deal i Amerika visa sig bli
nationalistisk.

Den gamla New Deal var det på flera områden, t. ex.
penningpolitikens. På handelspolitikens område var den
i stället svagt internationalistisk. Men förklaringen
härtill var måhända huvudsakligen Cordell Hulls eget
frihandelspatos. Detta var dock en mycket tillfällig
personlig faktor i den amerikanska politiken som kanske
inte har sin motsvarighet nästa gång.

Dessa perspektiv för den ekonomiska världsordningen
efter kriget är icke uppmuntrande. Jag har mot mina
avsikter förts till dessa pessimistiska slutsatser genom
studier. Jag tror de representerar en stor sannolikhet. Jag
menar att det är nyttigt och nödvändigt att vi svenskar
kallt räknar med dessa möjligheter när vi lägger upp våra
egna planer och handlingslinjer.

Men fortfarande är de blott möjligheter. Situationen
är labil och innesluter även möjligheterna för ett alldeles
motsatt förlopp. Historien är aldrig bestämd förrän den
är genomlevd. Den som icke fått sitt tänkande fängslat
i en trångt materialistisk historieuppfattning vet, att de
krafter och allmänna tendenser som en socialvetenskaplig
analys kan blottlägga och med viss säkerhet extrapolera
in i framtiden, kan komma att brytas genom mänsklig
tanke och vilja. Detta personliga moment i de närmaste
årens världshistoria kan av inga observationer och ingen
reflexion ännu avslöjas. Låt oss hoppas att det kommer
att bereda oss goda överraskningar.

V. SVERIGES INTRESSE

<h2>I VÄRLDSPOLITIKEN</h2>

Sveriges intresse i världspolitiken ligger klart. Vår
nation är internationalistisk. Vi eftersträvar en
rättsreglerad och demokratisk, överstatlig ordning i världen. Vi
vill ha trygghet för krig. Vi vill ha fri handel, ohämmade
kapitalrörelser, stabila valutaförhållanden och en
rationell arbetsfördelning mellan nationerna.

I en sådan internationell ordning vore vi för vår del
beredda att ta väsentliga inskränkningar i vår nationella
suveränitet.

Kunde det verkligen nås en internationell
valutastabilisering och kunde det byggas upp en internationell
organisation för penningpolitikens samordning, är vi
beredda att erkänna att frågan om valutakursernas läge är
en internationell fråga som bör bestämmas internationellt
och icke nationellt.

Skulle det vara möjligt att nå en internationell
uppgörelse i handelspolitiken som möjliggör en friare
handel, är Sverige berett att gå långt i fråga om att avstå
från friheten att nationellt reglera utrikeshandeln. En
internationell organisation för stabilisering av de
ekonomiska konjunkturerna kunde likaså räkna på Sveriges
lojala medverkan.

Vi skulle ingenting högre önska än en överenskommelse
om allmän internationell avrustning. Kunde freden
säkras, skulle vi med tacksamhet finna oss i en
internationell reglering av våra militära anordningar och deras
inordnande i en internationell polismakt.

Förutsättningen måste emellertid från vår synpunkt
vara en internationellt demokratisk världsorganisation.
Därmed menar vi icke, att icke stormakterna skulle
tillerkännas ett högre rösttal och ett större inflytande.
Annars vore det enligt svensk uppfattning knappast en
verkligt demokratisk ordning. Det vore än mindre
realistisk politik. Men vi måste fordra att de internationella
organisationerna byggs upp på rättens grund och att i dem
ges röst även åt oss liksom åt alla små stater.

Majoriteten av väljarkåren i Sverige tillhör ett politiskt
parti, det socialdemokratiska, som har internationalismen
som ett förpliktande traditionsarv sedan den tid då dess
åskådning först utgestaltades och programfästes. I all den
politiska fostran detta parti därefter genom två
generationer sökt ge det svenska folket har de
internationalistiska idealen varit en ständigt framhävd huvudsak.

Men i Sverige är internationalismen ingen partifråga.
Med undantag för några politiskt alldeles obetydliga
spillror av nationen vilka också ställt sig utanför
demokratins råmärken, är hela folket internationalistiskt.

Det ligger i sakens natur att just en liten nation — om
den vunnit den andliga mognad att den förstår sina egna
intressen — måste komma att göra internationalismens
ideal till sina. Vi kan aldrig frestas till politisk
militarism och ekonomisk imperialism. Våra intressen är så
uppenbart förbundna med fred, rätt, internationell
demokrati och fri handel.

Med den utveckling den moderna krigstekniken tagit
har en liten nation inget annat varaktigt skydd än
vördnaden i världen för rättens majestät. När avtal bryts och
internationella rättsregler åsidosätts, betyder det för oss
i Sverige en fara för vår existens som fri nation. Därom
är vi klart medvetna. Vi kan aldrig se opportunistiskt på
en dylik process till den internationella rättens
nedvärdering. Vi kan själva aldrig lockas att förgripa oss på
rätten för att vinna en än så stor tillfällig förmån.

Våra elementäraste intressen är på så vis nära
förbundna med den internationella rättsordningen. Vi
svenskar är så obotligt bestämda i den åskådningen även av
den orsaken att vi är en mycket gammal fri nation med
tusenårig nämndemannakultur och med legalismen
nedlagd som själva grundprincipen i vår samhällsbyggnad.
Vi kan med stolthet erinra oss att Sverige i den
internationella politiken även städse hävdat och främjat
rättsprinciperna. Genom att ha fått stå utanför kriget
har vi bättre skyddats från dess skadliga inflytande att
driva upp nationalismen.

Vårt ekonomiska framåtskridande bygger på
möjligheten att i fri konkurrens pressa våra
produktionskostnader och sälja våra exportvaror över hela jorden och
att köpa våra importvaror varhelst vi får dem billigast.
Råder det oreda och nationalistisk stelkramp i den
internationella ekonomiska samfärdseln pressas vår försörjning
och vår levnadsstandard desto hårdare eftersom vi är en
liten sjöfarande nation med stor utrikeshandel och
relativt små förutsättningar för ekonomisk självtillräcklighet.
Blir monopolism principen för världsmarknadens
reglering kommer vi att höra till de utsugna.

Det svenska folkets politiska insikter står relativt högt.
I många andra stater finns det visserligen ett
intelligensskikt av i utrikespolitiska frågor utmärkt väl orienterade
personer som vi i Sverige tyvärr i stort sett saknar. Men
vi saknar också de politiskt illiterata massorna i de flesta
andra land. Räknar vi genomsnittligt vet jag inget land
där allmänt sett den politiska bildningen står högre.

Då våra intressen således är entydiga och då folket
som helhet har ovanligt goda förutsättningar att begripa
sina intressen, kan den säkra förutsägelsen uttalas att
Sverige i efterkrigstiden kommer att vara
internationalistiskt och det svenska folket efter måttet av sina krafter
kommer att stödja strävandena att skapa en förnuftig
politisk och ekonomisk ordning i världen. Den ibland i
vår inre debatt uttalade farhågan att Sverige såsom en
slags förlängning in i efterkrigstiden av den under kriget
förda neutralitetspolitiken skulle komma att följa en
isolationistisk linje framstår helt grundlös.

Som jag ser saken finns det egentligen bara en
förutsättning varunder det svenska folket mot alla sina

294
intressen och sina traditioner skulle kunna drivas till en
isolationistisk inställning. Den förutsättningen vore att
Sovjetunionen så förgrepe sig på Finlands integritet som
självständig stat och fri nation att vi i Sverige bleve dömda
till rysskräck och rysshat. Från denna eventualitet
bortses tillsvidare.

Medan jag talar om våra intressen i internationalismen
kan det vara skäl att påpeka att denna inställning
särskilt i dess svenska gestaltning även är prestigeskapande
i världen. Det förhåller sig nämligen så att den
internationella rättens och frihetens ideal faktiskt är allmänt
erkända. De har hyllats och hyllas i dag i alla tal och
resolutioner i alla land. Det är detta som gett den tragiska
världsutvecklingen under den sista generationen dess
ironiska karaktär att man på alla håll i världen vetat bättre,
ibland även velat bättre än det som skett.

Men det har också betytt att ett land som Sverige sedan
länge värdestegrats just därigenom att våra intressen så
påtagligt är knutna till strävandena att skapa ordning,
trygghet och frihet i världen och att vi utåt även ständigt
stått för den internationalistiska ståndpunkten. Det är
denna intressebundna internationalism som tillsammans
med den relativt höga levnadsstandarden och kulturen
givit hela vår grupp av små nationer i nordvästra Europa
dess förnämliga särställning i världen.

Sveriges internationella prestige — som ju varit och
enligt min mening även i framtiden kommer att bli 

förhållandevis mycket hög när vi betänker vår litenhet —
beror således inte bara på vad vi gjort här hemma av
våra resurser och vårt inre samliv. Den beror också på
att hela världen säkert vetat att vi varit fredliga och icke
hotat någon, att vi obrottsligt hållit alla avtal, att vi
stött varje förnuftig ny ansats till den internationella
ordningens tryggande, att vi så gott vi kunnat stått emot
den internationella utvecklingen till autarki och förblivit
vad man utifrån betraktat som ett frihandelsland.

Ej blott på grund av stadfästa ideal och påtagliga
intressen utan även på grund av hänsyn till vår prestige i
världen är vi alltså bundna till internationalism. Med
allra största uppriktighet kan vi ställa oss på änglarnas
sida.

Men vi bör också göra klart för oss att just nu våra
möjligheter att tjäna internationalismens ideal är mycket
begränsade. Den åsikt som man ofta möter — och som
även författaren tidigare hyst — att vi borde träda i
snar kontakt med och delta i det internationella
planeringsarbete och de förhandlingar om efterkrigsproblemen
som äger rum inom de Förenade nationernas ram, saknar
verklighetsgrund.

Som jag tidigare visat är det en princip som både
stormakterna och småstaterna på den allierade sidan
verkligen lyckats av hjärtat förena sig om, att de neutrala

staterna skall strängt hållas utanför dessa internationella
fredsförberedelser. Vi är således befriade från plikten
att själva nu överväga om ett sådant deltagande skulle
vara förenligt med vår ställning till kriget.

Enligt min mening betyder emellertid detta ingalunda
att vi bör stå obekymrade inför detta arbete. Både i
eget intresse och för att i vår mån tjäna världsintresset
bör vi vaksamt och kritiskt följa vad som förbereds på
det internationella området. Vi bör studera problemen
och bilda oss ett självständigt omdöme om de olika
föreslagna lösningarna. Och vi bör ge öppet uttryck åt våra
meningar.

De svenska statsmakterna bör deklarera den
inställning vårt land intar till valutaproblemen,
kreditproblemen, handelspolitiken liksom till de internationella
rättsfrågorna. Så som allting nu flyter, ligger det i sakens
natur att dessa deklarationer dock måste bli av mycket
allmän och försiktig karaktär.

Men i en levande demokrati skall det finnas en
offentlig diskussion. I en demokrati ligger det en plikt på
meningsbildarna, de talande och skrivande i landet, att
långt innan tiden är mogen för statsaktioner förbereda
opinionen och även ge röst utåt för vad folket vill och
menar.

De internationella problemen blir härefter de allting
annat dominerande problemen i vår generation. 

Utrikespolitiken blir så mycket viktigare i framtiden. Summan
av allt det vi i Sverige kan göra för att säkra oss själva
och ordna upp våra egna inre förhållanden på bästa sätt
betyder inte stort för vad som kommer att hända oss i
jämförelse med verkningarna av vad som handlas och
händer utomlands.

I den meningen blir världen mycket mer
internationalistisk efter kriget och detta oavsett hur väl eller illa man
lyckas att bygga upp en tillfredsställande internationell
ordning. Det internationella beroendet har under
generationer långsamt stegrats genom transportteknikens och
krigsteknikens utveckling. Detta beroende kommer nu att
med explosiv våldsamhet slå ut i intensiv verklighet på
grund av det allmänna, starkt dynamiska nödläget i hela
världen som är krigets resultat och dessvärre ett resultat
som icke kan väntas vara snart övergående.

Insikten om det starkt ökade internationella
beroendet kan visserligen icke befria oss från plikten att sköta
våra egna inre angelägenheter så förståndigt som möjligt.
Vi har i själva verket ökade skäl att göra vårt allra bästa
i vår inre politik eftersom det kan gälla vår säkerhet
och ej blott vårt välstånd och vår kultur. Men vi har
skäl att rikta mycket mer av vårt intresse och våra
strävanden åt kringvärlden.

Vi behöver därför sätta av en större del av vår
intelligens för studier av de internationella frågorna. Hela vår
högre kultur och hela vår folkbildning måste omriktas.

Det är naturligtvis alldeles galet att vi i vår akademiska
forskning och undervisning praktiskt taget saknar t. ex.
nutidshistoria eller internationell rätt. Vi har för
närvarande inte ens förutsättningar att utbilda ett tillräckligt
antal unga personer tillräckligt väl för att fylla
betydelsefulla poster i de internationella organisationerna.

Vi svenskar har ett så särskilt starkt och positivt
intresse i en bättre världsordning och vår ställning utanför
konflikterna ger så goda förutsättningar för kylig
objektivitet att en svensk diskussion av världsproblemen, om
den bara lyftes upp till en högre intellektuell nivå, skulle
ha viktiga insatser att göra. Ibland skulle t. ex. svenskar
av dessa skäl ha lättare att äga genialiteten hos barnet i
sagan som vågar se och utropa att kejsaren är naken.
Just den internationella debatten, även på expertplanet,
har ju eljest av naturliga skäl en så olycklig benägenhet
att svepas in i orkeslös förljugenhet.

Av samma skäl borde vi svenskar ha lättare än de
flesta andra folk att verkligen känna oss som
världsmedborgare och att identifiera oss med mänsklighetens
intressen. Olyckan i världen är ju nationalismen.
Förhandlingarna leder ingen vart därför att var och en sitter
och håller på sitt lands särintressen medan alla
tillsammans förlorar det gemensamma helhetsintresset.

För oss svenskar är det så ovanligt uppenbart att <i>vi
aldrig i något sammanhang har ett politiskt särintresse
som rimligtvis kan mäta sig med vårt allmänna intresse</i>

<i>att det blir ordning, trygghet och frihet i världen.</i> Vi är
av vårt lands historia och våra yttre förhållanden
särskilt utvalda att vara världsintressets advokater.

För oss själva är det således rätt oväsentligt hur
detaljerna läggs upp i valutastabiliseringen. Vi skulle för egen
del kunna passa in oss i en Keynesplan eller en Whiteplan
eller vilken annan plan som helst. Vilken roll som
tillmäts guldet, vilka närmare regler som binder krediten
etc. är ur rent nationell synpunkt frågor på andra planet.

För oss är det enda viktiga att planen är förnuftig,
att administrationen läggs upp så att den fungerar
effektivt och att frågan utreds så, att ett förslag har en
rimlig möjlighet att bli accepterat av andra länder med mer
uttalade särintressen eller nationella fördomar. Vi har
med andra ord ett nästan rent sakligt intresse i
valutastabiliseringen.

Likadant är det med handelspolitiken. Vårt önskemål
är helt simpelt att kunna sälja och köpa fritt överallt,
att kunna ta frakter till alla hamnar. Vårt intresse är
spritt. Vi har inga kolonier och vill inga ha. Alla
marknader är för oss viktiga och ingenstädes kräver vi
överhand. Mot en rimlig organisation av råvarumarknaderna
som håller uppe och stabiliserar prisen och inkomsterna
i råvaruländerna har vi som köpare inga starka intressen,
i synnerhet som vi samtidigt är säljare av andra
produkter i dessa länder.

I flygtrafik och oceanfart är vår högsta chans att få
tävla i fri konkurrens. Den internationella organisation
som kan vara nödvändig bedömer vi uteslutande ur
synpunkten av om den är förnuftig och effektiv och om den
ger frihet för våra egna och andras krafter.

Våra relativt små särintressen är så särskilt obetydliga
i jämförelse med vår relativt stora andel i
världsintresset. För oss som liten nation bör det därför vara
naturligt att ge stämma åt den stora politiken. Stormakterna
är däremot fångna i särintressena och hela världen
omkring oss är dränkt i nationalism. Förhandlingarna blir
resultatlösa därför att där saknas det stora greppet och
den rationella generositeten.

Vi bör se vår chans. Vi bör spela vår roll och säga
våra repliker. Vi bör göra det även om det enda vi
vinner är den estetiska tillfredsställelsen och äran att ha
haft rätt.

Men vi bör göra alldeles klart för oss hur den värld
verkligen ser ut som vi spelar i. För en sådan lösning av
världsproblemet inom en snar framtid som är ens
någorlunda tillfredsställande är möjligheterna ytterligt små.
Det hindrar inte att vi bör stå upp för de riktlinjer som
följer våra med mänsklighetens samstämda intressen. Men
vi bör inte förutsätta framgång.


Författaren har aldrig varit pessimistisk om krigets
slutliga utgång. Men i fråga om freden har jag länge haft
dystra aningar:

"Det andra världskriget, när det är slutkämpat,
kommer att lämna oss i arv en söndersliten, nödställd,
upprorisk värld. Faran att freden skall förloras, sedan kriget
vunnits, är helt enkelt oerhörd. Objektivt bedömd är
måhända sannolikheten att vi i vår generation skall lyckas nå
en balans igen, mycket liten. Vi kanske bara befinner oss
i första femtedelen, räknat från 1914, av en era av
väldiga konvulsioner som genom varandra avlösande
kriser, revolutioner och världskrig under osägbara lidanden
för alla folk och förstörelse av vår kultur kommer att
totalt omgestalta de villkor varunder människor lever
tillsammans på vår planet. Men när vi lägger planer och
handlar, lyfter vi oss ju alla till den grad av tillförsikt
att vi trots allt förutsätter att det dock finns en chans
till samverkan, fred och tryggat framsteg — om vi bara
tänker igenom problemen rationellt och modigt. Men
första förutsättningen är att vi ser situationens hela
allvar."<footnote>"Tillbaka till internationalismen" i Första Maj 1943.</footnote>

Kriget är ett helvete, djävulskt över all beskrivning.
För människorna är det moraliskt nedbrytande i en grad
som få av oss har nog inbillningskraft att fullt fatta, än
färre mod att kallt se i ögonen.



Det finns en förståelig konvention att vi låtsas som
om lidandet luttrar och förädlar. Det är naturligt att vi
talar så när vi tröstar en sjuk. Men friska emellan vet
vi naturligtvis att, bortsett från enstaka undantag, det
alls icke är så. Vetenskapliga undersökningar
ådagalägger vad vi redan vet av alldaglig erfarenhet, nämligen
att genomsnittligt sett lidande tvärtom försämrar
människornas moral.

Den sjuke, den olycklige är oftast inte särskilt god
fastän vi av medlidande intalar oss det och framför
allt gärna vill säga det till honom. Harmoniska och goda
människor är i allmänhet resultatet av gynnsamma,
konfliktfria uppväxtvillkor, hälsa och framgång. Vi bevisar
alla att det är så vi egentligen menar, när vi lägger upp
villkoren för uppfostran av våra unga.

Den konventionella tanke som odlas i vår offentliga
diskussion att de ockuperade folken haft en erfarenhet
som lyft dem moraliskt är i allt huvudsakligt bara en
from lögn. Tyvärr, måste vi tillägga, ty fredsutsikterna
skulle te sig ljusare om lögnen vore sanning. Men en
sönderfallande rättsordning och tvånget att leva under
ständiga impulser att antingen anpassa sig efter eller
protestera emot en orättfärdig våldsmakt, en förlamad press
och en hämmad yttrandefrihet, stängda eller
korrumperade skolor, upplösta hem, brist, sjukdomar m. m. har
naturligtvis moraliskt skadat dessa folk för lång framtid.

De kommer att ha oerhörda problem att ens 

någorlunda återställa laglydnad, rättssäkerhet och social
ordning i sina stater. De har att omedelbart gripa in med
största allvar för att inte stora skaror av ungdom skall
gå ouppfostrade genom livet. De hemkommande
flyktingarna kommer att resa individuella och sociala
återanpassningsproblem om vilkas allvar få nu kan göra
sig en föreställning.

Dessa folk kommer att vara långt mera
nationalistiska i den negativa meningen av hätskhet mot
yttervärlden. De kommer däremot inte att vara mera
sammangjutna till nationell enighet som den konventionella
tesen lyder. Tvärtom kommer samhällslugnet att
upprivas av ett otal ouppgjorda, delvis mycket plågsamma
affärer mellan individer och grupper. Alla slags
splittringstendenser kommer att göra sig gällande.

De gamla politiska partierna är till stor del
komprometterade. I viss mån kommer hela den gamla
samhällsordningen att framstå problematisk. Även i de
traditionella demokratierna kommer det att få föras en hård
strid till försvar mot olika slags diktaturtendenser. Dessa
tendenser kommer att gynnas även av nödvändigheten
att i början använda irreguljära regeringsmetoder för att
säkra försörjningen och ordningen.

Under kriget och ockupationen har tvånget att sätta
in alla andliga krafter till försvar mot våldsmakten
förhindrat ett konstruktivt vidareutbildande av den
nationella ideologin och kulturen. De frigjorda folken har att

starta inte bara med ett skadat näringsliv utan även med
en skadad moral och en förkrympt andlig odling.

Jag är väl medveten om att det är grymt att
nedskriva dessa rader. De olyckliga folk som våldförts i
kriget behöver ju få tro att de dock vunnit något mera
än friheten tillbaka för allt vad de genomgått. Men
orden är sanna. Sanningen kan aldrig skada. Det är
illusionerna som ständigt för oss vilse.

Det sagda gäller även de krigförande nationer som
icke själva ockuperats av fienden, t. ex. britterna och
amerikanerna. Även där har skolor stängts, hem upplösts,
ordningen störts, kulturarbetet hämmats. Enskild heroism
och medmänniskokärlek får ett vidgat utrymme i en
nödtid, det är sant. Men det är en villfarelse att tro att
genomsnittligt något folk blir bättre eller klokare genom
kriget.

Det är med genomsnitt och summor socialvetenskapen
arbetar medan skalderna må förhärliga undantagen. De
skapar därigenom lyftande ideal som kan ha sin verkan
att i någon mån motverka det allmänna förfallet.
Socialvetenskapen försummar inte att iakttaga dessa
uppbyggande individuella anspänningar. De har sin betydelse.
Men de återspeglar inte sanningen.

Vanan att döda och dödas är asocial. Jag har sett de
blanka oroliga ögonen på de stackars brittiska och
amerikanska pojkar som nu skickas ut med bomblaster över

Europas städer. Detta krig är till sina metoder råare än
den intelligentaste förbrytare skulle kunnat drömma sig
in i. Handböckerna för kommandotrupperna överträffar
i sina vetenskapligt systematiserade anvisningar för
närkampen allt det mest sadistiska vi har i våra
kriminalmuseer. Ohyggligheterna är nödvändiga för att vinna
kriget. Men det kan icke ske ostraffat att nationerna sjunker
ner i tävlan om att överträffa varandra i barbari.

Krigets summa i alla land är brutna eller snedvridna
enskilda människoöden. Moralstatistiskt avtecknar sig
krigets resultat i brant stigande kurvor för alkoholism,
vålds- och egendomsförbrytelser, äktenskapsbrott,
könssjukdomar, prostitution och allmän liderlighet, homosexualitet
och all slags annan perversitet. Krig betyder inflation
och svarta marknader. Av de vanliga moralindices är
det visst bara självmordskurvan som sjunker.

Den inre demoraliseringen är en fruktbar jordmån för
irritationer utåt. Nationalhatet stiger i alla riktningar.
Som opinionsundersökningarna visar är för den
genomsnittlige amerikanske soldaten i Stilla havet japanerna
djävlar i människohamn. De primitiva stammar som
befrias är knappt mer än djur. I Afrika är "alla araber"
smutsiga och giriga. "Alla italienare" är korrumperade
och deras kvinnor lättköpta skökor.

Det är ingen konst att föreställa sig hur den
genomsnittlige amerikanske eller brittiske soldaten kommer att
se på "alla fransmän", "alla tyskar", ja, också på "alla

norrmän", "alla danskar", "alla holländare och belgare".
Hur å sin sida amerikanerna och britterna kommer att
uppfattas kan vi också förstå. Vid den europeiska
kontinentens återerövring och besättande kommer de framför
allt att skörda en allmän ovilja hos alla folk. Det
kommer att ta mycket lång tid att så småningom dämpa
denna ovilja.

Vi måste komma ihåg att även under fredliga
förhållanden turister ofta väcker antipati. Å andra sidan är
det knappast mer än en procent av befolkningen i de
högst kultiverade nationerna som har den förståndets och
hjärtats bildning att de kan resa i främmande länder och
komma att förstå och älska de folk som där lever.

Den genomsnittlige soldaten äger icke denna bildning.
De villkor varunder han reser är sannerligen heller inte
ägnade att främja goda mänskliga kontakter med de folk
han kommer i beröring med. Han kommer att återvända
till sitt land mera bigott nationalistisk än han
ursprungligen var och han kommer att tala av "erfarenhet". De
folk han lämnar kommer att ha ökade skäl till hätskhet
mot den nation han tillhör.

Låt oss inte i medlidande och medlevande i detta
olyckliga krig glömma vad vi alltid vetat och trott på,
nämligen att krig är ont, att krig inte bara är ruinerande
ekonomiskt och socialt utan nedbrytande moraliskt och
politiskt. Och låt oss inte falla offer för illusionen att

ur själva kriget och olyckorna skulle alstras uppbyggande
krafter.

Det finns en yrkesgrupp i Sverige som noga vet vad
jag här talat om. Det är militärerna såvida de fått en
tillfredsställande fackmannautbildning. Det är min
uppfattning att de ej blott skulle bidra till den allmänna
politiska bildningen i landet utan även mäktigt stegra
den beslutsamma enigheten omkring vårt eget försvar
om de ville ta bladet från munnen, lämna de
konventionella fraserna och tala om för folket vilket förråande
inferno det moderna kriget i verkligheten är och hur
lyckliga över alla mått vi svenskar kan vara ifall vi
lyckas ända till slutet stå utanför det blodiga eländet.

Vi bör till slut även befria oss från den lilla illusionen
att ens i Sverige kriget haft uppbyggande verkningar.
I förminskade mått har vi ju också i vårt land haft den
utveckling av de moralstatistiska kurvorna som jag nyss
berörde. Även i Sverige har den andliga odlingens
tillväxt något hämmats.

Den nationella enighet vi talar om är ett tvivelaktigt
värde. Väsentligen betyder den ju bara det självfallna
inregistrerandet av en gemensam stor fara och den
därmed följande avmattningen av vårt intresse för och
diskussion av våra inre kulturella och politiska problem.

Jag minns än den egendomliga effekt det gjorde på
mig när jag kom hem våren 1940 till den väntade
invasionen och hörde folkets ledare förkunna att "det är

högt i tak i dagens Sverige". Sanningen var naturligtvis
att det inte på mycket länge varit så lågt i tak i vår
nationella boning som just den sommaren.

När i Sverige till och med gamla pacifister nu lever i
illusioner om hur kriget självt öppnar en chans för de
uppbyggande krafterna i världen så beror det ju på
billigt önsketänkande. Blott genom anspänning av vår vilja
förmår vi som lever i denna svåra tid fatta den
gränslösa olyckan.

En del av förklaringen ligger också i att vi svenskar
känner ett dåligt samvete gentemot de stridande folken.
Också denna moraliska värdering är illusionsbemängd.
För vår krigs- och efterkrigsberedskap är det ett icke
oväsentligt önskemål att vi som svenskar stärker vårt
moraliska självförtroende. Med denna motivering skall
några kyliga observationer nu göras i frågan om
neutralitetens moraliska bedömning.

Det är sant att det är de allierade makternas seger i
kriget som räddar även oss från att lemmas in i Hitlers
nazistiska ordning. Men det är inte sant att de kämpar
för vår skull. Varken stora eller små stater har gått in
i detta krig för något annat intresse än sin egen säkerhet.
De allra flesta har kommit med helt enkelt därför att de
överfallits. Likhet i ideal och kultur gör att
västmakterna har vår innerliga sympati, bortsett från att vi önskar

dem seger för att en sådan utgång av kriget gagnar våra
nationella frihetsintressen. Men det är en helt annan sak.

Det kunde ha tänkts en internationell
säkerhetsordning som föreskrivit solidariskt försvar mot
angriparmakter. Hade den fungerat hade kriget för övrigt inte blivit
av. Nu fanns ingen sådan ordning. Felet var i första hand
stormakternas. Hur småstaterna behandlades åren före
katastrofen berördes i kapitlet om NF och IAO. Vi
svenskar skulle vara beredda att vara med om att
försöket gjordes om på nytt och att då sätta in även våra
krafter bakom försöket.

De ockuperade små staterna i Europa har vår alldeles
särskilt varma medkänsla. Vad jag nyss anmärkt om
ockupationens nedbrytande verkningar bör blott göra vår
medkänsla varmare. Vi borde känna oss lyckliga om vi
efter kriget kunde vara dem till hjälp. Men vi behöver
erinra oss att de inte lider för vår skull. Vi må beundra
många drag av mänsklig storhet i deras heroiska
försvarskamp mot den fientliga övermakten. Men vi har ingen
anledning att vända denna beundran i självförebråelser.

Ser vi nu nyktert tillbaka på de år som gått och
tänker vi oss själva in i de överfallna folkens öde, synes det
finnas föga skäl att anta att svenskarna skulle ha
försvarat sig mindre envist och tappert än polackerna och
grekerna, att svenskarna skulle ha visat mindre av
nationell motståndsvilja efter en ockupation än tjeckerna och
danskarna eller att svenskar genomsnittligt skulle ha stått

mindre raka inför exekutionsplutonerna än de därtill
utvalda fransmännen eller norrmännen.

Om alla dessa och andra nationer som fått samma öde
kan det vidare utan minsta tvivel utsägas att de med stor
glädje skulle ha följt vår politik om det varit dem
möjligt. Detta förnekas knappast av någon ansvarig
talesman för dem.

Vi svenskar kan med mycket gott samvete välsigna
det öde som låtit oss stå utanför kriget. Den fulla
insikten om krigets nedbrytande verkningar gör det
motiverat att vi med alla medel söker undvika att komma med
i kriget under dess fortsättning: <i>Sveriges mest omedelbara
intresse i världspolitiken är att ända intill krigets slut
bevara freden.</i> Låt oss vara uppriktiga och erkänna att
uppnåendet av detta mål vore värt även betydliga
moraliska kompromisser.

Vår regering har under de tunga åren 1940 och 1941
gjort kompromisser för att bevara freden. Jag tänker då
på transiteringen, ingreppen på tryckfriheten, en hel del
lagstiftningsåtgärder som visade alltför liten trohet mot
våra hävdvunna rättsgrundsatser o. s. v.

Författaren hörde till dem som då krävde en rakare
rygg i Sverige. För mig var dessa åtgärder betänkliga
främst ur den synpunkten att de verkade undergrävande
på vår moral och kultur. Flera av dem var dessutom
tekniskt, psykologiskt och juridiskt illa planerade och
oskickligt utförda. Det var dålig politik vilket sårade min 
högmodiga svenskhet. Någon moralisk skuld mot utlandet
har jag däremot aldrig känt på grund av svensk politik
under dessa år. Vad som var skadligt var framför allt
att regeringen ävlades att rationalisera vårt handlande i
stället för att ärligt tala om för vårt politiskt mogna folk
att vi handlade under tryck. Jag var emellertid väl
medveten om de oerhörda farorna och hur ansvaret tyngde
dem som bar det. Min kritik formulerade jag därför
med moderation.<footnote>Se Kontakt med Amerika, kap. 11, och Amerika mitt i världen,
kap. 4.</footnote>

När vi svenskar nu ser tillbaka på de gångna åren har
vi emellertid enligt min mening föga anledning till
självplågande ruelse. Nationer liksom människor får
bedömas i stort sett. Hur skulle eljest någon nation eller
individ förtjäna annat än förakt?

Även med allra hårdaste och enligt min mening
orättvisaste bedömning av vissa svaghetssynder under det
ständiga krigshotet från Hitler står sig Sverige gott i varje
internationell jämförelse. Tänk igenom Storbritanniens
politik under de sista tio åren. Eller Amerikas. Eller
Norges. Jag väljer då tre nationer bland dem vi mest aktar
och älskar.

Jämförelserna behöver inte utredas i detalj för att
slutsatsen skall vara klar. Vi må ha anledning att känna oss
ödmjuka inför idealen men sannerligen inte inför
världen sådan den är runtomkring oss. Den mera 
konstruktiva tanken bör vidare vara att nationer liksom enskilda
människor inte skall mätas efter sina svagheter, allraminst
efter sina hopsummerade begångna svagheter.

Ingen av oss som individer skulle orka leva vidare om
vi ständigt skulle bära med oss på ryggen alla våra gamla
synder. Vi begär alla att bli bedömda inte efter våra
misstag utan efter vad vi positivt uträttat i livet och vad
vi nu vill och förmår. I sista hand är det på sin
inställning till framtidens uppgifter som en frisk nation skall
bygga sin uppfattning om sitt eget värde.

Blott en fast vilja att sätta in sina svaga krafter i det
godas tjänst kan ge en enskild människa eller ett folk
frid med sitt samvete i denna nödtid. Inför
mänsklighetens måttlösa olycka blir en diskussion om skuld eller
skuldlöshet eljest bara billig advokatyr. Den oförlåtliga
synden vore självtillräcklig likgiltighet.

Dessa reflexioner kan vara ägnade att återställa vår
moraliska självtillit men de gör oss inte hoppfullare om
världen. I inledningen till detta kapitel har utförligt
motiverats att Sveriges politik efter kriget bör vara klart
internationalistisk liksom hittills. Men i den förvirrade
efterkrigstiden blir vårt mest omedelbara internationella
intresse helt enkelt att försiktigt lotsa oss fram från dag
till dag genom ett farvatten fyllt av stora faror och
oerhörda svårigheter. Mellan detta kortsiktiga intresse och

de tidigare berörda mera långsiktiga består emellertid
ingen intressekonflikt.

Vi har i själva verket inte ens opportuna skäl att
underlåta att enständigt deklarera de höga internationella
principer som är så särskilt klart motiverade av våra
nationella säkerhets- och välfärdsintressen. De är i en mycket
praktisk mening vår sköld även i närkampen. I den mån
stormakterna efter kriget kommer att söka undvika
direkta kränkningar av vår rätt och frihet beror det
nämligen till icke ringa del på deras respekt inför och dåliga
samvete gentemot dessa principer.

Vi bör räkna med ej blott att en allmän
internationellt demokratisk världsorganisation icke kommer till
stånd och blir funktionsduglig under en nära framtid,
utan även att de tre stormakterna icke kommer att kunna
nå en tillfredsställande samverkan med varandra.
Farligheten i vårt läge består icke minst däruti att vi kan
komma att inblandas i deras inbördes konflikter.

För Sverige är det ett viktigt intresse att sådana
konflikter i möjligaste mån undgås och att de kan lösas genom
fredliga medel. Ur svensk synpunkt måste vi därför av
hjärtat önska både att Amerika och Storbritannien skall
kunna nå en intim och friktionsfri samverkan i
världspolitiken och att ett förtroendefullt samarbete skall kunna
grundläggas mellan de båda anglosaxiska stormakterna
och Sovjetunionen. Det senare önskemålet är ett
livsintresse för Sverige eftersom vi eljest lätt kommer i 
skottlinjen mellan dem. Det förra önskemålets uppfyllande
är en väsentlig förutsättning för det andras uppnående.

Vi bör naturligtvis göra allt vad vi kan göra för att
främja en sådan enighet mellan de tre stormakterna.
Framför allt bör vi underlåta allt som skulle kunna
underblåsa deras rivalitet. I förra fallet är vår förmåga mycket
liten. Den bästa positiva tjänst vi kan göra
samförståndet mellan stormakterna är sannolikt att i vår offentliga
och vetenskapliga diskussion ärligt och sakkunnigt
klarlägga intressefältet och handlingsalternativen.

I senare fallet skulle vår förmåga kunna vara stor i
negativ riktning. Thomas Hobbes klarlade för många
århundraden sedan att fastän även den starkaste har
mycket begränsade möjligheter att göra gott i världen
så har till och med den svagaste nästan obegränsade
möjligheter att skada. Den principen bestämmer i själva
verket i mycket hög grad mänsklighetens tragiska historia.

Vår föresats att icke öka friktionsanledningarna mellan
stormakterna innebär i första hand ett bestämt avstående
från vår sida att söka vinna tillfälliga fördelar för vårt
land genom att utnyttja den ena stormakten i spelet mot
den andra. En sådan opportun linje för vår
utrikespolitik vore även på något längre sikt livsfarlig ur vår
nationella synpunkt, eftersom ju då och då stormakterna når
inbördes överenskommelser och därvid — om vi blandat
oss i spelet — kan riskeras med lättare samvete göra upp
affären på vår bekostnad.



Vi bör icke dölja för oss att om vi så avstår från att
leka med i stormakternas rivalitetskamp så innebär detta
i viss mening en fortsättning in i efterkrigstiden av vår
neutralitet under kriget. Att denna nya neutralitetspolitik
icke innebär en isolationism har tillräckligt tydligt
klarlagts i det föregående. Det innebär emellertid att <i>vår
internationalism blir ett helhjärtat medlevande blott i
sådana strävanden som gäller världen och mänskligheten
men icke i enskilda stormakters intressepolitik.</i>

För uppläggningen av denna <i>internationalistiska
neutralitetslinje för svensk utrikespolitik efter kriget</i> är det
en stor fördel att Sverige nu under kriget utesluts från
deltagande i de Förenade nationernas förhandlingar om
efterkrigspolitiken. Såsom dessa förhandlingar faktiskt
artar sig under krigets slutskede är det enligt min
mening ur svensk synpunkt en övervägande fördel att vi
icke är med och att vi får stå okomprometterade.

Det är sant att vi med våra internationalistiska
intressen och den ekonomiska sakkunskap vi kunde ställa till
förfogande kanske skulle kunna i någon ringa mån bidra
till att öka möjligheterna att föra fram förhandlingarna
till tillfredsställande resultat. Men vi bör inte överdriva
det inflytande vi skulle kunna utöva, så låst som hela
förhandlingsläget nu står. Och en väsentlig del av detta
inflytande skulle vi kunna utöva redan genom vår
offentliga och vetenskapliga diskussion, om denna kunde mera

inriktas på de internationella problemen och ges en högre,
mera kunnig och kritisk nivå.

Den internationalistiska neutralitetspolitik efter kriget
som jag här talar för, innebär en oreserverad anslutning
till alla rimliga strävanden att nå en lösning av
världsproblemen enligt de allmänt erkända internationalistiska
idealen rätt, frihet, ordning och säkerhet men en mycket
reserverad inställning till de särskilda stormakternas
intressepolitik.

Beträffande våra relationer med Amerika och
Storbritannien kan jag fatta mig kort. En stor och innerligt
erfaren överensstämmelse i kultur och ideal säkrar på ett
djupt mänskligt plan en omedelbar svensk förståelse för
dessa nationers strävanden och svårigheter. Våra
ekonomiska relationer med dessa länder är förhållandevis mycket
livliga och vi önskar att de skall förbli livliga. Vi vill
att de skall förbli reglerade genom internationella
rättsgrundsatser som överensstämmer med vår
internationalistiska grundsyn på den ekonomiska samfärdseln mellan
självständiga stater. Kulturutbytet har genom
århundraden varit betydelsefullt och i Sverige finns det en stark
vilja att få lära mera från den anglosaxiska världen.

I fråga om de nu upptornande politiska och ekonomiska
intressekonflikterna mellan Amerika och Storbritannien
hyser vi en uppriktig önskan att de kan lösas på ett 

konstruktivt sätt. Så länge de är olösta vill vi emellertid icke
engagera oss som hjälptrupper vare sig åt det ena eller det
andra landet.

<i>Sveriges allt överskuggande politiska intresse är
emellertid att nå intima och goda relationer med
Sovjetunionen.</i> Vi har under mellankrigstiden gjort många misstag
i våra förbindelser med detta land och det är en klen tröst
att andra länder, och i första hand Amerika och
Storbritannien, under denna tid gjort sig skyldiga till än värre
misstag.

Det är givet att våra strävanden att öppna livliga
ekonomiska förbindelser och kulturellt utbyte med och att
förvärva politiskt förtroende från Sovjetunionen skulle
kunna ha de allra bästa förutsättningarna om under
efterkrigstiden en intim samverkan komme att råda mellan å
ena sidan de anglosaxiska stormakterna och å andra sidan
Sovjetunionen. Detta förhållande ger i själva verket
Sverige ett alldeles särskilt stort intresse av att en sådan
samverkan kommer till stånd.

<i>Men även om så icke kommer att ske måste vi i
Sverige reglera våra förhållanden till Sovjetunionen. Detta
måste ske på direkt väg. Vi kan icke lita på de
anglosaxiska stormakterna som förmedlare.</i>

Man möter i Sverige understundom ehuru lyckligtvis
icke alltför ofta den föreställningen att vårt viktigaste
intresse efter kriget vore att nå intima relationer väster ut.
Storbritannien och Amerika skulle därefter skaffa oss

Sovjetunionens bevågenhet och i vidrigt fall stödja eller
rentav försvara oss mot Sovjetunionen. Detta är ett farligt
illusionstänkande som vi snarast möjligt måste befria oss
ifrån.

Det är nyss framhävt att naturligtvis bör vi ha goda
förbindelser väster ut. I och för sig föreligger därtill även
de bästa förutsättningar. Dessa förbindelser måste
emellertid redan i så måtto bli reserverade som vi inte vill
blanda oss i Amerikas och Storbritanniens inbördes
intressekonflikter. Men framför allt bör vi observera att
i synnerhet om dessa stater icke inbördes når en
någorlunda friktionsfri samverkan, det är troligt att
förhållandena mellan å ena sidan de anglosaxiska
stormakterna och å andra sidan Sovjetunionen icke blir helt
idealiska. <i>Med all sannolikhet har vi lättare att upprätta goda
förbindelser med Sovjetunionen på egen hand än med
hjälp av Amerikas och Storbritanniens förmedling.</i>

Särskilt bör vi en gång för alla göra upp räkningen
med den smygande spekulationen att Amerika och
Storbritannien skulle försvara oss mot Sovjetunionen. Ingen
nation går i krig för en annan nations skull. Och vi bör
icke begära det. Även bortsett från krig bör vi göra klart
för oss att Amerika åtminstone för en lång tid framåt
inte kommer att ta risker för att försvara några som helst
intressen på Europas kontinent. Storbritannien har
däremot egna politiska och militära intressen i Europa. Men
låt oss hoppas att vi inte hör dit.

Framtiden innesluter förvisso en möjlighet av ett tredje
världskrig som då skulle komma att rasa mellan de
anglosaxiska stormakterna och Sovjetunionen. Men låt oss om
denna eventualitet önska att världen måtte förskonas från
dess inträffande. <i>Och låt oss värna oss mot varje
förstulen tanke att vi skulle låta oss brukas till att bli de
anglosaxiska stormakternas uppmarsch front i norr mot
Sovjetunionen.</i>

Egentligen ligger det i den förkättrade rysskräcken
som ännu sitter kvar i stora delar av det svenska folket
en, visserligen förvriden, förståelse för detta
grundfaktum i svensk utrikespolitik att vårt dominerande intresse
är relationerna till Sovjetunionen. Många tecken tyder
på att den negativa rysskräcken hos svenskarna håller på
att vända sig i positiv samarbetsvilja.

Jag ser bara en enda stor fara för att denna
utvecklingsprocess hos det svenska folket kan brytas. Faran består
som redan sagts i den möjligheten att Sovjetunionen
så förgriper sig på Finlands integritet som självständig
stat och fri nation att svenskarna i medkänsla med
finnarna och i känsla av egen dödlig fruktan drivs till
isolering åt öster.

I Sverige har den stora majoriteten av folket stått
kritiskt mot Finland under hela det förlopp varigenom landet
sommaren 1941 bragtes i krig mot Sovjetunionen. Vi 

känner bättre än de flesta bakgrunden från mellankrigstiden
till vad som skett. Dit hör tysksympatierna inom
officerskåren, dit hör Lapporörelsen, dit hör storfinskheten som
ju även och icke minst vände sig mot finlandssvenskarna
och mot de dock så småningom alltmera resultatrika
försöken till en nordisk orientering av Finlands
utrikespolitik. Dit hör också Finlands misstänksamma isolering åt
öster. Dit hör tyvärr även det ryska angreppet 1939 som
bröt den utveckling mot nordism och demokrati som då
var långt kommen i Finland.

I denna vår har en nästan enhällig svensk opinion stött
strävandena att bryta den andliga isolering som finnarna
under trycket av sin krigscensur lever i. Vi har enständigt
rått dem att söka nå en överenskommelse med
Sovjetunionen som garanterar förtroende och vänskapliga
förbindelser i framtiden.

Men all vår klarsyn för den del i skulden som finnarna
själva bär för det läge vari de kommit, kan inte leda
oss att ursäkta ett utplånande av Finlands
självständighet och det finska folkets frihet.

<i>Skulle Finland underkuvas bleve det panik i det svenska
folket. Det mest oöverkomliga svårigheter komme att resa
sig för dem som i ett sådant läge skulle tala för
samförstånd och intima förbindelser med Sovjetunionen.</i>

Man kan spekulera över huruvida folkmeningen då
komme att kräva en bestämd orientering åt väster med
innebörd att vi skulle bjuda ut vårt land att bli 

västmakternas krigsbas mot Sovjetunionen. Eftersom
Amerika och Storbritannien i en sådan utveckling och efter
ett sådant dåd antagligen inte skulle stå med rena
händer, vore det lika sannolikt att det svenska folkets djupa
misstroende även skulle vända sig mot dessa länder —
vilket då för de flesta svenskar skulle innebära en
fruktansvärd desillusion, så villigt som de under kriget lyssnat
till den brittiska och amerikanska propagandan. Det
svenska folkets första slutsats kunde bli den rena
isolationismen — detta plus föresatsen att slopa alla våra sociala
reformplaner och endast inrikta oss ekonomiskt och
militärt på att rusta oss till tänderna för försvarskrig.

Vi vore då inne på en ödesutveckling hinsides alla
rationella överväganden. Om detta katastrof alternativ
kan en svensk patriot blott ha en tanke: Gud förbjude
att det inträffar!

<h2>I NORDEN</h2>

Sveriges intresse i Norden är i första hand att alla de
kulturellt nära befryndade små nationer här uppe i
nordvästra Europa som under kriget haft så tragiskt skilda
öden, efter kriget skall återfå sin fullständiga
självständighet. Därjämte finns ett svenskt intresse i en nordisk
samverkan.

Hur långt ur synpunkten av svenska intressen en
samverkan bör gå kan vara i någon mån problematiskt. Men
det torde vara givet att vi svenskar skulle önska
åtminstone en så intensiv samverkan som med hänsyn till
aktuella förhållanden i Norden och de begränsningar som
stormaktspolitiken kommer att ställa överhuvudtaget blir
möjlig.

Begreppet Norden är som alla dylika begrepp — t. ex.
Södern i Amerika — politiskt relativt obestämt. Norden
tonar av sig utåt yttervärlden.

För en svensk har således söder ut ej blott Danmark
utan även Holland en särplats i vårt intresse. Men
Holland har i det mesta sina egna historiska traditioner och
sina egna aktuella bekymmer utom Nordens ram och
för en svensk ligger Holland litet längre bort.

Väster ut tar vi av historiska och kulturella skäl alltid
med inom begreppet Norden inte bara Färöarna utan även
Island och Grönland vilka nu under kriget ockuperats
av amerikanerna med brittisk medverkan. Vi finner att
Walter Lippmann och andra amerikanska politiska
skribenter visar en tendens att spekulera om Amerikas
intressen på Island och Grönland ungefär i samma ordalag
som de talar om Filippinerna.

De stolta islänningarna vill emellertid återigen bli
alldeles självständiga efter kriget. De håller styvsinnat på
den med amerikanerna träffade överenskommelsen som
just har denna innebörd. I fråga om Grönland har den
frie danske ministern i Washington, Henrik Kauffmann,
för Danmarks räkning gjort ett mycket klart avtal om att
ockupationen skall upphöra efter krigets slut. Och i State
Department ger man bestämt besked att man icke har en
tanke på att icke uppfylla det. Den som lever får se.

öster ut har vi svenskar av liknande skäl en gammal
sympati för de små baltiska stater som frigjordes efter
Tsarrysslands fall: Estland, Lettland och Litauen. Men
Sovjetunionen har mycket bestämt förklarat att dessa
stater efter kriget skall höra till Sovjet. Flertalet svenskar
tycks ha resignerat i fråga om deras framtida
självständighet.

Vi har i själva verket resignerat mera fullständigt än
t. ex. amerikanerna. Som tidigare i denna bok påpekats,

har de baltiska staterna i amerikansk opinion fortfarande
en starkare ställning än vi vanligen föreställer oss här
hemma. Amerikanerna kommer att vara moraliskt
besvärade av ett överlämnande av dessa små nationer till
Sovjetunionen såvida det ej kan ske på sådant sätt som ej
blott formellt utan även reellt uppfyller principerna i the
Atlantic Charter.

När vi svenskar trots våra gamla historiska, politiska
och kulturella förbindelser med Balticum, i allmänhet
på denna punkt tycks ha valt att med sorg stillatigande
ge upp våra förhoppningar så beror det naturligtvis på
det starkare tryck varunder vi lever, på vårt livsintresse
att framför allt bevara Finland självständigt och vår
föresats att för framtiden bygga upp en grundval för
intima och förtroendefulla förbindelser med
Sovjetunionen.

Vi som är närmare skådeplatsen måste ju också säga
oss att det inte kan vara mycket kvar att hägna av dessa
från början bräckliga nationella kulturer när först
ryssarna, sedan tyskarna och nu snart ryssarna igen fått gå
fram över dem. Vi svenskar borde dock åtminstone visa
samma intresse som amerikanerna för de villkor i fråga
om relativ nationell autonomi som de skulle kunna
tillförsäkras inom Sovjetunionen.

Den ganska stora obestämdhet som råder i fråga om
begreppet Nordens närmare avgränsning behöver icke 
bekymra oss i det följande. Idealtypiskt är nämligen
begreppet bestämt nog och mitt helt principiella
resonemang kräver blott en idealtypisk bestämning av objektet.

De minimikrav på självständighet för Nordens fyra
huvudländer som är en förutsättning för problemets
diskussion i Sverige kan kort formuleras på följande sätt.

<i>Det är ett svenskt och nordiskt intresse att Nordens
gräns mot Sovjetunionen går på andra sidan ett fritt
Finland.</i> Detta konstaterande innefattar ingen fientlighet eller
misstro mot Sovjetunionen utan utsäger tvärtom en
viktig förutsättning från svensk sida för vänskapligt
förtroende. Det har ända fram till andra världskriget varit
Lenins och Stalins politik att undvika att skaffa sig
förtryckta och fientliga minoriteter inom unionens område.
Vi anser att denna politik varit mycket vis. På denna
punkt har vi ett nationellt intresse i att den fullföljs
även i framtiden.

<i>Det är vidare ett svenskt och nordiskt intresse att vi
inte skall möta Storbritannien på andra sidan Kölen.</i>
Denna utsago betecknar naturligtvis heller inte i ringaste
mån en ovänlig inställning till Storbritannien. Vi kan
försäkra britterna att om de avstår från att göra Norge
till ett nytt Portugal så uppfyller de icke blott ett
livsviktigt nordiskt intresse vilket vi tror även vara ett
världsintresse utan besparar sig själva många bekymmer

i framtiden. Norge som brittisk vasallstat betyder att
Storbritannien bygger strategiska fästen mot
Sovjetunionen vilket icke kommer att missförstås i Moskva.

<i>Det är slutligen ett svenskt och nordiskt intresse att vi
mot det sjuka Tyskland kan dra en karantänslinje som
går söder om Danmark.</i> Detta betyder icke att vi i
Norden icke vill ta på oss vår del i bördan för att hjälpa
till med den kulturella, politiska och ekonomiska
saneringen på Europas kontinent. Men vi menar att vi kan
göra det framgångsrikare ju mer vi själva håller oss
osmittade.

När jag har dragit upp de nordiska
självständighetskraven har jag av intellektuell renlighet formulerat dem
ur synpunkten av Sveriges intresse. <i>Första
förutsättningen för nordisk enighet och vidgad nordisk
samverkan är emellertid att dessa självständighetskrav delas av
vara tre grannländer själva.</i>

Med självständighet måste vi mena att de även
avhåller sig ifrån att ingå andra politiska och militära
allianser med stormakterna än de rent internationella. Ensidiga
allianser med en stormakt måste nämligen bland annat
med hänsyn till dessa staters litenhet och svaghet
innebära att denna stormakt bygger ut en intressesfär i
Norden vilket vore högeligen emot Sveriges intressen och ett
oöverkomligt hinder för nordisk enighet.

För problemet Nordens uppläggning ur svensk
synpunkt behövs blott ett ytterligare påpekande. <i>För oss</i>

<i>svenskar kan nordiskt samarbete icke vara en ersättning
för ett vidare internationellt samarbete och det får
naturligtvis än mindre vara en motsats till det.</i> För oss står
nordismen bara som en del av vår internationalism.

Nordismen innebär blott att vi gentemot våra
grannländer känner alldeles särskilda förpliktelser och att vi
i förhållande till dem ser alldeles ovanliga förutsättningar
att förverkliga våra internationalistiska ideal åtminstone
i rummet närmast omkring oss. En annan sak är att de
mycket mörka utsikterna för ett vidare internationellt
samarbete efter kriget vilka i denna bok skildrats,
förvisso gör nordiskt samarbete desto viktigare för oss
liksom för grannfolken.

Det har tidigare varit en del uttalanden från svenskt
håll som inte varit fullkomligt klara på denna punkt
om nordismens underordning under internationalismen.
Men de har varit fällda i den allmänna förvirring om
efterkrigsförhållandena som varit naturlig under de nyss
gångna åren. Praktiskt är de betydelselösa eftersom de
går alldeles stick i stäv mot nationens tydliga ideal och
uppenbara intresse.

Huruvida alla Nordens fyra nationer efter kriget
återfår sin självständighet eller icke, kommer i hög grad att
bero av stormakternas politik. Även antaget att vi alla
blir formellt fria nationer, kommer våra möjligheter att

få söka oss fram till vidgat nordiskt samarbete att bero
på stormaktspolitiken runtomkring oss. Vi bör inte göra
oss några illusioner på den punkten.

I Storbritannien och Amerika är man principiellt
inställd på att det i och för sig vore naturligt och nyttigt
om småstaterna vore självständiga och om de kunde samla
sig i naturliga kultur- och intressegrupper. Grundsatsen
står givetvis klarast då det gäller sådana områden av
världen där dessa båda stormakter icke känner mera
betydande egna militärpolitiska eller ekonomiskt
imperialistiska intressen. Respekten för de nordiska ländernas gamla
fria kultur är dessutom i Storbritannien och Amerika hög.

I dessa länder torde det även finnas mycken förståelse
för betydelsen ur mera allmänna synpunkter att det finns
ett block av självständiga men samverkande småstater
i Norden. Den gamla politiken med buffertstater mot
Sovjetryssland är skamfilad och i princip övergiven. Men
ändå har det för västmakterna liksom för Sovjetunionen
i och för sig säkert ett värde att ha ett självständigt
Norden mellan sina maktområden. Det är känt att både
Churchill och Roosevelt och bakom dem Foreign Office
och State Department hittills icke uppmuntrat
norrmännen och danskarna att avlägsna sig från Norden och söka
anslutning till västmakterna. Vad tidigare vissa norrmän
uttalat i denna riktning har varit alldeles på eget initiativ.

Likväl finns det naturligtvis en viss risk, i synnerhet
om utsikterna för ett gott samarbete med Sovjetunionen
mörknar, att åtminstone Storbritannien kan ändra
mening. <i>Det olyckligaste för Norden som överhuvudtaget
kunde hända vore givetvis om både Sovjetunionen och
Storbritannien sträckte ut sina intressesfärer i Norden,
över Finland respektive Norge och Danmark.</i> Då vore
Nordens splittring definitiv och Sveriges läge olidligt.

Sovjetunionen har tillsvidare visat en bestämd motvilja
mot att småstaterna i närheten av dess gränser sluter sig
samman. Ryssarna har fruktat att sådana allianser är
riktade mot dem och de har därvid tyvärr haft vissa goda
grunder att stödja sig på. Denna inställning från
Sovjetunionens sida torde i och för sig vara ett viktigt skäl för
yttersta försiktighet i fråga om nordisk samverkan,
framför allt vad gäller försvarsanstalterna.

Vad på längre sikt särskilt Sverige och Finland måste
övertyga Sovjetunionen om, är att vi menar allvar med
vår strävan att ha de bästa förbindelser öster ut och att
vi aldrig kommer att låta oss bruka emot Sovjetunionen.
Vår uppgift i detta hänseende komme dock att bli
ytterligt försvårad, om Norge och kanske Danmark vore nära
anslutna till Storbritannien.

Låt oss härefter lika kritiskt syna problemet Norden
inifrån. Bortsett från de yttre villkoren, vilka är
överhuvudtaget skälen och hur stora är de praktiska
möjligheterna för nordisk samverkan ur våra egna synpunkter?

Det utrikespolitiska skälet för nordisk samverkan
förefaller vid första påseende starkt. Utrikespolitiken kommer
efter kriget att betyda så mycket mer för våra
levnadsförhållanden. Världen har internationaliserats och
oavsett hur väl eller illa man kommer att lyckas med att
bygga upp en internationell ordning, kommer
mellanstatliga förbindelser att vara av en långt större vikt för oss
alla. Kunde de nordiska staterna uppträda som ett block
så skulle vi i många fall kunna tillförsäkra oss en
starkare ställning i alla slags förhandlingar och i de
internationella organisationer som kan komma att bildas.

Men för Norge — och möjligtvis för Danmark —
leker som vi vet i hågen en möjlighet att bättre kunna
tillvarata sina egna intressen genom att i stället söka en
fastare anknytning till Storbritannien. Eftersom vi inte kan
reflektera på en liknande linje skulle detta betyda att
våra vägar i utrikespolitiken skiljs åt.

Nu är det sannolikt att den norska flyktingregeringen
och allmänt norrmännen i utlandet som ju efter
ockupationen varit de som talat för landet, något överdrivit
entusiasmen för orienteringen åt Storbritannien. Det var
ganska länge förutspått att de skulle möta svåra
desillusioner i sina affärer med de anglosaxiska stormakterna. Vi
märker också en tydlig förändring i de norska
uttalandena. Kanske finner Norge sin väg tillbaka till helhjärtat
nordiskt samarbete.

För vår del bör vi svenskar redovisa att vi, även utan en
dylik bestämd orientering åt väster, sannolikt vid många
tillfällen skulle förmå tillvarata våra egna intressen bättre
genom att lita till våra direkta kontakter utåt. Men få
svenskar i ansvarig ställning skulle vara beredda att på
det principiella planet hävda den linjen i konkurrens med
nordisk samverkan därest förutsättningarna för en sådan
samverkan eljest är för handen. I många särskilda fall
kommer emellertid möjligheten att framstå frestande för
oss, i synnerhet om samarbetet inom ett nordiskt block
blir besvärligt.

Militärpolitiskt ligger förutsättningarna för nordisk
samverkan sämre till. Jag har nyss berört den ryska
misstron som ett viktigt skäl att blott närma oss detta problem
med yttersta försiktighet. Från denna faktor bortser jag
i det följande. Trots det finner jag saken tämligen
hopplös.

Ett fast försvarsförbund borde visserligen göra oss
samfällt starkare mot angrepp. Erbjöde sig möjligheten av
ett försvarsförbund hade emellertid vi svenskar att noga
överväga om vi för att vinna den större samlade styrka
vi som del av Norden gemensamt skulle besitta gentemot
en angripare, verkligen är beredda att påta oss den
stegring av våra förpliktelser i alla tre riktningarna som
försvarsförbundet skulle medföra.

Låt oss anta att vi skulle vara beredda att svara ja
härtill. För våra tre grannfolk reser sig två frågor. Är de 
beredda att ta vissa risker för vår räkning som pris för vårt
löfte om motsvarande bistånd? Vidare: är de beredda att
ta risker för varann inbördes — norrmännen för finnarna
och danskarna, danskarna för norrmännen och finnarna,
finnarna för danskarna och norrmännen? Ingen tvekar att
svaret åtminstone för den närmaste framtiden blir nekande.

Från norskt håll har vidare oavbrutet framhållits att de
icke kan känna sig säkrade på något annat sätt än genom
en militärallians med de Förenade nationerna eller med
stormakterna inom denna grupp. Norrmännen yttrar
själva aldrig ett tvivel på att dessa stormakter kommer
att hålla troget samman i framtiden. Den kritiske
observatören är naturligtvis då benägen att påpeka att i så
fall freden vore säkrad och Norge tryggt utan alla
försvarsförbund.

I verkligheten får vi emellertid tvärtom räkna med
möjligheten att efter kriget samarbetet kan brista mellan
de anglosaxiska stormakterna och Sovjetunionen och att
det kan bli mindre intensivt mellan Amerika och
Storbritannien. I realiteten betyder alltså den linje Norge stått
i färd med att välja att Norge gjort sig berett att ställa sig
under Storbritanniens beskydd. I synnerhet om Holland
och kanske Belgien skulle göra samma val kan Danmark
ävenledes komma att göra det.

För oss och naturligtvis för ett fritt Finland är en
sådan orientering utesluten av skäl som utvecklades i förra
kapitlet. Här brister således den nordiska enigheten i vår

centralaste fråga, den militära säkerhetsfrågan. Det är
också här möjligt att Norge kan komma att förändra
orientering. Om Norge efter kriget får en gemensam gräns
med Sovjetunionen kan detta kraftigt bidraga till att
sam tämma Norges intressen med Sveriges och det
framtida Finlands.

Tar vi så till slut hänsyn till att under åren omedelbart
efter kriget egentligen bara Sverige har en krigsmakt
som efter småstaters blygsamma mått kan bedömas såsom
betydande, så minskas naturligtvis i hög grad det intresse
vi svenskar kan ha i ett försvarsförbund med de andra
staterna. Då därtill — med undantag för Finland — de
andra nordiska staternas intresse i ett försvarsförbund är
ytterligt tveksamt eller rent negativt har vi åtminstone för
den närmaste framtiden goda skäl att helt avskriva
förhoppningarna om militärpolitiskt samarbete mellan
Nordens länder från listan på uppgifter för praktisk nordism.

Detsamma gäller tanken på ett nordiskt statsförbund.
Dess egentliga uppgift skulle ju vara att ge en fast ordning
för det utrikespolitiska och militärpolitiska samarbetet.
Ty det mesta av den inre politiken sköter vi bäst själva
var och en för sig.

Ett statsförbund skulle sannolikt vara det säkraste
medlet att blåsa upp friktionerna mellan de nordiska
nationerna till olidlighet. En trygg och hygglig svensk riksdagsman
som känner och uppskattar den fridsamma och på
konstruktivt arbete inriktade andan i vår lagstiftande 

församling, skulle nog förnimma milda rysningar vid tanken på
en församling där vi skulle ha tillökats med finnar och
norrmän. Och en liknande känsla skulle nog på sitt håll
en norsk stortingsman eller en finsk riksdagsman hysa.

En spjuver skulle måhända vilja inflika att litet mindre
fridsamhet kanske inte skulle enbart skada oss i vårt
parlamentariska arbete. Någon sanning kan det ligga i ett
sådant hävdande av friktionernas kult ur främjande kraft.
Men experimentet bör lämpligen prövas när nerver och
nationella emotioner är något lugnare än de kommer att
vara omedelbart efter detta krigs olyckor.

Vad gäller det ekonomiska samarbetet så är det ju en
känd sak att vår inbördes handel mellan Nordens länder
icke kvantitativt varit betydande. I mycket stor
utsträckning producerar vi samma slags varor vilka vi antingen
konsumerar själva vart och ett folk inom sin stat eller
säljer i inbördes konkurrens på världsmarknaden.

Men detta är delvis ett resultat av hur näringslivet fått
utveckla sig under inflytande av de nordiska staternas
nationalistiska politik. Den svenska industrin försvagas
emellertid högst väsentligt både som ren
hemmamarknadsindustri och i sin internationella konkurrenskraft av det
förhållandet att vår hemmamarknad är en för smal bas.
Detta gäller naturligtvis i ökad grad industrin i våra
än mindre grannländer. De organisatoriska och tekniska

tendenserna arbetar fortfarande till att oavbrutet
accentuera betydelsen av denna svaghet.

Det skulle således utan minsta tvivel vara i vårt
gemensamma intresse att genomföra en ökad arbetsfördelning
mellan Nordens länder, d. v. s. en ökad specialisering som
gjorde det i högre grad möjligt för våra olika industrier
att utnyttja hela Nordens hemmamarknad som
efterfrågebas. En sådan reform av Nordens industriella struktur
skulle för att få verklig effektivitet förutsätta ej blott
borttagandet av en hel del handelshinder som vi rest
upp emellan våra stater utan dessutom en enhetlig
ekonomisk politik inriktad på detta syfte.

Det är möjligt och måhända troligt att vi skulle kunna
vinna över svenskarna för en konstruktiv ekonomisk
nordism av denna art om den lades upp som en stor fråga
i den inre diskussionen och utformades på ett konkret
och praktiskt sätt. Kanske kunde danskarna även fås
att biträda en sådan linje, måhända också finnarna som
kommer att ha det ekonomiskt mycket svårt efter kriget.
I fråga om norrmännen framstår det mera osannolikt
att de skulle kunna göras intresserade för en dylik
politik. Men allting är relativt: redan ett förhindrande av
en ökad intranordisk protektionism bör betraktas som en
stor framgång för en rationell ekonomisk hushållning
inom Norden.

Något större möjligheter torde föreligga för ett
effektivare nordiskt samarbete på utrikesmarknaderna. Ett 

sådant samarbete förutsätter nämligen icke i samma grad
politiska beslut utan kan i stor utsträckning ordnas av
affärsföretagen själva eller deras organisationer vilka ju i
detta hänseende har mycket påtagliga gemensamma
intressen att tillvarata.

Den kanske viktigaste praktiska reformen till nordisk
enighet efter kriget vore tillskapandet av en gemensam
nordisk arbetsmarknad, alltså en nordisk medborgarrätt
som medgåve friast möjliga omflyttning inom Norden.
Folk med pengar eller särskilda talanger kan alltid välja
var de vill bo. Flyttningsspärrarna hindrar emellertid
folkets breda lager, arbetare och bönder. Därför är en
sådan reform även en reform i demokratisk anda.

Ingenting binder ihop regionerna ekonomiskt och
kulturellt så mycket som just friheten att flytta. Det är i sista
hand flyttningsfriheten som förenar Skåne och Dalarna
och som gör att vi i dessa landskap kan använda samma
slags pengar, att vi kan föreställa oss att vi talar samma
språk och att vi kan förnimma ett gemensamt intresse
över landskapsintressena.

Det finns svårigheter i vägen för en sådan reform men
de kan övervinnas. I alla dylika frågor bör vi svenskar
följa en generös linje och inte snålt hålla på reciprocitet
såsom nödvändig förutsättning för att för egen del
genomföra en nordistisk politik. För oss är det t. ex. i och för
sig fördelaktigt att låta danskar, finnar och norrmän
konkurrera fritt med svenskar om våra professurer vid

universitet och högskolor oavsett hur de andra nationerna
väljer att göra. Vårt intresse är ju främst att få de
dugligaste forskarna.

Om de andra länderna eller något av dem inte vill följa
oss borde detta inte få hindra oss från att vara förnuftiga.
Kravet på reciprocitet har blivit en fix idé i alla dylika
sammanhang. Det kan aldrig upprepas för ofta att i den
internationella politiken snålheten oavbrutet bedrar
visheten. Kunde vi lägga oss till med litet mera av generös
förnuftighet i vår praktiska politik i förhållande till de
nordiska grannfolken — och dessutom mer av kristlig
fördragsamhet och gott humör — betydde det mycket
mer än alla tal och föreningar för nordisk samverkan.

Det grundläggande gemensamma intresset i nordisk
enhet är emellertid kulturpolitiskt. Det kan ifrågasättas om
i det århundrade som nu följer, det överhuvudtaget
kommer att bli möjligt att uppehålla en hög nationell kultur
på en så smal befolkningsbas som 6 miljoner människor,
än mindre 2, 3 eller 4.

Det är med kulturen som med den industriella
produktionen: utvecklingen förstorar den svaghet som ligger i en
för smal bas. Forskningen och tekniken kräver i växande
grad en arbetsfördelning, en organisation och en apparat
som så små nationer icke har råd med eller ens
möjligheter till. Gör vi en internationell jämförelse och behåller

vår kritik kall är det nog tyvärr ganska uppenbart att vi
i alla de fyra nordiska länderna, trots stora framsteg och
lysande enskilda insatser, redan börjat sacka efter i
utvecklingen. Detta gäller icke minst inom
socialvetenskaperna men även inom naturvetenskaperna, medicinen,
juridiken och de humanistiska vetenskaperna.

Forskningen och tekniken är känsligare för denna
tendens än andra delar av de nationella kulturerna men något
motsvarande gäller mycket allmännare. Vad som hotar
oss är att vi relativt kommer att sjunka från en ledande
ställning i kulturutvecklingen. Utan att här närmare
kunna motivera mina påståenden vill jag dessutom ha påpekat
att i samma riktning verkar befolkningsutvecklingen i
Norden samt den växande utflyttning av den unga
intelligensen som i nästa generation kan förutses som resultat
bl. a. av de enormt förbättrade språkkunskaperna och
världens allmänna internationalisering. Alla dessa
faktorer verkar kumulativt och förstärker varandra.

Ett av de på lång sikt verksammaste medlen att stärka
våra kulturer inför dessa faror, som kommer att vara
mycket större än folk nu har fantasi nog att föreställa sig,
skulle naturligtvis vara att vi i Norden förenade oss i en
större enhet. All flyttning mellan våra länder, all
samverkan, alla kommunikationer verkar i denna riktning. Våra
kulturer är mycket lika och förenhetligandet kan ske utan
större våld. Det är naturligtvis bara en historisk 

339
tillfällighet att vi inte är ett och samma folk, talar samma
språk och identifierar oss med helheten i stället för med
delarna.

Där är vi äntligen framme vid kärnfrågan. <i>Den
politiskt betydelsefulla frågeställningen och även den
teoretiskt riktiga analysen måste gälla våra känslor för
varann.</i> När vi ända tills nu talat om intressena, så har
dessa intressen definierats under förutsättning att
medborgarna i vart och ett av de fyra nordiska länderna
identifierar sig snävt med blott sin egen nation men icke med
nationsgruppen.

Men låt oss hålla klart att intressena aldrig är objektiva.
Vad vi förnimmer vara intressen beror på med vilken
människogrupp vi identifierar oss i våra känslor. Intressena har
helt enkelt ingen realitet oberoende av känslobindningen.

Kände vi oss alltså som nordbor i stället för som
svenskar, danskar, norrmän eller finnar, så skulle vi
naturligtvis också ha ett klart intresse i en nordisk
utrikespolitik, försvarspolitik, ekonomisk politik och kulturpolitik
precis på samma sätt som dalkarlar och skåningar har
ett svenskt intresse vid sidan av eller rättare sagt över
sina landskapsintressen.

Denna fråga om känslobindningen är ett problem som
numera väl skulle kunna behandlas med exakta
vetenskapliga metoder. Då emellertid sådana undersökningar

inte är gjorda och inte kan göras nu under kriget i de
andra länderna får vi lita på våra allmänna iakttagelser
vilka alltid blir i viss mån osäkra.

Det vill förefalla som om den nordiska
känslobindningen kanske dock är relativt starkast i Sverige. Men den är
knappast så stark som man ibland skulle tro av vad som
sägs och skrivs offentligt. Den har utan tvivel stegrats
under krigets första skede beroende på deltagande och
medlevande i grannfolkens olyckliga öde.

Fortfarande är den delvis byggd på den lyckligares
litet dåliga samvete vilket blir en svag grund när
förhållandena normaliseras. Den är sedan ett år eller mer
uppenbarligen i sjunkande, beroende bl. a. på vad svenskarna
uppfattar vara de andra nordiska nationernas gensvar.

I Finland finns det ju sedan gammalt mycken antipati
mot Sverige och svenskarna vilket delvis beror på
dubbelspråkigheten och den inre nationalitetsstriden. Någon har
med en viss överdrift sagt att Finland är det enda land i
världen där Sverige är riktigt illa omtyckt. Den nordiska
inställningen efter kriget, om Finland förblir fritt fastän
Tyskland besegrats, kommer emellertid trots detta
sannolikt att vara stark och i själva verket nära nog identisk
med självständighetsviljan. Ett nära samarbete med
Finland lovar emellertid att bli rätt friktionsfyllt.

Den nordiska känslan i Danmark var likaledes och är
det väl än, ett sätt att uttrycka nationens
självständighetsvilja mot tyskarna. Den torde till stor del falla bort när

343
Danmark åter är fritt och Tyskland ofarligt. I vad mån
den nordiska känslobindningen kommer att förstärkas
eller i stället neutraliseras av den genom kriget ökade
nationalismen är ovisst.

Norges fall är mycket mera komplicerat. Norrmännen
är en ung nation och lever ett impulsivare utrikespolitiskt
liv. De bevarar vissa komplex anknutna till
unionsupplösningen 1905. Grönlandsäventyret och annat har hållit
inställningen till danskarna labil. Under kriget har de känt
sig ha vissa berättigade anmärkningar mot Sveriges politik.
Mot finnarna leker de, som nämnts, nästan krigstillstånd.

De har dessutom en hel mängd problem att göra upp
med sig själva. De säger sig att de gick sorglöst in i kriget
utan att alls ha tänkt på att rusta upp sitt försvar och
att de till och med inte lät krigets utbrott vara sig en
varning. De bebor Nordens mest lättförsvarade land men
erinrar sig att de inte ens hade ordnat rationellt för
mobiliseringen av den lilla försvarsmakt de hade. De minns hur
de kände sig säkra bakom sina fjordar och under sina fjäll
och att de inte ett ögonblick reflekterade på det förslag
till försvarsförbund med Sverige och Finland som bragtes
upp efter första finsk-ryska kriget och som diskuterades
några veckor till dess Sovjetunionen lade in sitt veto.

De tänker på mycket som hände under det osäkert och
äventyrligt improviserade försvarskriget våren 1940. De
minns hur sommaren 1940 stortingspartierna
underhandlade med tyskarna om anpassning och om kungens 
avsättning tills Terboven bryskt slog sönder leken och äntligen
lyckades sammangjuta nationen till enig motståndsvilja
genom att sätta Quisling som herre i landet.

Vi bör förstå att hela denna problematik måste på
välkänt sätt rikta intresset inåt. Den måste även i viss
grad fresta till en avledande aggressivitet utåt. Denna
psykologiska uppklaringsprocess tar sin tid. Någon
starkare samnordisk känsla kan vi knappast räkna på i Norge
förrän dessa emotionella komplex upplösts genom
förnuftsmässig analys. Och det kan ta lång tid.

Drar vi en sammanfattande slutsats från de här
uppradade mycket allmänna synpunkterna torde vi kunna
fastställa att det knappast finns förhoppningar om
uppbyggandet av någon mera fast nordisk samverkan
omedelbart efter kriget. Tillsvidare torde det vara realistiskt att
som vi nyss gjort diskutera de olika nationernas intressen
med antagande att intressena bestäms nästan helt och
hållet av en trångt nationell identifiering.

Vid diskussionen av problemet Norden får emellertid
ej glömmas att en viss och i själva verket relativt
betydande nordisk samverkan redan fanns före kriget.
Omedelbart efter krigets slut kommer undan för undan praktiska
frågor om ekonomisk samverkan att uppstå i fråga om
valutornas stabilisering, återuppbyggnadskrediter,
varuleveranser m. m. Dessa frågor anmäler sig i själva verket redan.

I synnerhet om den allmänna utvecklingen i världen då
går mot en mera autarkisk internationell ordning än före
kriget vilket dessvärre är mycket sannolikt, är det
troligt att vi alltmera drivs samman i de ekonomiska
frågorna. Det kommer därvid att grundläggas vanor som så
småningom gradvis kan föra oss mycket långt i fråga om
ekonomisk samverkan. Därigenom kommer en hel del
annan samverkan att också underlättas. I själva verket
är det på denna utvecklingens väg som ett ökat
realiserande av nordisk enhet ter sig möjligt.

I detta ekonomiska samarbete bör Sverige följa en
grundprincip, nämligen att handla generöst. Det kan aldrig
upprepas nog ofta att huvudfelet i all internationell
politik är småaktig nationell egoism. Det lönar sig inte att
hålla fullt så styvt på särintressena. Vi har hittills även i
de nordiska uppgörelserna varit alltför snåla.

Kanske skall vi hjälpas till större förnuftig generositet
i de nordiska förhandlingarna genom det ojämna läge
kriget försatt de nordiska nationerna i. De andra folken har
skadats svårt och lidit djupt medan vi fått behålla vår
fred, vår självständighet och i stort sett även vår
levnadsstandard. Om vi svenskar vid krigets slut fortfarande har
fått stå utanför, finns det därför en slags moralisk grund
för en generös politik. Och vi nordbor är liksom
amerikanerna fastän kanske inte i samma grad, lyckligtvis en
smula moralister även i politiken.

<h2>ATT ÖVERLEVA</h2>

Sveriges intresse i den farliga efterkrigstiden blir främst
helt enkelt att överleva. Alldeles som nu under kriget blir
vår angelägnaste uppgift att trygga vår existens som fri
nation.

I denna skrift har jag helt bortsett från de
utrikespolitiska och militära riskerna under krigets fortsättning. Jag
har talat om efterkrigstiden och tagit utgångspunkten i de
ekonomiska problemen. Till slut vill jag ha understruket
som en huvudslutsats från många spridda iakttagelser
överallt i de föregående kapitlen att <i>även om vi skulle
slippa att bli inblandade i kriget så kommer de närmaste
åren efter krigets slut att bjuda mycket allvarliga problem
för vår utrikespolitik, problem som i sista hand gäller var
nationella självständighet.</i>

Vi kommer med all säkerhet icke att ha en
tillfredsställande internationell säkerhetsordning att lita till. Vi
kommer icke att försvaras av någon stormakt och av hänsyn
till vår framtida frihet och säkerhet kommer vi icke att
våga begära ett sådant skydd. Vi kommer under dessa år
att få lita på oss själva liksom vi fått göra det under kriget.

Vi kommer därför dessvärre att ha behov av det
starkaste försvar vi rimligen har råd med utan att eftersätta
vår sociala och kulturella utveckling. Förhållandena kan
komma att bli så oroande att vi liksom nu under kriget
rentav blir tvungna att delvis godta ett sådant
eftersättande.

Det blir lättare att hålla det svenska folket samlat även
under efterkrigsåren kring denna försvarslinje om
medborgarna i allmänhet kan bli fast övertygade om att de
militärer som har ledningen i krigsmakten renhjärtat
avstår från alla kårintressen att hålla uppe apparaten för
dess egen skull och att de kommer att vara de första att
föreslå gradvis nedrustning om och när det blir möjligt.
Jag tror att vi har goda skäl att hoppas på att en sådan
inställning vinner inflytande bland militärerna.

I vår handelspolitik kommer vi under dessa år liksom
nu att tvingas driva en hård byteshandel, först för att få
in de importvaror vi behöver för att hålla produktionen i
gång, och sedan för att försvara de exportmarknader vi
måste ha öppna för att ha något att betala med. Vår
handelspolitik kommer att avvika lika mycket från det
frihandelsideal vi på längre sikt vill verka för, som vår
försvarspolitik skiljer sig från den totala nedrustning som
egentligen är vårt ideal.

Vi kommer sannolikt länge att ha behov av vissa
varuransoneringar. Vissa konsumtionsvaror kommer vi inte att
importera fastän vi kunde det, emedan vi behöver
tonnaget och valutan för syften som är viktigare för vår
produktion och sysselsättning. Vi kommer att liksom under
kriget ha anledning att sätta i gång ersättningsproduktion
för vad vi inte kan importera tillräckligt av. Är vi kloka
bör vi göra investeringarna nu för att vara bättre rustade
att möta efterkrigskrisens problem.

Hittills har våra ekonomiska planer i allmänhet ej
sträckt sig över själva krigskrisen. Det har gällt för oss
att så hushålla med våra lager, vår produktion och vad
vi kunnat få in utifrån att vi skulle komma igenom
krigstidens svårigheter någorlunda helskinnade. När
kriget toge slut skulle spärren åt väster falla och vi skulle
fritt kunna importera allt vad vi behövde.

Det har börjat gå upp för oss litet var att denna
fredsoptimism varit en felsyn. Det kommer att råda knapphet
i hela världen på många varor. Så som försörjningsläget
ser ut i alla Europas länder kan vi inte räkna på någon
prioritet. Vi får vara glada om vi inte utsätts för
diskriminering.

Vi riskerar att möta valutaspärrar, olika slags
internationella eller bara imperialistiska regleringar, krav på
krediter och kompensationer. Vi måste befara att våra
försörjningssvårigheter kommer att brukas som
tumskruvar på oss när det gäller att tvinga oss dit vi inte vill gå.

I detta kaotiska internationella handelskrig kommer vi
att stå starkare ju bättre rustade vi är att i sämsta fall
för en tid reda oss själva med ett minimum av tillförsel
utifrån. Samtidigt vill vi hålla i gång produktionen och
undvika massarbetslöshet. Och dessutom vill vi vara till
maximal hjälp för den ekonomiska återuppbyggnaden
i de krigshärjade länderna och särskilt i de nordiska
rikena.

Krigets slut betyder således för oss svenskar inte bara
att kaffet blir fritt — om det nu blir det vilket vi inte
sett än. Ej blott utrikeshandeln utan hela
produktionslivet kommer att ställa krav på statlig ledning och
reglering. Många i vårt land som inte tänkt igenom dessa
förhållanden kommer att vara överraskade att finna hur
lik krigshushållningen fredshushållningen blir i början.

Hur länge denna efterkrigskris kommer att vara kan
ingen nu säga, ej heller vad som kommer därefter. Det
är inte alls otroligt att efter ett eller två år utmärkta av
knapphet på importvaror men god efterfrågan på vår
export, det kommer en annan period när importvarorna
visserligen strömmar till fritt som under trettiotalet
medan en allmän världsdepression samtidigt trycker ner
våra exportmöjligheter.

*

Om vi så för att kunna överleva denna onda, hårda
tid som fri nation tvingas följa med i världens allmänna
drift mot militarism och autarki, låt oss likväl aldrig
godkänna dessa tidens förvända principer. Låt oss klart säga
ut att det är Hitlers anda som segrar sedan hans arméer
slagits ned och hans Gestapo förintats.

Låt oss hålla vårt förnuft kritiskt och oförvillat. Låt oss
bevara de internationalistiska idealen i våra hjärtan och
aldrig försumma ett tillfälle att verka för friheten, rätten
och den mellanfolkliga ordningen. Sanningen blir inte
mindre sann, rätten inte mindre rättfärdig därför att dess
röst är svag.

Det kan vara ett litet, gammalt folk förunnat att bli
ett salt i världen.

<h2>SAKREGISTER</h2>

A. F. of L., American Federation of Labor, facklig centralorganisation 88, 99, 91
Afrika 194, 195
Affärsbankerna, amerikanska 110—111
Aluminiumindustrin 118, 133, 160, 165
"Amerika mitt i världen" 19, 40, 50, 51, 104, 175, 194, 278, 312
Amerikansk demokrati 13, 72
Amerikansk idealism 46, 48, 49, 64, 70—71, 177, 277, 279
Amerikansk imperialism 46, 48, 282
Arbetsgivare — arbetare (kollektivavtal) 155
Arbetslöshetsunderstöd 148
Arbetslöshet 104, 105, 137
Arbetsstyrka, industriell 107, 134
Arbetsstyrka, total 104, 105, 137
Arbetsstyrka, i fredstid 131, 133—135, 137
Arbetsstyrka, kvinnlig 106
Arbetstid 106, 137
Argentina 208, 209
Arnold, Thurman 205
Atlantic Charter 47, 48, 70, 275, 325
Atlantic City-konferensen 37, 229, 253
Australien 208
Automobilindustrin 144—145, 146
Avenol, Joseph 250, 251

Balticum 48, 324—325
"Bancor" 180
Bankvärlden 188, 190, 198, 200, 201
Befrielsekommittén, franska 256
Belgien 195, 255, 265, 333
Blum, Léon 246
B. E. W., Board of Economic Warfare, Departementet för den ekonomiska krigföringen 32
Bolagsvinsterna 107—108, 140
Buffer stocks 206—207
Bombkriget 305—306
Byggnadsindustrin 135, 146—148
Byrnes, James F. 83

Cassel, Gustav 178
C. C. C., Civilian Conservation Corps 82
C. E. D., Committee of Economic Development 128
Chamberlain, Neville 42, 248
Churchill, Winston 9, 30, 42, 49, 225, 226, 245, 329
C. I. O., Congress of Industrial Organisations, facklig centralorganisation 88, 91
Combined Supply Boards 63, 66, 67, 231
Commodity Agreements 204
Commodity Arrangements 205
"Cost-plus"-klausulen 159
Council on Foreign Relations 57

Dalton, Hugh 246
Danmark 54, 323, 327, 333, 341
Davidson, David 178
Demokratiska partiet 77, 87—89, 95
Demokratiska partiet, Sydstaterna 80—82, 96
Department of Commerce, Handelsdepartementet 83
Department of Justice, Justitiedepartementet 165
Dewey, Thomas 97—100
Dixon, Frank M. 82
Dominierna 63, 232, 256

Eden, Anthony 49
Export and Import Bank 202

Fackföreningsrörelsen 90—93, 156
Familjelivets upplösning 14, 26
Farmarblocket 120
Federal Reserve Board, centralbanken 188
Finland 41, 48, 53, 54, 61, 237, 250, 295, 320—321, 325, 330, 333—334, 341
Flygbensinindustrin 160
Flygplansindustrin 132, 153, 160
Flyktingregeringarna 62—63, 68, 223, 226, 227, 231, 238, 268
Foreign Office 254, 329
Fortune, tidskrift 128
Frankrike 195, 240, 245, 246, 255, 265
Fraser, Leon 187
Fri företagsamhet 129, 130, 149
F. S. A., Farm Security Administration 82
Full sysselsättning 126, 130, 137—142
"Fyra friheterna" 31
"Fyra stora" 57, 229, 254
Förenade nationerna 57, 60, 73, 174, 199, 252, 253, 254, 258, 267, 268, 269, 270, 274
Försvarsförbund, nordiskt 332—334, 342

General Motors-koncernen 164
Greklandshjälpen 224
Grönland 324

Halifax, Lord 64
Handelspolitik, amerikansk 187, 215, 218—219
Hansen, Alvin 145, 148
Hemlig diplomati 73, 176, 277
Hilgert, F. 251
Hitler—Stalin-pakten 40, 44
Hobbes, Thomas 314
Hoffman, Paul G. 127
Holland 61, 68, 195, 229, 255, 265, 323, 333
Hoover, Herbert 37, 96
Hot Springs-konferensen 210—211, 252, 254
Hull, Cordell 32, 47, 65, 83, 215, 286—287

IAO, Internationella arbetsorganisationen 61, 240—263
Ickes, Harold 82
Indien 43, 194
Industrilöner 107
Institute for Advanced Study 251
Institute of International Studies, Yale University 57
Internationella domstolen i Haag 243, 258
Internationella Jordbruksinstitutet 210
Internationella veteavtalet 208
Island 324
Isolationism, amerikansk 23, 24, 27, 34, 41, 43, 48, 49, 65, 70, 72, 89, 257, 259, 280, 282
Isolationism, svensk 294—295, 315, 321
Italien 30, 132, 245, 247

Japan 69, 245, 247, 306
Japankriget 30, 149, 235
Johnston, Eric 127
Jones, S. H. 82
Jones, Jesse 31, 83
Jordbruket 115, 120—124, 135, 167, 211

Kanada 63, 90, 208
Kanadensiska valutaplanen 181
Kapitalbildning 104
Kauffmann, Henrik 324
Keynes, John M. 179, 185, 191, 206
Keynesplanen 178—193
Kina 35, 43, 57—58, 64, 132, 194, 196, 229
Koloniproblemet 29, 69, 195, 266, 276
Kommandotrupperna 306
Kommunismen, amerikanska 40—41, 45
Kongressen, amerikanska 84, 98, 77—81, 118, 123, 176, 199, 202, 281
"Kontakt med Amerika" 19, 312
Krigets sociala verkningar 302—309
Krigsförluster, amerikanska 25
Krigsindustrin 106, 133
Krigsindustrikontrakten 158—159, 164
Krigsmakten, amerikanska 26, 87, 94, 105, 131, 137
Krigsproduktionen 108—109
Krigsskulderna, världskrig I 197, 220
Krigsveteranerna 92, 148—149, 150, 155
Köpkraftsgapet 115, 118

Lapporörelsen 320
Lary, Hal B. 168
Lehman, Herbert 233, 238
Lehman-organisationen 228
Leith-Ross, Sir Frederick 227, 228
Leith-Ross-kommittén 227
Lend-Lease Administration 83
Lester, Sean 251
Lewis, John 88, 91
Levnadskostnaderna, amerikanska 113
Lindberg, J. 251
Lippmann, Walter 324
Litvinov, Maxim 42
Livingston, S. Morris 136
Livsmedelsblockaden 223, 227, 235—236
Livsmedelssubventioner 118—119
London City 184, 201
Loveday, A. 250
Låne- och uthyrningslagen 34, 36, 144, 187, 197, 220

Mac Arthur, Douglas 98
Maffry, August 168
Magnesiumindustrin 133, 160
"Markets after the war" 136—142
Mc Gill University 251
Medborgarrätt, nordisk 337—339
Minoritetsproblemet 238, 242, 276, 326
Morgenthau, Henry 84, 189
Moskvamötet, hösten 1943 47, 58, 182, 260
Myrdal, Alva 19, 273

N. A. M., National Association of Manufacturers, Amerikas Industriförbund 128, 216
Nash, Walter 63
Nationalinkomsten, amerikanska 103, 107, 137—138
Nationalismen 14, 174, 272, 304, 306—307
Navy Department, Marindepartementet 83
Nazism 9, 13, 204, 244, 247, 278
Negerfrågan 93—95
Neutrala stater 296
Neutralitet, svensk 309—313
New Deal 80, 81, 86, 90, 92, 103, 104—105, 285, 286
New York-konferensen 251
NF, Nationernas Förbund 61, 65, 240—263, 276
Non-interventionskommittén 247
Norden 10, 53, 238, 323
Norge 68, 223, 224, 225, 229, 255, 265, 312, 326, 330—334, 342—343
Norge, exilregering 52—54, 61, 331
Notestein, Frank W. 273
N. R. P. B., National Resources Planning Board 82
N. Y. A., National Youth Administration 82
Nya Zeeland 63

Ockupation, allierad 49, 273
Ockupation, tysk 302—305, 310
Office of the Coordinator for South-American Affairs 83
Office of Economic Warfare 83
Omställningsarbetslöshet 133—135, 152
O. P. A., Office of Price Administration, Amerikas Pris-kontrollnämnd 82, 83, 118
Opinionsundersökningar 18—19, 24, 87, 89—90, 120—121, 128—129, 144—145
O. W. I., Office of War Information, Amerikas Informationsstyrelse 82

Partiprisnivån 113
Pearl Harbor 19, 25, 36, 37, 41, 47, 176, 194, 257, 280
"Penningkrisens upprinnelse" 241
Peonage 123
Perkins, Frances 82
Philadelphia-konferensen 251, 261
Polen 47
Presidentvalet 85—100
Prisutvecklingen 112—119, 185
Propaganda, allierad 11—12, 14, 28, 73, 227, 233, 321
Produktivitet 103, 137
Pund-depreciering 184
Pund-dollarkursen 183—184

Quisling, Vidkun 343

Rayburn, S. 83
Realistiska politiken, den nya 56, 69, 176, 277
Red tape 226
Reklamen 27
Republikanska partiet 77, 79—81, 85—87, 96—100
Robbins, Lionel 206
Roosevelt, Franklin D. 31—34, 35—36, 41, 42, 49, 78, 80—84, 87, 88, 90, 95, 97—98, 123, 226, 245, 258, 329
Roosevelt, Theodore 97
Roper, Elmo 120
Rosenborg, A. 251
Räntenivån 111—112

Schacht, H. 247
Schweiz 61
Selborne, Lord 225
Sjöfart 67
Share croppers 122
Skeppsbyggnadsindustrin 132, 153
Småföretagare 162—166
Socialförsäkring 150
Sovjetunionen 9, 29, 33, 34, 39—50, 58, 61, 64, 71, 125, 132, 182, 185, 194, 196, 201, 222, 229, 232, 242, 243, 248, 250, 251, 254, 256, 259, 260, 261, 266, 269, 277, 286, 295, 314, 317—321, 324—326, 329—330
Spanien 247
Sparande, Amerika 115—117
Stalin, Joseph 42
Stassen, Harold 98—99
State Department, Utrikesdepartement 32, 49, 51, 56—57, 188, 254, 324, 329
Statsfinanser 109—110, 150—151
Statsskuld 110
Statsägda fabriker 159, 163
Statsägda lager 157
Storbritannien 8, 29, 33, 34, 37—39, 44, 59, 61, 64, 71, 90, 175, 183—185, 186—187, 190, 195, 198, 201, 206, 209, 217—218, 221, 223, 225, 229, 231, 235, 236, 240, 245, 246, 247, 256, 265, 275—276, 305, 312, 314, 316—319, 326, 329—333
Stormaktsimperialism 56—74, 229, 236, 253, 258
Stålindustrin 118, 132, 133, 160
Supervisory Commission 251
Sverige 11, 51—55, 60, 61, 67, 126, 186, 225, 250, 251
Sveriges intresse 16—17, 192, 203, 214, 222, 237, 262, 323
Sydamerika 30, 62, 66, 194, 196, 230, 235, 255, 266
Syntetiskt gummi 118, 132, 160, 216

Taft, Robert 259
Terboven, J. 342
"Tillbaka till internationalismen" 302
Time, tidskrift 12
Times, tidning 49
Transiteringen 311
Treasury, Amerikas finansdepartement 84, 118, 188, 189, 191, 192, 193, 199
"Tre stora" 58, 264
Turkiet 224, 241
Tyskland 50, 59, 69, 125, 196, 217—218, 224, 241, 242, 245, 272—274

"Unitas" 180
U. N. R. R. A., United Nations' Relief and Rehabilitation Administration, det internationella nödhjälpsorganet 37, 59, 143, 157, 223—239, 253, 254
U. S. Chamber of Commerce, Amerikas Handelskammare 216
Utrikeshandel, Amerikas 168—170, 197, 216—217

Wallace, Henry 31, 82, 83, 96
Vansittartism 10, 50
"War centers" 153
War Department, Krigsdepartementet 83
Welles, Sumner 32, 65, 83
Verktygsmaskinindustrin 132, 160
White, Henry D. 189, 191, 192, 199
Whiteplanen 178—193
Vichy-regeringen 250, 255
Wicksell, Knut 178
Willkie, Wendell 77, 89, 92—93, 96—97, 282—283
Wilson, Woodrow 32, 70, 73, 257, 259, 276—277
W. M. C., War Manpower Commission 83
W. P. A., Work Progress Administration, Amerikas Arbetsmarknadskommission 34, 82
W. P. B., War Production Board, Amerikas Industrikommission 83
Världsorganisation 249, 259, 262, 264—266, 292

Österrike 241, 247


<i>Gunnar Myrdal</i>

VARNING FÖR FREDSOPTIMISM

Gunnar Myrdal känner Amerika. Hans nyligen utkomna
mäktiga arbete, <i>An American Dilemma,</i> har redan i Amerika
mycket allmänt hållits som den tredje klassiska analysen av det
amerikanska samhället efter Alexis de Toquevilles och James
Bryces berömda arbeten under förra seklet.

Till nyåret kom professor Myrdal återigen hem från Amerika
— för tredje gången under kriget. Denna gång var det Amerikas
ställning i världspolitiken som hade varit det närmaste
föremålet för hans studier. I denna bok har han för den svenska
allmänheten sammanfattat huvudresultaten av sin analys, som
omfattade den aktuella inrikespolitiska situationen i Amerika,
den ekonomiska utvecklingen och konjunkturutsikterna, den
amerikanska nationens inställning till efterkrigsproblemen och
de internationella förhandlingarna. Framställningen vidgar sig
till en allmän rundmålning av utsikterna i fråga om den fred
som skall komma. I sista avdelningen om <i>Sveriges intresse</i> drar
han så mot denna bakgrund upp riktlinjer för den svenska
utrikespolitiken under efterkrigstiden.

Boken, som får ökad vikt genom författarens ställning som
ordförande i kommissionen för ekonomisk efterkrigsplanering,
förtjänar att läsas och begrundas av alla medborgare, som söker
orientering om de framtida internationella villkoren för Sveriges
ekonomi och politik.

*

<i>Alva Myrdal och Gunnar Myrdal</i>

<sp>KONTAKT MED AMERIKA</sp>

"Till bokens värdefullaste egenskaper hör, att den på ett utmärkt
klargörande sätt utreder sammanhanget i så mycket som synes oss obegripligt
motsägelsefullt i Förenta staternas liv... Just såsom icke blott instruktiv
utan även väckande tankeställare på många områden är deras bok alldeles
förträfflig."
<tab><i>Gustaf Stridsberg i Sv. D.</i>

<sp>ALBERT BONNIERS FÖRLAG</sp>
<i>Pris 7: 50</i>
