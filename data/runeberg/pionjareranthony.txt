<h1>SUSAN B. ANTHONY</h1>

<h2>AMERIKAS GRAND OLD WOMAN</h2>

<h2>INNEHÅLL.</h2>

<table o>
<td r>1.<td>Amerikas ”grand old woman”<td r>3
<td r>2.<td>Susans ungdom<td r>3
<td r>3.<td>Oväntat inträde i det offentliga livet<td r>7
<td r>4.<td>Nya anledningar till harm<td r>10
<td r>5.<td>Bloomerkostymen<td r>12
<td r>6.<td>Kamp för de svarta och för samskoleidén<td r>13
<td r>7.<td>Miss Anthony och hemmet<td r>15
<td r>8.<td>Samarbete med mrs Stanton<td r>16
<td r>9.<td>Mod i striden<td r>17
<td r>10.<td>Nya arbetsfält och stora sorger<td r>19
<td r>11.<td> Mr Train och ”Revolutionen”<td r>23
<td r>12.<td>Landsföreningen för kvinnans rösträtt bildas<tab><tab><td r>26
<td r>13.<td>Annat ljud i pipan<td r>27
<td r>14.<td>Susan B. Anthonys ”amendment”<td r>28
<td r>15.<td>Försök att få rösta<td r>29
<td r>16.<td>Kvinnornas rösträttshistoria<td r>31
<td r>17.<td>Resa till Europa<td r>31
<td r>18.<td>Miss Anthony vorden populär<td r>33
<td r>19.<td>Eget hem vid 71 år<td r>35
<td r>20.<td>Rosor på vägen<td r>36
<td r>21.<td>Outtröttlig<td r>37
<td r>22.<td>80-årsdagen och fortsatt arbete<td r>41
<td r>23.<td>Bevistar I. W. S. A:s kongress i Berlin<td r>42
<td r>24.<td>Alltjämt agitationsresor<td r>43
<td r>25.<td>Slutet<td r>45
<td r>26.<td>Vid graven<td r>46
<td 3>
<td 3 c><i>Använd litteratur.</i>
<td 3><tab><tab>S. Anthony: History of Woman Suffrage vol. I—IV.
<td 3><tab><tab>Ida Husted Harper: Susan Anthony vol. I—III.
<td 3><tab><tab>Anna Howard Shaw: A. Pioneer.
</table>

*

<small>Stockholm. Alb. Bonniers boktryckeri 1920.</small>
<chapter name="1. Susan B. Anthony, Amerikas ”grand old woman”">
<h2>1. Susan B. Anthony,</h2>
<table o>
<td c>Amerikas ”grand old woman”.
</table>
<sp>Susan B. Anthony</sp> har blivit kallad »1800-talets
största kvinna», »Amerikas grand old woman»,
»Kvinnorörelsens Napoleon», »Rösträttsrörelsens polstjärna»,
»Republikens drottning» o. s. v. Detta låter överdrivet för den
som är främmande för miss <sp>Anthonys</sp> livsgärning, men
studerar man hennes storslagna liv i rösträttslitteraturen
och i de biografier<footnote>Särskilt <sp>Ida Husted Harpers</sp> stora biografi i 3 volymer.</footnote> som äro skrivna över henne, så
övertygas man snart om hur välförtjänta dessa superlativa
epitet äro.

Det skall helt visst befinnas omöjligt att uppleta någon
annan världsbekant kvinna som har sådana ledaregåvor,
sådan titanisk kraft och sådan nobless i karaktären som hon,
eller någon som har en så vidsträckt och mångsidig
verksamhet som hon under absolut självuppoffring i modig
kamp för mänskligheten, och detta under ett helt liv ända
in i döden vid den höga åldern av 86 år. Lika omöjligt
vore det att uppvisa någon kvinna med samma
arbetskapacitet och ett ens tillnärmelsevis jämförligt resultat
av sitt arbete.

*
</chapter>

<chapter name="2. Susans ungdom">
<h2>2. Susans ungdom.</h2>

<sp>Susan B. Anthony</sp> föddes i Adams i Massachusetts
15 febr. 1820. Den förste kände av familjen Anthony
var född i Köln, bodde i England på Edvard den sjättes
tid och blev den främste gravören vid kgl. myntet. En av
hans avkomlingar — stamfar till <sp>Susan</sp> — flyttade 1634
till Amerika. <sp>Susans</sp> förfäder tycks i regel ha nått
hög ålder och haft talrik avkomma. Hon själv var den
andra i ordningen av åtta syskon.

Fadern, en högt aktad kväkare, ägde en farm, en liten
textilfabrik och en handelsbod. Han hade nått ett
välstånd som satte honom i tillfälle att ge alla sina barn god
undervisning i en privatskola hemma. Hans önskan var
att döttrarna skulle få lika god utbildning som sönerna för
att kunna försörja sig själva. Emellertid förbyttes den
goda dagen i total ruin, till följe av en överproduktion i
bomull som vållade mångas olycka. Hemmet med allt vad
däruti var, ända till moderns kläder, gick under klubban.
Då begav sig <sp>Susan</sp> ut som skollärarinna, 18 år gammal,
och sände hem var sparad slant till betalande av faderns
skulder.

Som lärarinna erfor hon snart den orättvisa
lönefördelningen mellan män och kvinnor. Hon fick blott ¼ av
den lön som uppburits av en alldeles oduglig herre som
innehaft platsen före henne, medan hon av sina förmän
erkändes vara särdeles skicklig. Detta var nämligen den
allmänt brukliga löneproportionen, över vilken hon i brev
hem uttalar sitt ogillande.

Hemmet var ständigt i hennes tankar. Än ber hon dem
sända syarbete, så skall hon på lediga stunder hjälpa
dem därmed, än ber hon systrarna undersöka om det finns
mullbärsträd i trakten så att de kunna odla silkesmaskar,
liksom hennes skolrektor gör, och därmed öka hemmets
inkomster.

<sp>Susan</sp> var road av alla slags hemgöromål. I
familjebreven prisas hennes tip top-middagar. Om hennes kakor
sade en gång hennes svåger: »Jag vill hellre se en kvinna
göra sådana kakor än lösa det svåraste problem i algebra.»
»Det finns inte något skäl, varför hon inte skulle kunna
göra bådadera», svarade <sp>Susan</sp> och visade sedan under
ett långt liv att kärleken till praktiskt arbete och
hemliv kan förenas med lösandet av de största och svåraste
uppgifter utanför hemmet.

1844 bevistade <sp>Susan</sp> för första gången ett politiskt
möte och skriver hem att hon njöt vart ögonblick. Nästa
år höll hon sitt första föredrag i en kvinnlig
nykterhetsförening vars huvuduppgift varit att samla pengar åt den
manliga föreningen. Att stiga upp i talarstolen förutsatte
mer än vanligt mod emedan ingen kvinna före henne
hade hållit ett nykterhetsföredrag och allmänna meningen
stämplade ett sådant uppträdande av en kvinna som något
ytterst klandervärt. Men hon hade gripits av längtan att
få delta både i nykterhets- och antislaverirörelserna som
hade fångat hennes varma och för allt lidande känsliga
själ. Nu kunde hon inte motstå att våga försöket att ge
utlopp at de tankar och känslor hon bar på.

Snart fick hon även känna en fläkt från den nya rörelse
som med tiden blev hennes livs patos. Föräldrarna och en
syster hade nämligen bevistat världens första
kvinnosaksmöte, det historiska mötet i <sp>Seneca Falls</sp> 1848, och
kommo hem, fyllda av hänförelse för fruarna <sp>Elizabeth
Cady Stantons</sp> och <sp>Lucretia Motts</sp><footnote>Präst i kväkareförsamlingen.</footnote> tändande
föredrag. De hade varit med om att underteckna den kända
deklarationen som begärde lika rättigheter för kvinnor
som för män, däribland även rösträtten.

<sp>Susan</sp> insåg genast det berättigade i kvinnornas
fordringar, men skrattade åt tanken på rösträtt som ej
tilltalade henne, delvis emedan kväkarna ej brukade rösta.
Tre år senare, då hon sammanträffade med mrs
<sp>Stanton</sp>, övertygades hon av henne om rösträttens
fundamentala betydelse för kvinnor som för män. Från den stunden
började hennes sedan oavlåtliga rösträttsarbete. Men tills
vidare verkade hon ivrigt för nykterhetssaken och blev
en av ledarna i Rochesters nykterhetsförening, vilket gav
henne övning i konsten att anordna fester för att skaffa
pengar och utvecklade förmågan att leda, vari hon med
tiden blev en oförliknelig mästare.

Även hemmet var en god skola där hon fostrades för
det framtida kallet. Hon hade där ofta tillfälle att träffa
frisinnade män och kvinnor, de flesta kväkare. Visserligen
slets hon vid deras besök emellan sin åtrå att ej gå
miste om ett ord av de intressanta samtalen, och sin
äregirighet att inte förlora sitt rykte som överlägsen kock.
Men hon lyckades alltid tillägna sig en god del av den
andliga tillförsel som gästerna medförde.

De besökande voro ett tjugotal av de främsta
abolitionisterna,<footnote>De som kämpade för slavarnas befrielse.</footnote> samtliga verksamma för slavarnas ögonblickliga
frigörelse och behjälpliga vid den s. k. »underjordiska
järnbanan», en mycket riskabel hemlig transport från gård till
gård av förrymda slavar på väg till Kanada, där den
engelska kronan skänkte dem sitt beskydd.<footnote>Se Verdandis Småskr. n:o 228 sid. 15.</footnote>

Bland dessa besökande voro antislaveriföreningens
stiftare <sp>William Lloyd Garrison</sp> och den förrymde
mulatten <sp>Frederick Douglass</sp>, som blev de
svartas främsta representant i abolitioniststriden, m. fl.
betydande personer som sedan stodo i livslångt
vänskapsförhållande till <sp>Susan</sp>.

Efter att ha bott hemma i två år och skött faderns
farm så ofta han var borta i affärer var hennes håg för
skolundervisning försvunnen trots hennes stora kärlek till
barn. »Ett barn som man älskar är en ständig välsignelse
för själen», skriver hon en gång. Men nu kunde hon ej
längre stå ut med det trånga liv som skolsalen erbjöd, och
övergav detta arbete för alltid efter 15 års tjänst i skolan.

Fadern gillade dotterns vilja att ägna sig åt reformarbete
och gav henne genast både moraliskt och pekuniärt stöd,
och var, likasom sedan vid alla hennes företag, hennes
trogne bundsförvant. Även modern var nöjd med att hon
valde detta arbete och ville aldrig att hemmets sysslor skulle
hindra henne.

*
</chapter>

<chapter name="3. Oväntat inträde i det offentliga livet">
<h2>3. Oväntat inträde i det offentliga livet.</h2>

Ingen tanke på offentligt uppträdande hade korsat
<sp>Susans</sp> blygsamma själ förr än en betydelsefull händelse
inträffade 1852, som gav en ny riktning åt hennes liv.
En kvinnlig nykterhetsförening hade blivit inbjuden av
en manlig sådan till ett massmöte. Under diskussionen
kände hon sig uppfordrad att göra ett inlägg, reste sig och
begärde ordet, men avvisades av ordföranden med att
kvinnorna inte voro inbjudna för att tala utan för att höra
och lära. Hon och några kvinnor lämnade då genast salen
och vandrade till den erfarna och kloka mrs <sp>Lucretia
Mott</sp> för att söka råd om vad som borde företas till
upprättelse för kvinnorna. Hon tillrådde att anordna ett
eget möte. <sp>Susan</sp> styrde nu genast sina steg till en
tidning och försäkrade sig om dess stöd jämte en relation
av den fatala behandling de rönt av nykterhetsmötets
ledare.

Hon anordnade ett möte med tillhjälp av några män.
Kvinnorna infunno sig, och männen talade om deras
värdefulla arbete för nykterhet, varefter <sp>Susan</sp> i ett eldigt
anförande påvisade att tiden var inne för kvinnorna att
bilda sin egen landsorganisation för nykterhet. En
kommitté tillsattes för att sammankalla till ett stort möte och
<sp>Susan</sp> skriver massor av brev för att få delegerade till
mötet. Mrs <sp>Stanton</sp> svarade: »Jag vill med glädje göra
allt jag kan för att hjälpa er. Kom och bo hos mig
och jag skall skriva det bästa föredrag jag kan åt er. Jag
tvivlar inte på att ni med litet övning kan bli en
beundransvärd talare».

Efter hårt arbete i veckotal, oräkneliga brev och nästan
utan all hjälp till förberedelserna fick hon mötet till stånd.
Det blev besökt av 500 kvinnor vilka med entusiasm
bildade kvinnornas landsförening för nykterhet. På den tiden
var kvinnornas sociala arbete begränsat till
missionsverksamhet, och inte ens inom denna tilläts dem något
officiellt ansvar. Någon välgörenhetsorganisation, styrd av
kvinnor, fanns ej. När männens landsförening skulle hålla
sin nästa stora kongress, hade vinden vänt sig och
styrelsen inbjöd kvinnornas landsförening att delta, med
speciellt löfte om samma yttranderätt som männen. Men när
detta beslut blev bekant, förskräcktes prästerskapet och
hotade att dra sig tillbaka om kvinnorna finge tillträde.
Övriga delegerade blevo rädda och bådo ordföranden
övertala kvinnorna att utebli, men dessa förklarade sig ämna
komma och framlägga sina fullmakter.

När sekreteraren uppläste en välkomsthälsning till den
kvinnliga landsföreningen som en värdefull hjälp i arbetet,
rusade en präst upp och förklarade att kvinnor i det
offentliga nykterhetsarbetet vore hybrider, hälften män
och hälften kvinnor. En het debatt följde. När nu
kvinnorna varken tillätos att tala eller rösta ställde de genast
till med ett eget möte i en kyrka på inbjudan av en
präst, dit publiken strömmade i stället för till
kongressmötet. Detta var miss <sp>Anthonys</sp> första seger i striden
för kvinnors frigörelse.

Genom denna episod illustrerades och stärktes på det
mest levande sätt miss <sp>Anthonys</sp> tro att endast
genom rösträtt kunde kvinnorna få sina önskningar
genomförda. Utan den voro de uteslutna från egentligt inflytande.
Hon var visserligen fortfarande trogen nykterhetsarbetet,
men drogs nu mer och mer mot ett annat och större
arbetsfält — att skapa rättvisa för halva mänskligheten.

Ännu en tilldragelse bidrog till att manifestera kvinnans
underordnade ställning och. behovet av en total
omvandling därav. Miss Anthony bevistade ett läraremöte där
minst två tredjedelar voro kvinnor. Under behandlingen
av ämnet »Varför är en lärares ämbete ej lika högt
värderat som en jurists, läkares eller prästs?», reste sig miss
<sp>Anthony</sp> och begärde ordet. Ordföranden frågade
ironiskt vad damen önskade. »Jag önskar tala i den fråga
som nu diskuteras», svarade hon. Ordföranden vände sig
då till männen för att inhämta deras mening huruvida en
kvinna skulle få yttra sig. Saken debatterades i en halv
timmes tid, varunder miss <sp>Anthony</sp> ej vågade sätta
sig ned av fruktan att hennes sak då vore förlorad. Efter
omröstning — endast bland männen — befanns en liten
majoritet stå på hennes sida. Hon yttrade då: »Så länge
samhället anser att kvinnan ej har nog förstånd för att
bli läkare, jurist eller präst, men tillräckligt för att bli
lärare, så har var och en av er som nedlåter sig till
att undervisa, gjort ett tyst erkännande att han inte har
mer förstånd än en kvinna». Somliga kvinnor skämdes för
så dristiga ord, andra gillade miss <sp>Anthony</sp> och tänkte
på den lilla lön de hade på grund av sitt kön. En resolution
föreslogs som uttalade att föreningen erkände lika rätt för
kvinnliga som manliga lärare i alla avseenden. Ett
försök gjordes att undertrycka resolutionen, men sedan miss
<sp>Anthony</sp> talat för saken på det mest glänsande sätt
gick resolutionen igenom, och en ny seger var vunnen.

Miss <sp>Anthonys</sp> kraftiga ingripande var välbehövligt
i betraktande av att kvinnorna som utgjorde ⅘ av hela
lärarekåren blott fingo ⅓ av lönebudgeten. Längre fram
kämpade hon för lika lön för lika arbete på skolans
område. Som alltid väckte hon strid i sovande läger och
vann hastigt anhängare samt följaktligen även
förbättrade lönevillkor för lärarinnorna. Hon utverkade även att
de skulle sitta i kommittéer och bli valbara till alla skolans
tjänster.

*
</chapter>

<chapter name="4. Nya anledningar till harm">
<h2>4. Nya anledningar till harm.</h2>

Det saknades ej anledningar för miss <sp>Anthony</sp> att
harmas över kvinnornas bristande yttranderätt. På ett
möte där en kvinna fått tillåtelse att tala skreks det:
»Hon får inte tala», en präst ropade: »Skam över den
kvinnan» och ett vilt tumult uppstod i salen med tjut
och skrik. Tillkallad polis förmådde ingenting och mötet
upplöstes.

Miss <sp>Anthony</sp> var närvarande. Det kokade i hennes
kväkareblod och hon gav sig själv det löftet att inte
upphöra med sina ansträngningar en enda dag, om det så vore
till livets slut förr än kvinnor hade rätt att tala från
varenda estrad i landet, ett mål som hon vann förvånande
snart. Men innan dess fick hon utstå många vedermödor.

Hon som hört högt utvecklade mäns och kvinnors fordran
på frihet för var mänsklig varelse var kränkt i djupet av
sin själ och hoppades snart få tillfälle att urladda sin vrede
över det skedda på ett stort möte som Kvinnorättsföreningen
skulle hålla. Men det mötet blev stormigt. Den s. k.
»mobben» som förut bråkat på nykterhets- och
antislaverimötena trängde nu in i Kvinnorättsföreningen och ofredade
alla talare med kattjamande, skällande och alla slag av
oväsen. Polisen förmådde som vanligt intet. Av sådana
händelser utvecklades miss <sp>Anthony</sp> till den modiga
och omutliga förkämpe för kvinnornas rätt som hon blev.


Ständigt nya föremål för beivran kommo i hennes väg.
Så upptäckte hon t. ex. på en föredragsturné att flera
föreningar som hon bildat voro nerlagda emedan hustrurna
som utgjorde flertalet av föreningens medlemmar icke hade
några egna pengar att uppehålla dem med. Hon tog då
genast i tu med frågan om gift kvinnas rätt att råda över
sin arbetsförtjänst samt om hennes lika rätt till barnen.
Hon beslöt att samla namn under en petition till den
lagstiftande församlingen härom. Från dörr till dörr gick
hon för att få dessa namn och möttes ofta av: »Vi ha
alla rättigheter vi behöva» och dörren smälldes kanske igen.
Men långt ifrån att låta sig nedslås av sådant ökades blott
hennes iver och hon fick 6,000 namn under petitionen.

En präst sade till henne: »Miss A. Ni är ett alltför
gott stycke kvinna för sånt här arbete. Ni skulle gifta
er och få barn», vartill hon svarade: »Jag tror att det
är mycket klokare att skaffa mödrarna i denna stat rätten
över sina barn än att skaffa fler barn till världen som
inte längre skulle tillhöra mig i samma stund de voro
födda».

Petitionen fick ingen annan verkan än att en motion i
frågan vägrades behandling. Men efter 10 års ihärdig
strävan, i främsta rummet av miss <sp>Anthony</sp> och mrs
<sp>Stanton</sp>, kom en lag till stånd som gav gift kvinna
rätten över sin privata eller förtjänta egendom och
medbestämmanderätt över sina barn. Båda dessa kvinnor sades
ha varit så vältaliga i sitt framläggande av sina
argument inför senaten och representanternas hus att ingen
man i Förenta Staterna varit vältaligare.

Det var en stor sida hos miss <sp>Anthony</sp> att intet
nederlag nånsin förmådde nedslå henne. Hon förblev
alltid okuvad och till synes oberörd av motgången. Snarare
syntes den stimulera henne att ta nya tag och fortsätta
arbetet med en energi och viljestyrka som föranledde
<sp>Channing</sp> att ge henne namnet: Kvinnorörelsens
Napoleon». Detta namn accepterades allmänt och har sedan följt
henne fastän olikheterna i moral och hjärtelag, i altruism
och mycket annat äro större än likheterna i
härskareförmåga, energi och uthållighet.

*
</chapter>

<chapter name="5. Bloomerkostymen">
<h2>5. Bloomerkostymen.</h2>

På femtiotalet upptog ett hundratal av de mest
framstegsvänliga kvinnorna den s. k. Bloomerkostymen — förut
använd vid en kuranstalt – i hopp att kunna reformera den
då brukliga oförnuftiga kvinnodräkten, som bl. a. utgjordes
av 6—7 hindersamma underkjolar för att hålla ut den vida
klänningen. Dräkten liknade våra nuvarande gymnastik-
och cykeldräkter fast den gick ända ned till fötterna. För
att göra det ännu bekvämare för sig kortklippte också
dessa damer sitt hår. Miss <sp>Anthony</sp> var den sista att
anlägga denna dräkt och att beröva sig sina praktfulla
flätor, men kände sedan befrielse i de praktiska kläderna
helst hon ju mest vistades på resor i ur och skur.

Denna uppseendeväckande dräkt bidrog emellertid till
det gränslösa förlöjligandet av de kvinnliga talarna och till
den skamlösa förföljelse de ofta utsattes för, icke blott i
pressen och från predikstolarna, men också på öppen gata.
Mer än en gång nödgades miss <sp>Anthony</sp> fly in i en
butik undan en stènkastande och nidvisesjungande folkhop
för att, sedan hopen skingrats, bakvägen ta sig fram
från kvinnomötena, som bland andra vackra namn kallad
des »hönsmöten».

Inom ett par år lade hon bort Bloomerdräkten för att ej
skada den sak hon kämpade för och säger om den: »Jag
kände fysiskt välbehag, men psykisk korsfästelse.» »Mina
åhörare tänkte mer på mina kläder än på mina ord.» Hon
hade nu av det misslyckade försöket bl. a. gjort den
erfarenheten att vill man lyckas måste man koncentrera sig
på en reform i sänder.

*
</chapter>

<chapter name="6. Kamp för de svarta och för samskoleidén">
<h2>6. Kamp för de svarta och för samskoleidén.</h2>

Miss <sp>Anthony</sp> var i mer än femtio års tid i så gott
som oavbruten föredragsverksamhet och dock skriver hon
en gång: »Det är ett rysligt martyrium för mig att tala».
Det oaktat undandrog hon sig aldrig denna plåga när det
gällde att hjälpa sina medmänniskor. Hennes strapatser
tyckas mången gång rent övermänskliga och hennes mod
sublimt, men aldrig saknades ändock kvinnlig ömhet och
finhet, godhet och tolerans. Kärleken till de förtryckta var
hennes outtömliga drivkraft. Av naturen var hon utrustad
med berghälsa, stärkt i ungdomen av sunt arbete och
enkelt, härdande, nästan spartanskt levnadssätt, som hon
aldrig frångick, var helst hon uppehöll sig.

År 1856 mottog hon ett brev från antislaveriföreningen
som bad att få engagera henne i sitt arbete och begärde
att få veta hennes villkor. Hon var glad åt ett sådant
erkännande av dessa män och kvinnor vilka representerade
höjden av intelligens och samvetsgrannhet, och hon
motsåg ej utan längtan en avlöning, som, om också liten,
dock skulle befria henne från oron för varje dags utgifter,
som var tung nog att bära. Men först ville hon för
Kvinnornas Rättsförening göra en utstakad föredragsturné genom
snö och is, en färd som satte hennes jättekrafter på
hårdaste prov.

Snart kom förnyad anhållan frän antislaveriföreningen:
»Vi behöva er. Vårt arbetes framgång i New York i
vinter kommer att bero mer på er personliga närvaro än
någon annans» o. s. v. Och hon inträdde i
abolitioniststriden där hon blev en betydande kämpe.

Hennes medlidande med de svarta var stort och hade
redan påkallat hennes hjälp. På ett läraremöte hade hon
gått i elden för dem genom att föreslå en resolution om
att det blott var fördom när färgade barn ej hade
tillträde till de vitas skolor och att det var grymhet när en
lärarinna, efter sex månaders utmärkt undervisning i en
skola, blivit avskedad då det upptäcktes att hon hade
några droppar negerblod i sig, samt att allt uteslutande
från uppfostringsförmåner på grund av färg var ett
hyllande av satsen: »Svarta män ha inga rättigheter som vita
män äro bundna att respektera». Att detta väckte
opposition är självsagt.

Likaså när hon vid ett senare läraremöte föreslog en
resolution att alla skolor och universitet m. m. skulle
öppna sina dörrar för kvinnor sida vid sida med männen.
Då höjdes ett ramaskri bland männen. Överintendenten för
skolväsendet frågade om det var meningen att gossar och
flickor skulle ha samma sovrum också och en professor,
som sade sig vilja motarbeta allt som kunde skada den
kvinnliga karaktärens finhet och renhet, ansåg samskolan
vara första steget till äktenskapets fördärvande. Han
skönjde ett »monstrum av social missbildning».
Resolutionsförslagen föllo men i mötesreferaten ansågs att om
kvinnorna hade höjt sina röster litet bättre så hade de
segrat. Nu hade deras svaga ja drunknat i männens starka
nej. Nästa år blev hon emellertid inbjuden att föreläsa
om samundervisning. Tanken hade slagit rot. Om rätten
för kvinnor att tala och delta i diskussioner tvistades ej
längre. Den hade hon vunnit.

*
</chapter>

<chapter name="7. Miss Anthony och hemmet">
<h2>7. Miss Anthony och hemmet.</h2>

Emellan bataljerna far miss <sp>Anthony</sp> hem och ser
om »det utvärtes» som hon kallade sina kläder och då
njuter hon av att få ligga i ain egen säng i det kära
hemmet efter att ha flackat omkring och i månadtal icke
sovit två nätter i samma säng. Att få vara behjälplig i
hemmets göromål var hennes fröjd, liksom hon alltid vid
sjukdomsfall och dödsfall i familjen ilade hem som
självskriven och efterlängtad sjuksköterska,  och trösterska.

Hon hade en utpräglad aktning för hemmets vård.
Försumliga husmödrar voro henne en nagel i ögat. Hur gärna
hon i allmänhet översåg med kvinnors fel och brister,
som hon ansåg bero på deras mångtusenåriga förtryck,
var det dock två synder hon hade svårt att förlåta,
vanvård av hemmet och likgiltighet för kvinnans rösträtt.

Hon håller t. o. m. föredrag för 2,000 personer på ett
lantbruksmöte om hemmets och barnens vård och om
modernt sätt att sköta en farm. Det regnade och en vänlig
man höll sin paraply över henne allt medan hon i ett
timslångt anförande höll åhörarna fängslade av
utvecklingen om hur man borde göra livet i hemmet så roligt
för barnen genom böcker och musik m. m. att de ej skulle
vilja överge landet för staden och hur man borde
försköna hemmet. Föredraget hölls på inbjudan av
lantbrukskommittén. Hon hade tagit för princip att aldrig neka till
begärda föredrag medan det gällde att få kvinnans rätt
att tala fastslagen på alla håll, och denna vana blev henne
sedan trogen.

*
</chapter>

<chapter name="8. Samarbete med mrs Stanton">
<h2>8. Samarbete med mrs Stanton.</h2>

I allmänhet utarbetades miss <sp>Anthonys</sp> föredrag av
henne och mrs <sp>Stanton</sp> gemensamt. <sp>Susan</sp> sköter då
om mrs <sp>Stantons</sp> små barn och kläder på dem medan
mrs <sp>Stanton</sp> kläder <sp>Susans</sp> stora tankebarn  i ord.

Dessa två vänner kände sig livet igenom som en
helhet, så fullständigt kompletterade de varandra i arbetet,
och så enhetliga voro deras åsikter, intressen och
strävanden. Tillsammans arbetade de bättre än var för sig.
Mrs <sp>Stanton</sp> hade en älskad make och en stor
barnskara för vilka hon levde, utan att likväl försumma sina
plikter som en av sin tids mest begåvade talare och
skribenter.

I tal och skrift var hon miss <sp>Anthony</sp> betydligt
överlägsen, men hon ägde däremot ej hennes
oöverträffade organisations- och ledareförmåga, hennes politiska
klokhet och skarpa kritik, ej hennes fenomenala
arbetskraft och gränslösa, hängivna uthållighet och heller inte
hennes aldrig sinande initiativ- och uppfinningsrikedom
som ständigt fann nya agitationsmedel och
propagandautvägar och aldrig försummade ett tillfälle att bevaka
kvinnans rätt på alla tänkbara områden.

Mr <sp>Tilton</sp> beskriver dem på 1870-talet hur de sutto
i den fredliga lilla salongen och tillverkade sina »bomber»
som de sedan låta explodera i alla slag av reformatoriska
församlingar. Han tillskrev dessa kvinnor jämte <sp>Lucy</sp>
<sp>Stone</sp> och <sp>Lucretia Mott</sp> huvudförtjänsten av att
väsentligen förbättrade lagar för den gifta kvinnan blivit
införda.

<sp>Emerson</sp> säger att dessa två kvinnors vänskap varit
»en välsignelse för vårt århundrade».
*
</chapter>

<chapter name="9. Mod i striden">
<h2>9. Mod i striden.</h2>

Miss <sp>Anthony</sp> verkar inte blott i tal och skrift för
att vinna respekt för kvinnan. Var hon går och står
kämpar hon för den saken. Så t. ex. när hon på en
restaurang, i sällskap med en herre, själv en gång beställer
sin frukost. Uppassaren låtsas ej höra utan vänder sig
till den tidningsläsande herrn: »Vad behagar herrn beställa
för sitt sällskap?» Herrn blir generad när miss <sp>Anthony</sp>
insisterar på att det behövs ingen mellanhand, hon är
kompetent att bestämma sin egen frukost och genomdriver
att bli åtlydd. Detta var något nytt och ohört, men manade
till efterföljd.

Vid många tillfällen utvecklade hon ett mod som
övergick orädda mäns. När den hjältemodige slavbefriaren <sp>John
Brown</sp> blev avrättad<footnote><sp>Brown</sp> hade plundrat statens tyghus för att skaffa vapen rill
slavarnas resning och blev på grund härav dömd att hängas 1859.</footnote> ville hon genast anordna ett
protestmöte mot den orättfärdiga handlingen. Ett sådant
företag ansågs förenat med synnerligen stor risk, ty det hade
visat sig vara rentav farligt att nu ens uttala sympati
för abolitionismen. Ehuru många voro ense med henne
i sak voro alla rädda för följderna och det var ytterst
svårt för henne att få medinbjudare till mötet. Men miss
<sp>Anthony</sp>, som hade till motto: »Gör det som är rätt
och lämna följderna åt Gud» och inte fruktade någonting
i världen mer än att av feghet avstå från att fullgöra en
plikt, var döv för vännernas avrådan och fick slutligen
bistånd av en liten trupp abolitionister bland kväkarna.
Massor av folk som gillade mötets ändamål vågade ej gå
dit. Ej mer än 300 personer infunno sig. Miss <sp>Anthony</sp>
presiderade själv och hennes mod imponerade så att allt
avlöpte i lugn, och en god recett kunde sändas till <sp>John
Browns</sp> familj. Naturligtvis fortsatte hon som förut
att lämna skydd åt förrymda slavar, oberörd av
personlig fara.

En annan gång räddade hon en kvinna med sitt barn
undan en grym och omänsklig man, och trotsade både
lagen och dess handhavare, som hotade med
polisavhämtning nästa gång hon skulle visa sig i en talarestol om
hon ej uppgav var hon hade gömt de eftersökta, vilket
hon nekade att göra. Hennes vän <sp>Garrison</sp> ber henne
bevekande att utlämna barnet och sade: »Vet ni inte att
Massachusetts lagar ge fadern rätten till barnet?» »Jo,
jag vet det», svarade hon, »och ger inte Förenta Staternas
lagar slavägarn rätten över slaven? — — — bryter inte
ni mot lagen var gång ni förhjälper en slav till Kanada?
Ni säger att ni hellre vill dö än utlämna en slav till
hans herre. Jag vill hellre dö än ta detta barn från
modern och utlämna det till fadern».

Sin fars gillande hade hon emellertid nu som alltid.
Han skriver: »Mitt barn, jag tror att du har handlat
alldeles rätt. Lagligen har du orätt, men moraliskt har du
rätt. Jag skall stödja dig».

1861 gingo de politiska vågorna höga. Abolitionisternas
möten blevo så illa mottagna av folkmassan att det hände
att alla talare utom miss <sp>Anthony</sp> drogo sig tillbaka.
Åhörarna kastade ruttna ägg och knivar, och pistoler
glimmade i luften. Druckna män tjöto som vildar och
släckte gasen. Polisen vägrade att ens försöka hålla
ordning; den var alltför fåtalig. Men miss <sp>Anthony</sp> stod
orörlig på sin plats i lugn väntan tills ljus blivit tänt i
salen, då hon avslutade mötet. Det hände att en ursinnig
folkhop bar hennes bild genom gatorna och brände den
på torget.

Nu ville miss <sp>Anthonys</sp> kamrater överge hela turnén,
men miss <sp>Anthony</sp> var av annan mening — de voro i
sin fulla rätt att tala, och det var myndigheternas sak att
upprätthålla ordningen. Hon fortsatte sin färd till Albany
utan att ta ringaste notis om de uppmaningar som
tillställts borgmästarn där att inställa mötet till
förekommande av bråk och spektakel.

Borgmästarn, som var en resolut man, tillät mötet och
eskorterade själv miss <sp>Anthony</sp> dit. Han besteg
talarestolen och förkunnade att han hade placerat civilklädda
polismän på flera ställen i salen och att var och en som
störde mötet skulle ögonblickligen bli arresterad. Så lade
han en laddad revolver framför sig och satt troget där
under dagens tre långa sessioner. Flera bråkmakare blevo
anhållna. Mot slutet av kvällsmötet sade han till miss
<sp>Anthony</sp>: »Om ni yrkar på att hålla möte även i
morgon så skall jag fortfarande beskydda er, men <om ni
besluter att avsluta det hela i kväll, så betraktar jag det
som en personlig ynnest». Han följde miss <sp>Anthony</sp>
till hotellet med orosfåglar i hälarna.

*
</chapter>

<chapter name="10. Nya arbetsfält och stora sorger">
<h2>10. Nya arbetsfält och stora sorger.</h2>

När krigslusten uppflammade hos folket, och
antislaveriföreningens möten inställdes, drog miss <sp>Anthony</sp> till
sin faders gård. Då han kunde lämna farmen i så goda
händer for han bort på fem månader. <sp>Susan</sp> skördade
fälten, sålde säden m. m. och hjälpte modern med
varjehanda i huset bl. a. med en lång mattväv.

En djup och outplånlig sorg drabbade henne snart genom
faderns död 1862. Hos honom hade hon alltid fått goda
råd och pekuniärt stöd så ofta hon behövde det, och
han inspirerade henne. Utan honom var det som om marken
rycktes undan hennes fötter. Med blödande hjärta återgick
hon till arbetet, viss om att det skulle varit faderns önskan,
och i känslan av att arbete är bästa trösten i all sorg. Till
yttermera smärta erfor hon att hela »det gamla gardet»
ansåg att frågan om kvinnans rösträtt borde tills vidare
läggas ner. Hon var den enda som förstod att kriget långt
ifrån att tillskynda kvinnorna rösträtt som belöning för
deras arbete för unionen, som de andra trodde, tvärtom
skulle förorsaka ett undanträngande av deras sak för andra
viktiga frågor.

Miss <sp>Anthony</sp>, som räckte till för allt, fick
plötsligen för en tid ett nytt arbete lagt på sina axlar.
Hennes bror, som hade en tidning i Kansas, kastade
sig in i det politiska livet och behövde hjälp att sköta
tidningen. Hon for dit och han gav henne fria händer med
ett enda förbehåll — tidningen skulle inte <sp>enbart</sp> få
innehålla kvinno- och negerrösträtt!

Förutom tidningsarbetet fick hon mycket att beställa
för strömmen av svarta och okunniga flyktingar. Hon gav
dem daglig undervisning och vård och hon bildade en
förening bland dem. Så långt var allt gott och väl, men
när hon utsträckte sin godhet till att sätta in en färgad
typograf på en viktig plats i tidningen, då strejkade hela
arbetsstyrkan, och hon blev tvungen att skaffa honom
annan anställning.

Emellertid kunde man ej undvara henne österut. New
Yorks lagar skulle revideras nästa år och vem skulle då
bevaka kvinnornas intressen om deras ledare vore borta.
Genom hennes frånvaro hade arbetet råkat i
upplösningstillstånd skrev man. Hon tvekade om vart plikten drog
starkast, men ger sig genast av när hon hör att ett förslag
skall framläggas om en ändring i lagen som skulle
försvåra införandet av kvinnans rösträtt och far så omkring
och talar kraftigt emot det.

En Likarättsförening bildades för att arbeta för allmän
rösträtt för kvinnor likasom för negrer. Miss <sp>Anthony</sp>
var en av de första som uttalat sig för rösträtt åt
negrerna, den mest impopulära idé som då kunde framställas.
Hon ansåg att negrernas befrielse ej bleve effektiv utan
rösträtt — grunden för all frihet. Och det var hon som
satte i gång med namninsamling under en petition till
senaten om frihet för alla slavar och utsände tusentals
skrivelser härom. Hon sparade ingen som kunde pressas
in i arbetet, allra minst sig själv, skickade ut talare och
ledde det hela som en erfaren general. I brev hem skildrar
hon de förfärliga tiderna. Ett barnhem för föräldralösa
svarta hade bränts ned och gatorna spärrats av »mobben»
så hon ej kom fram till sin arbetslokal. »För var dag
värderar jag mer min fars önskan om rättvisa åt var
mänsklig varelse, den lägsta och svartaste så väl som den högsta
och vitaste, och min ständiga bön är att jag måtte bli
en värdig dotter», skriver hon.

Miss <sp>Anthony</sp> startar en stor nationalliga för att stöda
regeringen utan att vara tillförsäkrad en enda dollar. Hon
anordnade föreläsningsserier med utmärkta föreläsare för
att få in medel. Snart har hon mäns och kvinnors
sympatier för företaget och mottar lovprisande brev från
landets mest framstående män som uppmuntra henne. Ett
starkt stöd hade hon i <sp>Robert Dale Owen</sp> som av
president Lincoln var satt till ordförande i en viktig
kommitté. Även senator <sp>Summon</sp> var ivrig att arbetet
skulle påskyndas emedan han ansåg en masspetition vara
den bästa hjälp att få frågan igenom i kongressen.

Petitionen — den största som nånsin framlagts för
kongressen — fick omkring en halv million namn och gjorde
åsyftad verkan. Kongressen föreslog ett 13:e tillägg —
amendment — till konstitutionen, vari slaveri förbjöds i
Förenta Staterna. Detta skedde 1834.

Men hur djup skulle ej miss <sp>Anthonys</sp> sorg och
förödmjukelse kännas, efter den stora konfliktens slut,
när regeringen, som hon hade tjänat så troget,
beviljade de nyss befriade slavarna rösträtt men inte landets
döttrar, de som hade fullgjort ett ovärderligt arbete för
staten under hela kriget.

Miss <sp>Anthonys</sp> vänner avföllo, den ena efter den
andra från kvinnans rösträtt. Nu var negerns timme, hette
det, och man sade öppet att gav man ej negrerna
rösträtt finge man ett nytt blodigt krig, men av kvinnorna
hade man intet att frukta. Det vädjades till kvinnornas
ädelmod att träda tillbaka för negrerna och uppskjuta sin
egen fråga till nästa konstitutionsrevision om 20 år.
<sp>Frederick Douglass</sp> påstod t. o. m. att det var
kvinnornas plikt att vika: »Först svarta män, så vita kvinnor».

Männen voro så vältaliga att t. o. m. mrs <sp>Stanton</sp>
var nära att förvillas, även hon. Men miss <sp>Anthony</sp>
blev förbittrad och sade att hellre ville hon låta hugga
av sin högra hand än begära rösträtt för de svarta, men
ej för kvinnorna, och hon lyckades övertyga mrs <sp>Stanton</sp>.

Abolitionisterna som hållit på lika rätt för alla och
alltid talat varmt för kvinnornas rösträtt, och som i
kvinnorna haft sin trofastaste arbetshjälp under de långa åren
av förföljelse och vidrigheter ville nu förråda dem i det
kritiska ögonblicket till förmån för negrerna, endast på
grund av politisk opportunism och utan känsla för sin
stora tacksamhetsskuld. Och republikanerna hade ej blott
övergivit kvinnorna utan förde öppet krig mot dem. Detta
var ofattligt för den rättrådiga, rätliniga <sp>Susan
Anthony</sp>. Ändock var hon nog storsint att ej förlora
vänskapen för sina forna arbetskamrater, bland vilka endast
fyra voro rakryggade nog att stå fast. Personlig animositet
fanns ej i hennes själ. Hon skrev: »Jag ber alla dar
om att kunna vara storsint mot alla som dra sig undan
eller skilja sig från oss, och hoppas att jag måtte kunna
hålla ut med det. — — — Rörelsen kan ej skadas. Hjulen
äro säkert inne på stålskenorna — — — individer kunna
hoppa av eller på — det stoppar tåget blott för ett
ögonblick».

*
</chapter>

<chapter name="11. Mr Train och ”Revolutionen”">
<h2>11. Mr Train och ”Revolutionen”.</h2>

Miss <sp>Anthony</sp> antog nu den enda till buds stående
hjälpen, den för henne okände demokraten mr <sp>Trains</sp>
erbjudande att resa omkring och tala kvinnornas sak. Hon
lade ut resplanen för honom på besvärliga färdevägar där
talare behövdes. Genast efter första föredraget skrev mr
<i>Train</i> att denna färd var för ansträngande för en
mänsklig varelse. Härpå svarade miss <sp>Anthony</sp>: »Ni gör som
ni vill, men reser inte ni, så far jag till de övriga
ställena. Mr <sp>Train</sp> blev skamsen och hämtade miss
<sp>Anthony</sp> med sin vagn nästa dag, varefter de följdes åt på
den mest mödosamma resa i ett ösregn som gjorde vägarna
nästan ofarbara. En gång förlorade de vägen över en
flod i mörkret och hade många och stora besvärligheter.
Miss <sp>Anthony</sp> tröstade sig med att »om 25 år blir här
härligt att leva — men nu är det ett poesilöst liv», måste
hon dock medgiva.

På resan frågade mr <sp>Train</sp> varför det inte fanns en
tidning för kvinnans rösträtt. »Endast av brist på pengar»
blev svaret. »Dem skall jag ge er», sade han. Hon tog
detta som ett skämt och skrattade. Det föll henne ej in
att det kunde vara allvar. Emellertid blev hon som träffad
av blixten när hon på nästa möte får höra mr <sp>Train</sp>
förkunna att när miss <sp>Anthony</sp> kom tillbaka till New
York skulle hon starta en tidning med namnet
<sp>Revolutionen</sp> och vars motto skulle vara: »Åt männen deras rätt
och ingenting mer, åt kvinnorna deras rätt och ingenting
mindre».

En egen tidning hade varit hennes dröm och blev nu
snart verklighet tack vare mr <sp>Train</sp>. Hon fick de bästa
medhjälpare och i jan. 1868 utkom ett 16-sidigt nummer
av <sp>Revolutionen</sp>. Sällan har ett nytt blad väckt
större uppmärksamhet. Alla erkände redaktörernas talang.
Somliga berömde, andra klandrade, alla läste det.

En journalist beskriver redaktionsbyrån som präglad
av kvinnlig renhet och finhet och miss <sp>Anthony</sp> själv
som i högsta grad sympatisk och imponerande.

Redaktionslokalen låg 4 trappor upp i ett hus medan
tryckeriet låg 5 trappor upp i ett annat, båda utan
hiss. Alla dessa trappor sprang nu miss <sp>Anthony</sp> ett
halvt dussin gånger om dagen, men detta var ändå en lätt
sak mot mycket annat.

Mr <sp>Train</sp>, som hittills försett tidningen med pengar,
skulle göra en kort resa till England för att skaffa
prenumeranter och korrespondenter, men blev i stället satt i
fängelse på grund av att ha medfört ett större antal
exemplar av tidningen med det farliga namnet. Från fängelset
kunde han ej skaffa pengar i rätt tid och svårigheterna
blevo därför stora. Visserligen var miss <sp>Anthony</sp> van
att ensam bära de finansiella bördorna vid alla sina företag.
Människor brukade ge henne med fulla händer vad de
nekade andra. Hon sade själv att det var ej mer underbart
att Elias matades av korpar än att hon fick medel till allt
sitt arbete. Men tidningen utsattes snart för en hittills
icke uppnådd förföljelse dels på grund av sitt namn och
sitt radikala innehåll, dels på grund av att hon tog hjälp
av en misshaglig demokrat. Anfallen blevo så häftiga
att både mr <sp>Train</sp> och andra bidragsgivare drogo sig
tillbaka.

Revolutionen hade även väckt ond blod genom att ta
upp kroppsarbeterskornas sak och få till stånd en
organisation bland dem samt förorda en lag om 8 timmars dag
och lika lön. Miss <sp>Anthony</sp> blev ordförande i
arbetsutskottet och valdes som delegerad till en stor
arbetarekongress. När arbetarna ville förbättra arbeterskornas
villkor men ej ge dem rösträtt, talade hon kvinnornas sak
på ett överlägset sätt. Detta gjorde henne visserligen
populär bland arbeterskorna, men icke bland männen eller
arbetsgivarna.

I det längsta hade miss <sp>Anthony</sp> hoppats att
tidningen skulle bära sig. Nu hade hon vunnit erfarenhet och
prenumerantantalet var i god tillväxt, men när skulderna
växte henne över huvudet måste hon upphöra med sin
kära tidning fast hon kände det som att »underskriva sin
egen dödsdom». Det var en hård törn för hennes stolthet
att man skulle säga: »Där ser ni, kvinnor kan inte sköta
affärer», medan hon var övertygad om att tidningen med
tiden skulle ha burit sig blott hon haft mer rörelsekapital
ännu en tid. Nu var ej annan råd än att resa ut och
hålla föredrag för att förtjäna till skuldernas betalande.
Efter sex år hade hon lyckats betala var dollar av de
10,000 hon var skyldig.

*

</chapter>
<chapter name="12. Landsföreningen för kvinnans rösträtt bildas">
<h2>12. Landsföreningen för kvinnans rösträtt bildas.</h2>

Hur mycken tid tidningen än hade tagit så hade miss
<sp>Anthony</sp> hunnit med att bilda en landsförening för
kvinnans rösträtt när hon fann en sådan nödvändig. Denna
förening »<sp>National Woman Suffrage
Association</sp>» bildades 1869 med mrs <sp>Stanton</sp> som ordförande
och naturligtvis <sp>Susan B. Anthony</sp> i det
verkställande utskottet. Att föreningen under sådan ledning fick
en ofantlig tillslutning och betydelse är självklart. Det
var emellertid ingalunda nog för miss <sp>Anthony</sp> att
till stor del sköta en tidning och en väldig landsförening.
Tiden räckte även till att Jämte mrs <sp>Stanton</sp> göra
en agitationsresa till Kalifornien. Deras färder där till
häst över branta fjäll, natt eller dag i oerhörd värme,
voro ett kraftprov av svåraste slag. De voro utslitna,
ömma i hela kroppen och hade stygga ridsår, men voro
tappra och belåtna och nådde sina syften.

En tidning skriver: »Miss <sp>Anthony</sp> har ett underbart
inflytande på sina åhörare och övertygar var hon går
fram».

Hon kunde månad ut och månad in tala 2—3 gånger om
dagen. I allmänhet var miss <sp>Anthony</sp> en godmodig
och humoristisk talare som ömsom rörde sina åhörare
till tårar, ömsom lockade dem till ett gott skratt, och
alltid träffade huvudet på spiken, men någon gång när
frestelsen var för stor kunde hon bli bitande ironisk, som
t. ex. när en mycket småväxt och docerande professor
talte emot kvinnornas rösträtt på grund av att de voro för
klena att kunna slåss i krig. Hon anmärkte då: »Professorn
talar om kvinnans fysiska oduglighet — jag kunde ta
honom i mina armar och lyfta upp honom hit (på estraden)
och sätta ner honom igen alldeles som en mor gör med
sin baby». Publiken brast i skratt och professorn var
grundstukad.

*

</chapter>

<chapter name="13. Annat ljud i pipan">
<h2>13. Annat ljud i pipan.</h2>

Under årens lopp hade miss <sp>Anthony</sp> tillvunnit sig
allmänhetens aktning. Om hon nu anfalles finns alltid
försvarare. <sp>N. Y. Tribune</sp> säger t. ex. vid ett sådant
tillfälle att miss <sp>Anthony</sp> har i 20 års tid varit
hängiven varje gott verk — — hennes ädla strävanden för
nykterhet äro kända över hela staten — — och i
antislaveristriden avslutade hon sitt arbete med den största
petition som nånsin framlagts för kongressen. Hennes
arbete för kvinnans rösträtt har pågått outtröttligt och
oavbrutet i 18 år — — i varje livets förhållande är hon
trofast som magnetnålen mot polen». En annan tidning
säger 1870: »Hon är Bismarck som planerar kampanjen,
skaffar krigsammunitionen, organiserar rekryterna, sänder
ut skvadronerna i fält — — hon är mest betydelsefull
som styrande generalissimus. — — Hon vakar över
skatterna — — hon löser de gordiska knutarna. — — Hon
är den som bringar reda i kaos». Det hade således i
allmänhet blivit annat ljud i pipan.

På hennes 50-årsdag var hela pressen enig i att hedra
henne, även den del som eljest var emot henne. <sp>N. Y.
World</sp> skriver att alla beundra hennes hjältemod, hennes
ansträngningar till mänsklighetens frigörelse, hennes
karaktär och de resultat hon vunnit.

I 30 år hade hon bemötts med otacksamhet, men varit
lika trofast i arbetet ändå. Ingen som ej haft en så
heroisk själ och en så kärnsund kropp som hon skulle ha
kunnat bära sådana bördor som dem hon bar. »Vi arbeta
ej för oss själva men för dem som lida runtomkring oss»,
yttrade hon och detta gjorde henne okänslig för det
klander och förtal som ofta hopades över henne.
</chapter>

<chapter name="14. Susan B. Anthonys "amendment"">
<h2>14. Susan B. Anthonys "amendment".</h2>

Miss <sp>Anthonys</sp> femtioårsdag firades med en stor fest
där hon i sitt tal bad alla att följa henne i en begäran
hos kongressen om ett 16:e tillägg — amendment — till
konstitutionen om rösträtt för kvinnorna och sedan att i
alla de lagstiftande församlingarna arbeta för dess
ratificering.

1879 insändes 250 stora petitioner om rösträtt för
kvinnor och 300 från enskilda kvinnor. Det beviljades
kvinnorna att få tala hela 2 timmar inför den kommitté som
skulle behandla frågan.

1890 tillstyrkte lagkommittén i representanternas hus
för första gången det 16:e amendment. Miss <sp>Anthony</sp>
infann sig troget i Washington vid varje kongress,
bearbetade dess medlemmar och stod i ständig rapport med
dem som voro för saken. De visste att hon satt på galleriet
och övervakade att de höllo sina löften.

Men trots det ihärdigaste arbete blev det federala
förslaget, som alltjämt kallats <sp>Susan B. Anthonys
amendment</sp>, antaget först 49 år därefter, 1919, 13
år efter hennes död.

*
</chapter>
<chapter name="15. Försök att få rösta">
<h2>15. Försök att få rösta.</h2>

Alla förslag om rösträtt för kvinnor mottogos
naturligtvis med häftig opposition på många håll. En tidning säger
att vad gula febern är för Södern, gräshoppan för fälten
och difteri för Norden, det är <sp>Susan B. Anthony</sp>
och hennes anhang för alla trofasta, rena och älskliga
kvinnor.

Det republikanska partiet blev det första som gick med
på kvinnornas rösträtt. De kallade på miss <sp>Anthonys</sp>
hjälp och gåvo henne pengar att hålla möten i staden
New York, vilket hon gjorde med villkor att få tala för
kvinnans rösträtt.

1873 gjorde miss <sp>Anthony</sp> och ett femtiotal kvinnor
ett försök att få rösta, uppmuntrade av framstående
jurister vilka ansågo att lagen, när allt kom omkring, tillät
det på grund av att 14:e tillägget till författningen (1870),
som gällde negrernas emancipation, kunde tolkas så att
kvinnor hade rösträtt.

Miss <sp>Anthony</sp> m. fl. kvinnor begärde att få tala
till senaten om denna fråga, men nekades. Däremot fingo
de tala inför senatens lagkommitté, vilken gav ett
avstyrkande utlåtande.

Ett antal kvinnor begärde dock att bli införda i
röstlängden och miss <sp>Anthony</sp> uppläste lagparagraferna för
vederbörande valförrättare där de voro tveksamma och
lyckades övertyga dem om att intet hinder förelåg.
Händelsen uppmärksammades i pressen och det hotades med
att om dessa kvinnor tillätes att rösta så skulle
valförrättaren åtalas och behandlas med lagens hela stränghet.
Detta skrämde samtliga valförrättare utom en, vilken gav
med sig när miss <sp>Anthony</sp> lovade bestrida alla
kostnader för de eventuella följderna, och så tillätos 15 kvinnor
att rösta.

Varje tidning i Förenta Staterna dryftade frågan.
Demokraterna protesterade mot tilltaget, fast de förut tillrått
det, ty de hade fått anledning misstänka att kvinnorna
hade röstat med republikanerna eftersom detta parti hade
uttalat sig välvilligt mot rösträtten. En vacker dag
arresterades miss <sp>Anthony</sp>, anklagad för olagligt röstande,
vilket enligt lagen var ett brott belagt med högst 500
dollars böter eller intill 3 månaders fängelse. Hon och
de övriga 15 medbrottslingarna försattes på fri fot mot
en borgen av 500 dollars vilken summa alla betalade utom
miss <sp>Anthony</sp>.

Efter flera förhör inför kriminaldomstolen dömdes miss
<sp>Anthony</sp> till 100 dollars böter, men förklarade sig ej
ämna betala dem, hellre ginge hon i fängelse. Böterna
blevo aldrig utkrävda och fängelset slapp hon också.

Miss <sp>Anthony</sp> hade en skicklig advokat som i 3
timmar försvarade hennes sak. Själv gjorde hon ett tillägg,
makalöst i klarhet som i djärvt sanningsägande, flera
gånger avbruten av domaren, men likafullt fortsättande i
oförändrad ton. »Motstånd mot orättvisa är lydnad mot
Gud» var hennes uppfattning.

Pengar och sympatiskrivelser strömmade in till miss
<sp>Anthony</sp> från klubbar och enskilda. En av henne
utställd revers på 4,000 dollars revs i bitar och
överräcktes henne med aktningsfulla ord. Och hon kunde nu bege
sig ut att hålla ett föredrag, kallat: »Är det ett brott av
en amerikansk medborgare att rösta?» Överallt blev det
fulla hus.

*
</chapter>
<chapter name="16. Kvinnornas rösträttshistoria">
<h2>16. Kvinnornas rösträttshistoria.</h2>

Det hade länge varit miss <sp>Anthonys</sp> och mrs
<sp>Stantons</sp> avsikt att skriva kvinnorösträttens historia och nu
satte de den i verket. Miss <sp>Anthony</sp> samlade och
sovrade allt material och bestämde innehållet och mrs
<sp>Stanton</sp> förde pennan. 1881 blev första delen färdig, 900 sidor
i stor oktav. Den mottogs enhälligt med ofantligt beröm
i pressen. Miss <sp>Anthony</sp> hade på sin fars anmodan,
alltifrån rörelsens början, omsorgsfullt gömt alla brev,
tidningsurklipp och annat tryck och kunde i dessa med
oändligt arbete utgallra fakta och data. Genast beslöts att
ägna nästa 5 år åt en andra del. Sedermera krävde
materialet en tredje och även en fjärde del, vilken utarbetades
med tillhjälp av mrs <sp>Ida Husted Harper</sp> men
utgivandet måste av pekuniära skäl länge anstå. Denna
historia anses vara ett mönster av fullständighet och
trovärdighet in i minsta detalj. Förutom själva arbetet hade
miss <sp>Anthony</sp> också mödan med att skaffa alla
pengar till bekostande av det dyrbara verket, som även
innehåller alla de framstående rösträttsarbetandes porträtt i
fina stålstick.
</chapter>

<chapter name="17. Resa till Europa">
<h2>17. Resa till Europa.</h2>

Miss <sp>Anthony</sp> hade aldrig tyckt sig ha tid att lämna
sitt land, men beslöt vid 63 år att resa till England.
Hennes avresa kommenterades artigt i pressen. <sp>N. Y.
Times</sp> skrev: »Hon reser utrikes som en republikens
drottning, visserligen okrönt men icke dess mindre av
kungligt blod och vi tro att Europas ädlaste män och
kvinnor genast skola erkänna och välkomna henne som
sin like».

I England trivdes hon bäst där hon, kunde behärska
språket. Hon klagar över att i Paris ej kunna göra sig
förstådd av de rösträttsarbetande kvinnor och män hon
ville utbyta tankar med, men som ej talade hennes språk
lika litet som hon deras. Att åka på omnibustaken roar
henne och hon gläds åt att en gång ha upptagit i sin
vagn en fattig kvinna släpande på två halvnakna barn
och ett bylte dyvåta tvättkläder, och skjutsat dem hem
till det utfattiga kyffet, vars åsyn ger henne mycket att
tänka på.

Men för övrigt upptar rösträtten hennes tankar mer än
allt hon ser. När hon får läsa <sp>John Brights</sp> tal till
2,000 studenter i Glasgow säger hon att det eldar hennes
själ mer än Italiens alla ruiner och sköna konst. I Rom
skyndar en engelsk tidning att obegränsat upplåta sina
spalter för vilket ämne som helst hon behagade skriva
om. I återvägen till England ser hon i Berlin »kejsar
Wilhelm och andra kuriositeter» och i Elsass-Lothringen
känner hon sig bedrövad och önskar folket »tillbaka till sitt
moderland». Men var hon reser fram, tänker hon på hur
nyttigt det vore för unga flickor att få se sig om i
världen innan de börja ett yrke eller ett äktenskap.

Huvudändamålet med resan till England var att
tillförsäkra sig engelska kvinnors samarbete för ett
internationellt rösträttsmöte. På en stor kvinnokongress talar
hon för saken. Först mötte hennes tanke ingen förståelse.
De radikalaste engelska kvinnorna voro dock konservativa i
förhållande till de amerikanska. Men småningom upptogs
hennes idé mer gynnsamt och på kongressens sista kväll
tillsattes en kommitté för att befordra en internationell
organisation.

Vid hemkomsten mottogs hon med spaltlånga
tidningsartiklar med beskrivningar av färden. En oväntad glädje
var också när hon erfor att hon i testamente fått 24,000
dollars till sitt förfogande. Härigenom blev det henne
möjligt att återuppta arbetet med historien och att överta
förlaget för att så frikostigt som möjligt kunna skänka
bort denna sannskyldiga guldgruva, inbunden i skinnband,
till massor av institutioner och till alla
rösträttsorganisationer inom och utom landet. Även till Sverige sändes ett
exemplar.

*
</chapter>

<chapter name="18. Miss Anthony vorden populär">
<h2>18. Miss Anthony vorden populär.</h2>

Alltifrån början av 80-talet hade miss <sp>Anthonys</sp>
ställning blivit förändrad. Hon hedras nu vanligen med ovationer
och proppfulla hus var hon kommer. Men hon är alltid
mån om att framhålla att det var mrs <sp>Stanton</sp> och
<sp>Lucretia Mott</sp> som startat själva kvinnorörelsen och
varit verksamma för saken tidigare än hon. »Ensam skulle
jag varit som ett halmstrå för vinden» säger hon. Det
blir i alla fall hon — och detta med rätta — som skördar
huvudäran av det enorma arbetet. Hon blev publikens
gunstling och kvinnornas såväl som alla både manliga
och  kvinnliga  vänners snart sagt avgud.

Naturligtvis kunde konflikter förekomma mellan så många
arbetskamrater, men aldrig av den beskaffenheten att de
minskade vänskapen dem emellan. Mrs <sp>Stanton</sp> säger
skämtsamt att miss <sp>Anthony</sp> hållit henne på
stridsfältet med sin bajonettspets, men hon var glad och
tacksam för det. När mrs <sp>Stanton</sp> hade flytt utrikes för
att få njuta av livet, slippa skriva föredrag och
resolutioner och memorial och underrättade om att hon ej kunde
komma hem till Seneca-Falls-mötets 40-årsdag som skulle
firas storartat i Washington, så skrev miss <sp>Anthony</sp>
ett brev till henne »så förskräckligt att alla hennes vita
hår skola resa sig på hennes huvud», som hon uttryckte
sig. Följden blev ett kabeltelegram: »Jag kommer!» Hon
kom två dagar före mötet, men hade alls inte tänkt på
något tal, medan miss <sp>Anthony</sp> hade beräknat henne
som huvudtalare, hon som varit upphovet till Seneca
Fallsmötet. Miss <sp>Anthony</sp> stängde då resolut in offret med
penna och papper i ett rum som hon lät bevaka så att ingen
fick slippa in, och när tiden var inne hade mrs <sp>Stanton</sp>
ett briljant tal färdigt.

Mötet blev lysande. Bland de närvarande voro 8 män
och 36 kvinnor som varit med i rösträttsrörelsen i 40 år.
En mottagning i Vita huset ingick i programmet.
Huvudparten av anordningarna hade vilat på miss <sp>Anthony</sp> och
tidningarna sjöngo hennes lov. »Hon är huvudet högre
än de andra. Rösträttskvinnorna älska henne för hennes
arbete, åhörarna för hennes kvickhet, pressen för hennes
öppna, rättframma och businesslika sätt att meddela allt.»
»Hennes ord äro mötets parlamentariska lag. Mötet
erkänner henne som autokrat.»

När vännerna ville göra en stor fest på 70-årsdagen,
spjärnar hon emot av alla krafter och ber dem i stället
använda pengarna för »saken». Efter tusen övertalningar
måste hon underkasta sig. Tidningarna voro fyllda med
ledande artiklar om henne: »Hon kunde ge lektioner i
politisk organisation och ledning åt många av landets
bästa politiker» hette det. En annan tidning säger:
»Långsamt men säkert har hon vunnit sina landsmäns
högaktning. Hon har utvecklat ett sant själens adelskap. Hon
har vunnit deras aktning som ha diametralt motsatta
åsikter». »När historien blir skriven om reformarbetet i vårt
land under detta århundrade skall ingen bli högre prisad
än miss <sp>Anthony</sp>» o. s. v. <sp>Frances E. Willard</sp>
skriver: »Mitt hjärta ärar, älskar och välsignar er. Ni
får en gång en staty i Washingtons Capitolium, men ert
bästa monument är redan rest i era landsmaninnors hjärtan».
Födelsedagen firades över hela landet i klubbar och
föreningar och alla gladdes åt »tant Susans» oförminskade
kraft och oförändrade utseende. Men kraften kunde dock
numera någon gång svika.

Miss <sp>Anthony</sp> var ledsen en gång vid 73 års ålder
över att ej ha talat bra en kväll, ioch förundrar sig över
att när hon talat »fritt och lätt varenda kväll i en veckas
tid» så kände hon plötsligt »vingarna slagna mot jorden
och tungan bunden» och förmådde ej fortsätta.

*
</chapter>

<chapter name="19. Eget hem vid 71 år">
<h2>19. Eget hem vid 71 år.</h2>

Vid 71 år lydde miss <sp>Anthony</sp> vänners råd att sätta
eget bo. Från när och fjärran sändes henne bohagsting
av alla slag. Ingen kunde känna sig lyckligare över att
få ordna ett eget hem än denna hemälskande varelse
som numera icke ens ägde ett föräldrahem att besöka
sedan den älskade modern dött, 87 år gammal.

Nu gick <sp>Susan</sp> från rum till rum och njöt. Mest av
allt gladdes hon åt gästrummet där hon skulle få
härbärgera vänner och bjuda på en god bädd under det fina
täcket. Att kunna utveckla gästfrihet var henne en
obeskrivlig glädje. Dagboken talar ofta om 12 personer till
middag eller te. »Så roligt det är att kunna be folk stanna
till middag», »Vad jag älskar att ta emot i eget hem och
vid eget bord», skriver hon. Men när gästfriheten vill
gå över alla gränser då måste hennes goda ängel och
kära yngre syster <sp>Mary</sp>, som sköter hennes hushåll, göra
sina inväridningar och milt avstyra de vidlyftiga planerna.
Hennes frikostiga natur spelade understundom syster Mary
små spratt, såsom när kalvsteken var försvunnen ur
skafferiet samtidigt med att en tiggare synts utanför och syster
<sp>Susan</sp> ser skuldbelastad ut. Men vem kunde bli ledsen
på <sp>Susan</sp>, den av alla älskade och dyrkade!

*
</chapter>

<chapter name="20. Rosor på vägen">
<h2>20. Rosor på vägen.</h2>

På miss <sp>Anthonys</sp> resor fick hon ibland rörande
bevis på okändas kärlek. En gång kom en mor
långväga ifrån medförande sin 4 veckors lilla flicka för att när
hon blev vuxen kunna säga henne att <sp>Susan Anthony</sp>
hållit henne i sina armar.

En annan gång kom en fattig blomsterförsäljerska med
en blombukett och bad: »Får jag lov att skänka er den
här för att ni har talat så ädelmodigt för oss stackars
arbeterskor». Fattiga kvinnor kommo och räckte henne
små summor till rörelsen, besparingen för en veckas
försakelse av te eller betalningen för ett litet handarbete o. s. v.

Sådana små drag av tacksamhet och offervillighet
överskylde och utplånade allt ont och fult, de grövsta
okvädingsord och de mest lögnaktiga beskyllningar som ofta
haglat över henne. Då glömdes alla mödor och obehag,
som att dela sovrum med hyddornas inbyggare eller att
ligga på golvet där ingen säng fanns eller bo i ett rum
med avbalkningar där en hop män lågo i de andra båsen
eller att, dammig och uttröttad, vid ankomsten till ett
hotell mötas av en rad intervjuare som måste mottagas
vänligt och tillmötesgående och sedan finna ett trettiotal
brev på bordet som krävde omgående svar sedan hon
först hållit sitt föredrag, eller att inte på 25 år ha en enda
veckas sommarvila, och (sist men icke minst) att bära den
ständiga bördan att skaffa alla nödiga medel till hela
rörelsen och alla de många företagen av olika slag.
Allt detta och tusen gånger mer uthärdade hon för
att väcka kvinnorna för deras medborgarplikt och för
att tillkämpa dem deras medborgarrätt och likställighet
med männen på alla områden, likasom för att skaffa de
svarta samma människorätt som de vita.

*
</chapter>

<chapter name="21. Outtröttlig">
<h2>21. Outtröttlig.</h2>

Långt in i 70-åren gör hon långa turnéer med dagliga
föredrag, alltjämt lika spänstig, lika klar i intelligensen,
lika stark i stämman och ned samma ofelbara säkerhet i
minnet av fakta och data. Överallt betraktas det som en
lycka att få höra henne. På en kongress i Kalifornien
mottogs hon med en blomsterklädd tron på estraden och
presidenten hälsade henne som den som gjort mer för att
höja kvinnorna än någon annan i världen. Hon blev
inbjuden att tala för 900 lärare. Templet där hon talade
var förvandlat till en väldig blomstersal av utsökta växter
och blommor i sådana massor som endast Kalifornien kan
prestera. Varenda kväll hölls fester för henne med
hundratals gäster — en kväll 700 damer. Dessemellan deltog
hon i alla förhandlingar och rådplägningar om
rösträttskampanjen och hinner ändå att rida på mulåsna för att få
se en vacker utsikt!

Miss <sp>Anthony</sp> befann sig väl efter den långa
kaliforniafärden, men rev. d:r <sp>Anna Howard Shaw</sp>, som
var henne följaktig, sjuknade i feber av ansträngningen
och kunde ej hålla det föredrag hon lovat vid hemkomsten.
»<sp>Tant Susan</sp>» reste då genast och talade, men fick
ett svimningsanfall och sjönk ned i sin stol. Det blev
en oerhörd uppståndelse. I tidningarna sades att hon ej
kunde leva nästa dag. En Chicagotidning telegraferade till
sin  korrespondent: »5,000  ord om  hon  ännu  lever,
obegränsat antal om hon är död».

Nästa dag for miss <sp>Anthony</sp> hem, förargad över
svimningen som hon trodde aldrig behövt ske om hon bara
hade nupit sig ordentligt i armen. Emellertid insjuknade
hon och fick därmed den första vilotid hon haft i sitt
75-åriga liv. Vännernas oro var stor.

Från en 85-årig manlig kamrat i antislaveristriden
kommer brev som ber henne spara sig och endast hålla vakt
från sitt höga erfarenhetstorn, men ej längre gå ut som
soldat. En annan 86-årig kamrat ber henne hålla ut till
sista möjliga stund för att få se verket fullbordat. Den
mer än 80-åriga mrs <sp>Stanton</sp> skriver: »Du är den yngsta
av oss alla, men icke dess mindre ropar naturen halt
och du måste lyda för att kunna bli hos oss och vara
vår ledare ännu i många år». Hon blev det också ännu
i hela elva år.

Miss <sp>Anthony</sp> skriver: »Liksom en maskin i rörelse
varar längre än om den är overksam, så undgår kropp och
själ i arbetet det tärande rostet i fysisk och andlig lättja.
— — Det enda råd jag kan ge en ung människa är:
Lev så enkelt som möjligt. Ät det som passar för din
konstitution när du kan få mat, sov när helst du är
sömnig och tänk minst möjligt på dessa detaljer».

Att hennes levnadsregim varit den rätta för henne
bevisas av att hon i 60 års tid årligen orkade hålla ett
hundratal föredrag och förutom allt annat arbete hade
talat i varenda stad i hela det norra och västliga
Amerika samt i ett stort antal i det sydliga.

Vid 76 års ålder lydde hon ånyo en kallelse till
Kalifornien där slaget skulle stå och hjälp behövdes. I 8
månader deltog hon i agitationsarbetet, var dag omgiven
av ett dussin gäster vid middagsbordet, alla samtalande
om arbetet. Därtill skrev hon en tidningsartikel på 1,600
ord i var vecka. Hon utvecklade en fenomenal vitalitet,
talade på möten av alla slag, politiska möten, spiritisters
och fritänkares möten, i frälsningsarmen, i afrikanska
föreningen, hos socialister, i arméns och flottans förening, i
klubbar och salonger, i wigwams och kyrkor, m. m.,
alltid tillreds och full av hopp.

Efter allt detta led frågan nederlag. <sp>Susan Anthony</sp>
kunde som vanligt ej nedslås, endast nedröstas, men hon
tyckte synd om kaliforniakvinnorna som hade arbetat så
träget. Nästa dag hölls flera möten. Miss <sp>Anthony</sp>
var ordförande på ett av dem och hennes röst säges ha
frimodigt klingat ut i den stora salen. Alla voro vid gott
mod och hoppades att hon skulle komma åter och föra
dem till seger. Under striden i Kalifornien skrev hon till
den 80-åriga mrs <sp>Stanton</sp>: »Hade jag bara dig vid
min sida!» Och hon fick till svar: »Jag känner ibland
som skulle jag flyga till din hjälp.»

Svårare än alla strapatser var det för miss <sp>Anthony</sp>
när hon förlorade älskade syskon och anhöriga, dem hon
bittert begråter den ena efter den andra, eller trogna och
kära arbetskamrater. När <sp>Wendell Phillips</sp>,
vännen från antislaveristriden, dog, skrev hon: »Jag önskar
jag hade en ängels tunga och kunde gå ut och bära
vittnesbörd om storheten hos denne den noblaste av Guds
skapelser».

Med mrs <sp>Stantons</sp> död 1902 slets ett av de
ömmaste vänskapsband som nånsin existerat. Hon skrev då:
»Det tycks mig omöjligt att denna röst har tystnat som
jag i femti år har älskat att höra. Alltid har jag känt
att jag först måste höra mrs <sp>Stantons</sp> mening innan
jag visste var jag själv stod».

Vid nära 77 år begav hon sig västerut i smällkalla
vintern för att delta i ett viktigt årsmöte och bevistar
en mottagning för 500 personer. På hennes 77-årsdag
gav staden Rochester, där hon bodde, en ståtlig
mottagning för 2,000 personer, med vilka hon i stående ställning
skakade hand, och till vilka hon för var och en hade ett
vänligt ord. Någon frågade om hon ej blev trött av att
skaka hand med så många. »Inte så trött som jag brukade
vara när ingen ville skaka hand med mig», svarade hon.

Snart började ett nytt arbete. Vännerna hade beslutat
att <sp>Susan Anthonys</sp> biografi skulle skrivas medan
hon levde.

Själv var hon ej vidare hågad härför och ansåg att man
skulle »få se att det nog är rätt litet när man sätter
sig till den uppgiften». Mrs <sp>Ida Husted Harper</sp>
installerades emellertid i <sp>Susans</sp> hem för att utföra verket
vid hennes sida. Materialet, av personlig och historisk
natur, fyllde hyllorna i 2 rum från golv till tak. Det var
dagboken, förd i mer än 60 år, och en oändlighet med
papper och tryck, tidningar och tidskrifter, omsorgsfullt
ordnade efter år och datum. Från morgon till sena kvällen
pågick arbetet i mer än ett års tid, undantagsvis avbrutet
av något föredrag. Miss <sp>Anthony</sp> led av att nödgas
ägna så mycket tid åt det förgångna medan hennes längtan
stod till den stora striden i nuet. Och när hon mottog ett
telegram: »För himlens skull kom. Allt beror på er», så
klädde hon på sig och for ögonblickligen.

Mrs <sp>Husted Harper</sp> beskriver hur själva luften i
<sp>Susan Anthonys</sp> hem var stimulerande, full av
entusiasm och upplivande idéer. De många besökande, vilka
alla voro arbetare på skilda fält blevo manade till
ansträngning, så fort de trätt innanför hennes tröskel.

Ännu äro hennes krafter ej uttömda. Vid 79 år — år
1899 — for hon till London att bevista <sp>International
Councils</sp> kongress. Hon var en av huvudtalarna i Queens
Hall inför 3,000 personer och hennes stora altröst var den
mest bärande av alla de vackra röster som hördes på
kongressen, skrev en tidning, den nådde var vrå av salen
utan märkbar ansträngning. Även här stod hon ut med
festernas rad och skakade hand med drottning <sp>Victoria</sp>
på amerikanskt demokratiskt vis medan alla andra nego
till jorden. Times skriver att hon uppvaktades av
kungarikets alla lorder och ladies.

*
</chapter>

<chapter name="22. 80-årsdagen och fortsatt arbete">
<h2>22. 80-årsdagen och fortsatt arbete.</h2>

Miss <sp>Anthonys</sp> 80-årsdag firades på ett storartat
sätt. Och påpasslig som alltid slår hon ett slag för den
stående fonden till rösträttsarbetet som hon var i färd
med att samla pengar till.

En vecka efter festen skriver hon i dagboken: »Jag
skrev 8 brev till senatorer i morse med inneliggande
petitioner och glömde bort lunchen».

Hon dikterade och undertecknade själv svar på de 1,100
brev hon fått. Hon vägrade att trycka sitt tack — »ett
aktningsfullt ord» till var och en var det minsta hon
ansåg sig skyldig att giva. När hon tackar en vän för
en penninggåva, säger hon »det var vackert av dig, och
nu ber jag dig att ge mig några tusen till den stående
fonden. Sänd dem medan du lever».

Miss <sp>Anthony</sp> ville få tillåtelse för kvinnor att studera
vid Rochesters universitet och fick styrelsens löfte därom
såvida hon inom 1 år kunde skaffa 100,000 dollars. Sista
dagen fattades 8,000: Miss <sp>Anthony</sp> kastade sig då i
en vagn, åkte omkring ;på tiggarstrat och kom i sista stund
med pengarna. De slutligen felande 2,000 garanterade hon
själv. Av ansträngningen och spänningen var hon så förbi
att hon hade svårt att tala i en hel månad och sköttes
av läkare som varnade för förkylning och  folksamlingar,
men hon for obekymrat till möten i köld, besluten att
hellre dö än leva i overksamhet.

83-årsdagen firades i hemmet med mottagning för 200
personer trots snöstorm. Ännu har hon kraft att tala till
1,200 färgade unge män i <sp>Booker Washingtons</sp>
institut.

Nu äntligen var fjärde delen av historien färdig och
hon känner sitt livsverk fullbordat. Allt samlat tryck,
ett helt rum fullt, sändes i stora lårar till kongressens
bibliotek och förvaras där som »<sp>Susan B. Anthonys
samling</sp>». De brev som ej hade vidare intresse
brändes dagligen i väldiga högar på gården i 1 månads tid.
Nu kunde hon andas ut sen detta var klart.

Vid 84 år var hon på besök hos vänner, lika
intresserad som någon ung. Telefonen ringde ideligen för samtal
med henne och var gång kilade hon ned för en trappa.
Eljest hade hon efter uppnådda 80 år lagt bort att
<sp>springa</sp> i trappor i tro att det var klokare att gå.

Samma år talar hon som vanligt inför senatens kommitté
som hon gjort årligen i ett fyrtiotal år. Hennes röst
darrar en smula när hon denna gång frågar hur länge
kvinnorna skola vänta och hur länge denna orättvisa skall
fortgå.

*
</chapter>

<chapter name="23. Bevistar I. W. S. A:s kongress i Berlin">
<h2>23. Bevistar I. W. S. A:s kongress i Berlin.</h2>

På våren 1904 beger miss <sp>Anthony</sp> sig till Berlin
för att bevista <sp>International Councils</sp> kongress
och framför allt för att närvara vid den första kongressen
i den internationella rösträttsalliansen — <sp>International
Woman Suffrage Alliance</sp> — som bildats i
Washington två år förut under hennes ordförandeskap.
Det var otänkbart för henne att sitta i ro hemma och
veta alla rösträttsvänner samlade på andra sidan oceanen.

Hon njuter ofantligt av resan och introduceras i Berlin
som »<sp>Världens Susan B. Anthony</sp>», »<sp>Ledaren
för hela världens kvinnor</sp>» och »<sp>Allas Tant
Susan</sp>». Ingen som såg henne, alternerande med mrs
<sp>Carrie Chapman Catt</sp> som ordförande, kunde spåra
några tecken till ålderdom hos den 84-åriga där hon satt
strålande och lycklig. Nu kunde hon vara nöjd när alla
dessa kvinnor från tjugutals länder och flera världsdelar
voro samlade i den kamp hon för 50 år sen hade satt i
gång och som numera inte kunde upphöra förrän segern
vunnits, därom kunde hon vara viss.

Miss <sp>Anthony</sp> bevistade alla förhandlingsmöten, men
kunde ej, som hon velat, anta de många inbjudningarna
till främmande länder. På hemväg besöker hon, jämte sin
under sista tiotalet år oåtskiljaktiga följeslagerska, rev.
<sp>Anna Shaw</sp>, Dresden, där hon besåg tavelgalleriet och
gick på operan, fortsätter till Nürnberg och Heidelberg som
det roar henne att se och så till vänner i Vevey och
Genève där hon vilar ut, frossar på frukt och njuter
oändligt av naturen; hon som var uppfödd bland berg. Hon
endast saknar ett världsspråk som hon anser nödvändigt.
Så far hon i ett kör till London och känner sig vid
framkomsten »över all beskrivning trött», som det står i
dagboken, men är snart i farten i rösträttsvärlden och garden
parties<footnote>Trädgårdsfester.</footnote> hos kända och okända.

*
</chapter>

<chapter name="24. Alltjämt agitationsresor">
<h2>24. Alltjämt agitationsresor.</h2>

Nästa år kunde miss <sp>Anthony</sp> ej fatta varför hennes
vänner voro oroliga för att hon ämnade resa till yttersta
västern på det stora rösträttsmötet i Oregon. Hon hade
ingen lust att uppge arbetet av fruktan för att dö borta
fast det bleve mer besvär för andra. Hon var »alltför
upptagen för att hinna tänka på att bli gammal» alldeles
som hennes farfar hade varit när han vid 90 år arbetade
på sin åker då hon hade besökt honom. Miss <sp>Anthonys</sp>
universalmedel mot fysiskt och psykiskt illabefinnande var
arbete. Och ännu brann hon, den 85-åriga, av arbetslust och
entusiasm. »<sp>Organisation, agitation och
edukation</sp>» var fortfarande hennes lösen.

Efter 7 veckor på resa var hon hemma 5 dar och for
så i väg till Mexiko med miss <sp>Shaw</sp> som talare. Folk
voro nöjda blott hon satt på estraden och de strömmade
till för att få se henne och höra några ord av henne
då och då.

Men för henne var en så passiv roll icke tilltalande.
Hon sade en gång med en suck: »Jag är så trött på
att vara den vita elefanten som skall dra folk. Om jag
bara kunde känna att det inte behövdes och fick stanna
hemma!»

Ännu sista månaden hon levde skrev hon 20-tals brev
om dagen och bevistade en fest av kvinnliga studerande på
teatern. Unga kvinnor vid högskolor hade bildat en Susan
Anthony-förening där de förbundo sig att arbeta för den
sak åt vilken hon offrat sitt liv. »<sp>Er tillhör som
ingen annan kvinna i världshistorien
rätten att bli älskad och tackad av alla
kvinnor i alla jordens länder</sp>,» yttrade ordföranden.

Miss <sp>Anthony</sp> svarade och uttryckte sin glädje att
se »alla dessa kvinnliga studerande som en gång skola
bli sin nations största styrka. De ge mig den högsta
glädje och uppmuntran». Ännu en kväll gick hon på
ett möte och talade för sista gången: »Striden får inte
upphöra, ni måste se till att den inte avstannar» sade hon.
Nu lovade kvinnorna att skaffa 12,000 dollars varje år i
fem års tid och miss <sp>Anthony</sp> var överlycklig åt att
man kunde få ro i arbetet och även avlöna dem som
behövde lön.

*
</chapter>

<chapter name="25. Slutet">
<h2>25. Slutet.</h2>

Hennes vänner ville fira 86-årsdagen i Washington och
hon lovade komma hur omöjligt det än kändes för henne
att förflytta sig dit. På festen kom massor av
gratulationer, bland dem även från presidenten <sp>Roosevelt</sp>.
Då utbrast miss <sp>Anthony</sp>: »Jag skulle hellre önska
att president Roosevelt sa ett ord till kongressen till
förmån för kvinnornas rösträtt än att han prisar mig i
oändlighet». Publiken utbröt i applåder.

Hon förmådde blott i få ord tacka alla dem som arbetat
för saken och slutade »<sp>Failure is impossible</sp>» (att
misslyckas är omöjligt) de sista ord hon yttrade offentligen.

Nästa kväll, ögonblicket innan hon for hem, stod hon
i solnedgången och såg på Washingtonmonumentet och sade
till miss <sp>Shaw</sp>: »Jag tror, det är det vackraste monument i
världen. — — Var och en som ser det måste känna
kärlek till frihet och rättvisa och måste bli trogen de
principer det uttrycker.»

Hemkommen insjuknade hon i dubbelsidig lunginflammation, 
men blev bättre, tänkte på den stundande
kampanjen i Oregon och gjorde testamente på allt hon ägde
till rösträttsfonden. Hon var lugn och nöjd att dö. Fyra
dar före sin död dikterade hon ett brev till president
<sp>Roosevelt</sp> med hela sin gamla vältalighet, däri hon
bad att han måtte tillstyrka ett tillägg till konstitutionen
om kvinnans rösträtt.

När hon länge legat som man trodde medvetslös sade
miss <sp>Shaw</sp>: »Om du känner igen mig så tryck min hand.»
En svag tryckning blev svaret. Då sade den knäböjande:
»Vill du att jag ännu en gång skall lova dig att aldrig
uppge arbetet så länge jag lever?» Då lade hon sin hand
på <sp>Anna Shaws</sp> huvud som till välsignelse — det sista
livstecken hon gav.

Den 13 mars 1906 övergick Amerikas största kvinna till
den eviga vilan. Det fanns knappt en tidning i Förenta
Staterna som ej innehöll högstämda ord om denna av alla
vördade kvinna. Man skildrade hennes optimism som ej
visste av misströstan, hennes anspråkslöshet och
självförgätenhet, och man prisade unisont hennes gigantiska
livsverk och hennes ädla karaktär.

<sp>Susan Anthonys</sp> bild hade länge varit insatt i
trappuppgången i Albany Capitolium, bland landets största
statsmän och krigare, den trappa där hon vandrat så många
tunga steg för att begära frihet för kvinnorna. Nu kunde
man i var tidning se att i folkets och i kvinnornas hjärtan
hade hon själv rest sig ett ännu värdefullare monument.

*
</chapter>

<chapter name="26. Vid graven">
<h2>26. Vid graven.</h2>

En hedersvakt av vitklädda unga flickor från Politiska
likställighetsföreningen och Susan Anthonyföreningen
omgav kistan och tiotusentals kvinnor och män defilerade
i tre timmar förbi den för att se de ännu i döden
underbart vackra dragen.

Mrs <sp>Catt</sp> yttrade vid graven bl. a.: »Om skalden velat
skriva hennes livs motto kunde han ej ha gjort det bättre
än när han diktade denna vers:

<poem>För det onda som behöver motstånd
För det goda som behöver bistånd
För den framtid som blott syns i fjärran
<tab>Giv dig själv.»</poem>

Miss <sp>Anthony</sp> hade sagt att hon visste ingenting om ett
kommande liv, men att om man därifrån kunde hjälpa dem
som äro kvar här »så skall jag komma till er». Hon
sände även från dödsbädden genom rev. <sp>Anna Shaw</sp>
en rörande hälsning som ej nog ofta kan framföras till
vårt som till alla andra länders kvinnor.

<sp>»Jag ser ett långt oöverskådligt tåg av
kvinnor, gamla och unga, kvinnor med böjda
ryggar och tunga steg, kvinnor som segrat
i kampen och kvinnor som ännu kämpa,
kvinnor jag arbetat med och kvinnor jag
arbetat för, så olika och dock alla lika i ett — 
i behovet av frihet och rättvisa. Säg dem,
säg att jag älskar dem alla.»</sp>

*
<img></img>
</chapter>

