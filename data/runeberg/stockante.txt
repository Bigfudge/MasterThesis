<img></img>




<table o c>
<td><i>Nils och Edvard Selander</i>
<td><tab>
<td><sc><h2>Två Gamla</h2></sc>
<td><sc><h2>Stockholmares</h2></sc>
<td><sc><h2>Anteckningar</h2></sc>
</table>




<table o c>
<td><sc><sp>Edvard Selander</sp></sc> <td><sc><sp>Nils Selander</sp></sc>
<td><img>Student, 20 år.</img>        <td><img>Kadett, 15 år.</img>
<td><img>Med. doktor, 70 år.</img>    <td><img>Överste, 65 år.</img>
<td 2 r>Efter fotografi.
</table>
<table o c>
<td><i><h3>Nils och Edvard Selander</h3></i>
<td><tab>
<td><sc><h1>Två Gamla</h1></sc>
<td><sc><h1>Stockholmares</h1></sc>
<td><sc><h1>Anteckningar</h1></sc>
<td><tab>
<td><tab>
<td><i>Stockholm</i>
<td>————————
<td>P. A. Norstedt & Söners
<td>Förlag

</table>

<table o c>
<td>STOCKHOLM 1920
<td>IVAR HÆGGSTRÖMS BOKTRYCKERI A. B.
<td>200227
</table>

<chapter name="FÖRORD.">
<h2>FÖRORD.</h2>

<sc>Med</sc> all säkerhet har ingen tidigare generation
upplevat en omvälvning inom snart sagt alla
förhållanden så häpnadsväckande som den, vilken vi bröder
bevittnat under de 75 år, vi ha levat i Stockholm. I vår
ungdom saknade man järnvägar, telegraf och telefon.
Sveriges riksbank förmedlade ensam med "robur et
securitas" penningeomsättningen i landet. Det gamla
brandkontoret var vår enda försäkringsanstalt. De
månghundraåriga, ärevördiga riksstånden skötte i allt
lugn vårt politiska liv och magistraten och
borgerskapets äldste lika sävligt det kommunala. I sena tider
kom mäster Palm, Sveriges förste och då ende socialist,
en lustig fantast, som man bara skrattade åt.
Vattenledning, offentlig belysning, avloppsledningar saknades
så gott som fullständigt. Våra enda sjukhus voro det
gamla dystra Serafimerlasarettet och det ännu
sorgligare Kurhuset. Skolorna voro inhysta i små, eländiga
och otillräckliga lokaler. Offentliga parker och
blomsteranläggningar existerade knappast. Vi sågo inga
guld- och spegelskimrande nöjeslokaler, men de små
hemtrevliga källrarna voro desto flera. Och så vidare i
all oändlighet.

Vi båda gamla bröder återgå ju ofta till våra
gemensamma ungdomsminnen, och då vi härvid påmint oss
alla de förändringar, Stockholm och livet omkring oss

undergått sedan vår barndom, ha vi tänkt oss, att
möjligen en och annan av den generation, som efterträtt
oss, kunde finna nöje i att med oss se tillbaka på forna
förhållanden. Detta är skälet till att dessa anspråkslösa
anteckningar nedskrivits.

Den, som tar del av dem, skall ej finna några
upplysningar om de politiska och sociala frågor, vilka stodo
på dagordningen under den tid, som kallas Karl XV:s.
Vår ställning har aldrig fört oss in i politiken eller
förvaltningen. Men vi hoppas, att han skall få en inblick
i hur vardagslivet tedde sig i ett Stockholm, som var
gladare och anspråkslösare än det nuvarande och där
man ej såg mycket av den penningehunger och det
lyxbegär, som vi väl utan orättvisa kunna säga behärska
nutida människor i alla samhällslager. Och där man
därför var vänligare och såg livet ljusare än nu.
Klasshatet var ännu ej uppfunnet.

De anteckningar om Stockholms, speciellt
Norrmalms, utveckling, som bifogats, göra ej heller anspråk
på att bringa Stockholmsforskaren något nytt, utan ha
tillkommit uteslutande för att bereda nöje åt en eller
annan lekman och möjligen förmå honom att hos de
verkligt sakkunniga söka vetande om vår stads historia.

Sannolikt tycker mången, att en alltför stor plats i
våra minnen inrymmes åt de ställen, där Bacchus för
spiran. Men den, som sanningsenligt vill skildra dåtida
förhållanden, måste erkänna, att de intogo en ganska
dominerande ställning i huvudstadens liv. Man hyllade
kanske för mycket satsen, att "den som sviker i
dryckjom, sviker ock i androm styckjom". Men denna
efterklang av livet under Bellmans tider försvann dock redan
under vår ungdom mer och mer med stigande förfining
i sederna.

Som naturligt är, ha vi ej alltid kunnat samverka vid
utarbetandet av våra anteckningar. Vid de kapitel, där

den ene av oss ensam för ordet, finnes detta dock
anmärkt i kolumnrubriken, så att ingen behöver sväva i
ovisshet om vem som åsyftas, då ordet "jag"
förekommer i texten.

Slutligen bedja vi att få framföra vårt hjärtliga
tack till artisten Hilding Nyman för hans värdefulla
hjälp med teckningarna till största delen av bokens
illustrationer.

Stockholm 1920.

<tab><tab><tab><tab><tab><i>Nils och Edvard Selander.</i>

</chapter>

<chapter name="INNEHÅLL.">

<table o>
<td 2 c><h2><i>INNEHÅLL</i></h2>
<td>
<td>                                                  <td r>    SID.
<td><i>Familjen</i> ................................. <td r>   <i>11</i>
<td><i>Föräldrahemmet</i> ........................... <td r>   <i>27</i>
<td><i>Umgänget på Observatorium</i> ................ <td r>   <i>49</i>
<td><i>Skolan</i> ................................... <td r>   <i>73</i>
<td><i>Norra Stockholm på 1850-talet</i> ............ <td r>  <i>103</i>
<td><i>Samfärdsel och hygien</i> .................... <td r>  <i>153</i>
<td><i>Restauranter och krogar. Förströelser</i> .... <td r>  <i>181</i>
<td><i>Kadettiden. Gradpassering</i> ................ <td r>  <i>231</i>
<td><tab>
<td 2 c>-*-
</table>

</chapter>



<chapter name="FAMILJEN">

<h1>FAMILJEN</h1>



Vi äro av bondesläkt. Vår fader, <sp>Nils Haqvin
Selander</sp>, föddes 1804 å Docksta, Ångermanland, i
en naturskön trakt vid foten av Skuluberget. Hans
fader, Daniel Selander, var hemmansägare och
gästgivare samt vid förra århundradets början riksdagsman i
bondeståndet.

I släkten har på över 100 år ej fötts mera än en flicka
— vår faster — i övrigt endast pojkar. Vår far hade en
två år äldre bror, som av föräldrarna bestämdes för det
prästerliga kallet och dog som kyrkoherde i Selånger
vid Sundsvall. Gubben hemmansägaren ville att den
yngre sonen skulle efterträda honom som jordbrukare
och gästgivare samt bestod honom därför intet nämnvärt
underhåll, då han envisades att studera och begav sig in
till skolan i Härnösand.

Det var energi i pojkarna den tiden. Som tioårig
kom far till läroverket och skötte sig sedan själv.
Matsäck bekoms då och då från hemmet, men i övrigt
bestred han sina utgifter genom att undervisa en
hantverkares barn. I återtjänst fick han bo i dennes kök och
erhöll därtill en ringa penningeersättning, för vilken
han bekostade sina enkla kläder.

Student 1821 blev han 1827, vid 23 års ålder,
magister primus bland 73 promovendi vid Uppsala universitet.
Han brukade säga, att han vid dessa unga år påtagligen
var en mycket lärd man, enär han i sin magisterexamen
hade laudatur i nästan alla ämnen — de voro den tiden
tretton eller fjorton obligatoriska — beroende, som han

sade, därpå att han, ehuru egentligen matematiker, fått
högsta betyget i historia av Erik Gustaf Geijer. De
övriga akademiska lärarna hade en sådan respekt för
Geijer, att de, när de fingo veta detta, öste över det unga
magisterämnet höga betyg, utan att han enligt sin egen
blygsamma uppfattning hade motsvarande kunskaper.

<img id="3983">Nils Haqvin Selander.

Efter fotografi.</img>

1828 blev han docent i astronomi i Uppsala.
Ledamot av Vetenskapsakademien 1833, vid 29 års ålder,
blev han 1837 professor och akademiens astronom med


boställe på Stockholms observatorium samt ständig
vikarie för akademiens sekreterare. Från 1844 till
representationsförändringen 1866 var han akademiens
representant i prästeståndet och därefter till sin död 1870
ledamot av riksdagens första kammare, därtill vald av
hembygden, Västernorrlands län.

<img>Mathilda Selander.

Efter oljemålning av Amalia Lindegren.</img>

Det är icke vår sak att bedöma vår faders duglighet
i skilda värv, som åt honom anförtroddes. Det anseende
han åtnjöt framgår dock därav, att han som docent i


Uppsala erhöll kallelse till professuren i astronomi i
Helsingfors, att konung Oskar I två gånger erbjöd
honom eklesiastikministerportföljen och att Härnösands
stifts prästerskap ville uppsätta honom på
biskopsförslag. Allt detta avböjde han. En enda gång var han
dock starkt betänkt på att byta verksamhetsfält, när
Karl XV ville nämna honom till landshövding i
Västernorrlands län. Det är ju också begripligt att det låg en
stark frestelse i att få som hövding återkomma till det
län han lämnat som bondpojke. Utnämningen strandade
dock på vår moders bestämda motstånd.

Vår moder, <sp>Mathilda Neijber</sp>, född 1826 i
Stockholm, var dotter av kammarrrådet Johan Ludvig
Neijber. Dennes släkt var ursprungligen tysk, men
borgerlig svensk sedan ett par århundraden.

Våra morföräldrar hade åtta barn, därav sex söner,
alla kraftiga och friska män, vilket bäst framgår därav
att de, en undantagen, som träffades av en sjukdom, för
vilken även den starkaste kan falla offer, samtliga dogo
vid hög ålder; två blevo åttio år, en åttiosju, och de två
äldsta i syskonkedjan avledo först vid fyllda nittiofyra
år, vid nästan obruten både kroppslig och andlig vigör.

Ett par år före deras död träffade vi dem i Dalarö,
där de bodde på sommarnöje. Den yngre, August,
frågade om vi sett "gubben", som han kallade den ett år
äldre brodern. "Nå! Hur fann Ni honom?" "Kry och
pigg!" "Nej! mina gossar", förklarade morbror August,
"gubben börjar bli ganska slapp! I går f. m.
promenerade vi tillsammans till Sandemar — 6 kilometer — och
då jag på e. m. ville ha honom med mig till Små-Dalarö
— 4 kilometer — förklarade gubben att han var trött.
Jo jo män, han är ganska slapp." Efter en stund
råkade vi morbror Teodor, gubben, som på vanligt
högtidligt sätt frågade oss: "Gossar! Ha'n I sett brodern
August?  Hur var det beställt med honom?" Vi kunde

ej säga annat än "gott och väl". "Nej! mina unga
vänner", utlät sig 'gubben', "han börjar bli betänkligt slö.
Han har i sommar berättat samma historia två, tre
gånger för mig."   Sådana voro de vid över 90 år.

Gamle morbror August var ännu i sin höga ålderdom
en glad själ, som skrattade åt nykterhetsfantasterna och
förklarade, att han ända sedan studenttiden under
mera än sjuttiofem år nästan dagligen fröjdat sig med
åtskilliga glas punsch. Och han var så stark rökare, att
man knappt kan erinra sig honom utan en cigarr i
mungipan. Då jag, den yngre, på väg till mitt arbete på
Kungsholmen passerade Tegelbacken, såg jag honom
ganska ofta, även i dåligt väder, stå vid spårvagnsmötet
iklädd en elegant blå kavaj, nästan alltid med en blomma
i knapphålet. Då jag frågade honom vad han hade där
att göra, svarade han, att han fröjdade sig åt att se de
vackra flickorna, som stego ur och i spårvagnarna. Och
då jag skrattade häråt, sade han, att han bad Gud
bevara mig för att någonsin bli så gammal, att jag icke
skulle uppfatta, att vaökra flickor äro numro ett av allt
vackert, som finnes på vår sköna jord.

Våra morbröder hade fyra söner och tolv döttrar.
Döttrarna hava väl fyllt sin plikt mot fosterlandet, ty
de hava skänkt släkten 55 avkomlingar. Men sönerna
hava icke haft ett enda barn, så att vid de två ännu
levande, ålderstigna manliga medlemmarnas frånfälle
försvinner namnet Neijber ur de svenska
släktlängderna.

På spinnsidan var vår moder, enligt den genealogiske
forskaren Karl Löfström, av förnämlig börd. Vår
morfars far, även han kammarråd, var nämligen gift med
Charlotta von Meijerhelm, vilkens moder var dotter till
friherre Henrik Theodor Örnfelt, död 1758, och
friherrinnan Charlotta Horn af Rantzien. Från hennes moder,
grevinnan Ulrika Lewenhaupt, går härstamningen upp

till Johan III, Gustav Vasa och Karl VIII Knutsson
samt medeltida furstar, konungar och kejsare Europa
runt. Örnbergs svenska ättartal uppger bland dessa
Harald Hårfager och Karl den store.

Vår moder uppfostrades i ett hem, som var ganska
egendomligt. Morfar var anställd inom
hovförvaltningen och hade sig anförtrodd en del av Karl XIV Johans
vidsträckta ekonomi. Själv var han en fattig man och
hemmets tillgångar ganska anspråkslösa. Men det
umgänge vår moder där såg var så mycket mera lysande.
Excellenserna Magnus Brahe och Jakob de la
Gardie hörde till husets vänner, och intimt umgicks där
österrikiske ministern greve Woyna, societetens
säkerligen ståtligaste och mest lysande kavaljer. Antagligen
var det icke husfadern, ganska excentrisk och tvär till
lynnet, som lockade dem dit, utan säkerligen den glada
husfruns vackra ögon. Vår mormor var på sin tid en
av Stockholms fagraste kvinnor, vilket väl gav
anledning till att hon som ung fru kallades till
ceremonimästarinna i den lysande dansorden Amaranthen.

Hennes skönhet hade gått i arv till hennes flicka,
och för att få se sin lilla favorit fullt till sin fördel
sände de båda excellenserna dyrbara toaletter till den
lilla tösen och övertalade mormor att tid efter annan
taga henne med sig på baler i societeten.

Mot detta nöjesliv kontrasterade bjärt livet i
hemmet. Morfar var en sträng herre, som t. ex. aldrig
tillät något av sina barn att sitta, då han var inne i
rummet. Sönerna fingo, t. o. m. när de voro rätt gamla,
intaga sina måltider stående, om fadern fanns vid bordet.
Och döttrarna måste, då de skulle begära förlåtelse för
en verklig eller förment förseelse, göra detta
knäböjande.

Han var till sin religiösa åskådning bigott och
krypto-katolik.   Den allena saliggörande kyrkans primas i

Sverige, drottning
Josefinas aumônier, Studach,
var daglig gäst i hemmet.
Två av sönerna sändes
till utlandet för att
uppfostras i ett kloster i
Belgien och räddades ur
jesuiternas klor först efter
vår fars giftermål, då han
på vår mors bön i
hemlighet sände dem medel, så
att de kunde återvända
till fäderneslandet. Vår
moder tillärnades samma
öde, att sändas ut för att
uppfostras i katolska
läran, men planen korsades
genom mormors bestämda och energiska motstånd, som
ej kunde brytas ens av den eljest blint lydde maken.
Morfar och Studach planlade då ett annat tillvägagångssätt.
Vår moder var mycket musikalisk och i sin ungdom
begåvad med en vacker sopran. Till hennes lärare i sång
utvaldes en ung abbé med ett förföriskt yttre, som
använde lektionstiderna till småkurtis och
omvändelseförsök. Slutligen räddades hon från både det ena och det
andra av greve Woyna, som påvisade den delikata
ställning, den apostoliske vikarien intog såsom drottning
Josefinas aumônier, och faran av att den liberala
pressen kunde få reda på katolska omvändelseförsök, som
notoriskt utgingo från en vid hovet fästad präst.

<img>Eduard Woyna.

Efter litografi.</img>

En tid därefter blev vår moder förlovad, och även då
gav Woyna, som kände hennes fars despotism i
hemmet, sig ingen ro, innan han övertygat sig om att
flickan ej var tvingad, utan fritt och efter sin egen vilja
förenat sitt öde med sin fästmans.


<img>Charlotte Neijber 50 år.

Eft. min.-måln. av Joh. Jolin.</img>

Det minne vi äga av vår
gamle morfar är allt annat än
angenämt. På äldre dagar
överflyttade han till Arboga,
dit vår moder ofta nedreste
sommartid, särskilt under de
år då far vistades i Lappland
för den stora medeleuropeiska
gradmätningen. Vid ett av
dessa besök föddes den yngre
av oss. Morfar angreps under
sina sista levnadsår av
ålderdomsbrand i fötterna och
var sedan bunden vid sängen. Hans sjukrum
inger ännu i dag, när vi återkalla det i minnet,
en känsla av starkt obehag, ty när vi hörde det
genomträngande ljudet av hans ringklocka och blevo inkallade,
visste vi att det nästan alltid var för att få ovett eller
smörj. Visst voro vi stora bråkstakar, men så visste
gubben också att låta oss känna, att våra upptåg
misshagade honom.

Vår mormor var så mycket älskligare och vann från
vår spädaste barndom helt våra hjärtan. Efter sin makes
död flyttade hon till Stockholm, och under hela vår
uppväxttid var det alltid ett stort nöje att besöka henne.
Ännu i senaste ålderdomen ägde hon en förunderlig
charme, och över hennes drag låg återglansen av hennes
ungdoms sällsynta fägring. Det föreföll, som om
mycket av den livsuppfattning och den umgängeston från
sjuttonhundratalets salonger, som säkerligen fanns kvar
i de kretsar, där hon i sin ungdom rörde sig, dröjt hos
henne livet igenom. Med förbigående av sina gamla
söner var det hos dottersönerna hon inhämtade små glada
historier från livet utomkring, och om dessa hade en litet
betänklig bouquet, gjorde det intet, blott de voro roliga.

Hennes råd voro alltid goda, som då hon uppmanade en
av oss att uti kärlek aldrig slösa bort kapitalet utan leva
på räntorna och att, om livets högsta goda, en söt fru,
kom på hans lott, aldrig förfalla till att bli livets största
nöt, en ogenerad äkta man, utan städse behandla lilla
frun som sin ungdoms älskarinna. Vår kära mormor
dog vid 84 års ålder. Då hon på dödsbädden kallade oss
till avsked, gjorde hon toalett med lockar och en liten
kokett spetsmössa, och då vår allvarligt sinnade moster
förvånade sig över denna fåfänglighet i en sådan stund,
svarade hon, att hon ville att hennes kära gossar skulle
av sin gamla mormor hava ett så angenämt minne som
möjligt och icke komma ihåg henne som en veritabel
skråpuk.

Våra föräldrar förlovade sig medan morföräldrarna
ännu bodde kvar i Stockholm. Vår far var 22 år äldre
än vår mor, men åldersskillnaden utgjorde ej något
hinder för ett äktenskap, som blev i allo lyckligt. Enligt
nutida begrepp skulle man nog föreställa sig, att så ej
kunde bli förhållandet, så som förlovningen efter
gammaldags sed ingicks. Vår mor var ännu icke fyllda
sjutton år och sysslade på gården i 81 Drottninggatan, där
hennes föräldrar bodde, ivrigt med sina dockor, då hon
blev uppkallad till fadern, som helt enkelt underrättade
henne, att den närvarande professor Selander begärt
henne till hustru och att han beviljat denna anhållan.
Hon tyckte, som hon sedan berättade för oss, att vår far
såg trevlig ut, och dessutom hade hon vid hans
föregående besök sett, att han hade sidenfoder i sin överrock,
och detta tyckte hon var stiligt. Och så firades
förlovningen.

Vår mor var ännu icke 18 år då bröllopet den 22 maj
1844 stod i Davidsons norra paviljong vid
Drottninggatan. Under bröllopsfesten utbröt eld i
Barnhuskällaren, som låg vägg i vägg med paviljongen. Den brändes

ned till grunden, men uppstod några år senare ur askan
och erhöll namnet Fenix. Brudparet fick ensamt till
fots bege sig hem till Observatorium, övergivet icke
allenast av de undan brandfaran flyende bröllopsgästerna,
utan även av till platsen beställda åkdon. Vid
hemkomsten befanns hela Observatorium utrymt; alla hade
skyndat sig till den dåtida stockholmarens
älsklingsskådespel, en bättre eldsvåda.

På Observatorium levde föräldrarna tillsammans till
vår faders död, och under loppet av tre år sågo tre
söner dagen, Nils (Nisse), Edvard (Wadde) och Oskar
(Otte). När den siste telningen kom till världen, var
vår moder nyss fyllda 21 år.

Hon hade därmed fullgjort den prognos, som ställts
för henne såsom kvinna av den store anatomen Anders
Retzius. Denne föreställdes på en supé hos Berzelius
strax efter bröllopet av vår fader för vår mor. Sedan
Retzius en stund med synbart välbehag granskat henne,
utlät han sig, hörd av hela sällskapet, högt till vår fader,
att han lyckönskade honom, ty hans unga fru var
skapad att föda barn. Yttrandet i och för sig stötte vår
moder ej så mycket, ty i hennes ungdom voro, enligt
hennes utsago, särskilt äldre män, som tillhörde
vetenskapens, konstens och bördens spetsar, stundom ganska
plumpa, men skälet till att hon sedan aldrig kunde
fördraga Retzius var, att hon inför hans blickar känt sig,
som om en hästhandlare kritiskt granskat och satt pris
på ett fullblodssto.

Vår yngste broder, Oskar, var oss andra ganska olik.
Han var genommusikalisk, god violinspelare och
autodidakt på piano. I skolan gjorde han inga framsteg,
djupt ointresserad för böckerna som han var, och fastän
endast ett år yngre var han flera klasser efter oss
bröder. Men musik älskade han. Den lärde han lätt och
glömde icke.   När han kom hem från teatern, kunde han

spela igenom långa stycken av en opera, som han hört
för första gången.

<img>Oskar Selander.

Efter fotografi.</img>

Vår far hade en gammaldags uppfattning om musici.
Han betraktade dem nog närmast, fastän han aldrig
sade det, som en sorts bättre positivspelare. Han ville
därför att bror Oskar skulle ägna sig åt ett praktiskt
yrke, då han såg att studierna icke ledde till någonting.
Från Lyceum sändes han till en lantbruksskola, men i
stället för att ägna sig åt jordens skötsel spelade han

marscher på böndernas bröllop, då de bådo därom, och
glada polskor för drängarna och jäntorna. Dessemellan
höll han sig hemma och övade sig själv med allvarligare
musik. Så kom han till Ekolsund hos gamle gubben
Adlercreutz. Men där blev samma visa. Hans glada
dansmusik ljöd åter från logar och gillen. Han sändes då till
Furudal i Dalarna. Men där fanns till på köpet vackra
flickor. Och efter ett halvt år skrev brukspatron Löf
till vår far, att "din pojke förvrider huvudet på
jäntorna med sin sång, och dessemellan sitter han på sitt
rum med sin fiol, i stället för på kontoret vid brukets
böcker".

Han togs hem och kom in vid Statens järnvägar.
Under hans tjänstgöring på Mjölby station blev en gång
genom snöhinder en mängd resande uppehållna och fingo
tillbringa natten i väntsalen. Han tyckte synd om dem,
och för att muntra upp stämningen tog han fram sin fiol,
och om en stund var dansen i full gång med pälsar och
bottforer. Publiken var förtjust, men järnvägsstyrelsen
delade icke förtjusningen. Den tyckte, nog med rätta,
att i järnvägsbokhållarnas tjänst icke ingår att hålla
baler i väntsalarna. Han fick avsked. Åter igen hade
hans fiol störtat honom. Emellertid hade far dött, och
sedan vår bror en tid sjungit för Fritz Arlberg, for han
till utlandet för att utbilda sig till sångare, först till
Dresden, sedan till Milano och Neapel. Efter tre års
studier fyllde han, då han sjöng med orkester, den vid
repetitionerna fullständigt tomma San Carloteatern i
Neapel.

Vid denna tid träffade han några unga danskor, som
bådo honom bli vägvisare vid en bestigning av Vesuvius.
Ehuru han en tid känt sig illamående, gjorde han
sällskap, och då de vid hemkomsten ville att han skulle
rådfråga en läkare, skickade han olyckligtvis efter en
italienare. Denne gav honom ett kalomelpulver, efter

vilket han fick profusa tarmblödningar och dog på
några timmar. Påtagligen hade förelegat en smygande
nervfeber, som den tanklöse läkaren förbisett. Hans
okunnighet gav vår broder döden vid 28 års ålder. Han
vilar på engelska kyrkogården i Neapel.
</chapter>

<chapter name="FÖRÄLDRAHEMMET">
<h1>FÖRÄLDRAHEMMET</h1>


<img>
Stockholms Observatorium.

Hilding Nyman del.</img>

Vi växte upp i ett hem, som i mångt och mycket var
olikt andra i Stockholm. Där uppe på Observatoriebacken 
voro vi fullständigt isolerade inom den inhägnade
gården och trädgården och bodde mitt i staden så gott
som på landet.

Observatorium eller "stjärnkikeriet", såsom det
populärt kallades, uppfördes av Karl Hårleman och
invigdes 1752. Det saknade i vår ungdom den klumpiga och
vanprydande tillbyggnaden på baksidan och kröntes av
en vacker lanternin av helt annat utseende än det
nuvarande konstiga tornet, vars form torde betingas därav,
att det inrymmer ett på senare tid anskaffat större
instrument.

Den nedersta våningen inrymde den vetenskapliga
avdelningen. I mitten låg en rund, genom två våningar
gående, väl proportionerad och vackert smyckad sal.
Med instrumentutredningen där var det synnerligen illa

beställt, ty den bestod endast av några gamla, knappt
användbara tuber. På ena sidan om salen lågo
biblioteksrum, på den andra två rum, där i det ena fanns ett
meridianpassageinstrument, som ansågs ganska väl
motsvara tidens fordringar. I andra våningen funnos vår
fars två arbetsrum och vaktmästarebostaden. Två
trappor upp lågo fem rum och ett litet kök, utgörande
professors boställsvåning. Rummen voro små, men mycket
hemtrevliga, och vad som framför allt förhöjde intrycket
var den vackra och vidsträckta utsikten åt alla
väderstreck över staden och dess omgivningar.

Observatoriebacken var förr ej instängd som nu för
tiden. Folk av alla samhällsklasser hade fritt tillträde.
Planteringar funnos icke, endast stora, enstaka träd, i
vilkas skugga sommartiden Stockholms lazzaroner,
"busarna", i stort antal njöto sin siesta. Men platsen
besöktes även av finare folk, ända upp till kungligheten.
Drottning Josefina stannade ofta med sitt ekipage
nedanför backen för att däruppe njuta av den friska luften
och den fria utsikten. Dessa drottningens promenader
gåvo oss våra första tillfällen att omstrålas av den
kungliga nådens solsken. Hon gjorde sig nämligen snart
underrättad om, vilka de glada ungdomar voro, som
svärmade omkring däruppe, talade ofta vänligt med oss
och kallade oss sina små "blåkråkor" på grund av de blå
sammetsmössor vi buro.

Den friska luften på höjden och de ständiga
anledningar till lekar utomhus, som backen erbjöd, verkade
naturligtvis välgörande på uppväxande pojkars fysik.
Vi försummade också inga tillfällen att stoja och
stimma därute, när läxorna gåvo oss tid. Kanske fick
arbetet ofta sitta emellan för lekarna, till skada för
läsningen, men till så mycket större gagn för hälsan. Vi
tumlade om i backen sommar och vinter, i alla väder,
tillsammans med vår trogne lekkamrat och beskyddare,
newfoundlandshunden Bravo.


Ibland voro lekarna nog så farliga. Vi brukade leka
hök och duva på Observatoriebyggnadens plåttak, varvid
ett särskilt nöje var att springa runt skorstenarna, som
stodo endast omkring en tredjedels meter från taklisten.
Det kittlade nerverna, när man såg djupet under sig.
Samma angenäma känsla i ännu högre grad erfors, då
vi sprungo mellan de för en stark vind hastigt
kringilande vingarna på väderkvarnarna i grannskapet med
ögonskenlig fara att när som helst bli ihjälslagna. Och
lika roligt var att på dammen vid Sabbatsberg och
vattensamlingarna på de vidsträckta, obebyggda tomterna
vintertid, när isen knappt var halvtumstjock, taga sats
och åka över på skridsko, varvid isen, då man var längst
ute, bildade en skålformig fördjupning, där man hade den
sköna känslan av att hela ytan darrade, färdig att brista.

Sommartid samlades i backen traktens barnungar
till mera hyggliga förströelser som dunk, hök och duva,
bollspel o. d. omväxlande med robinsonader och
klättringar i trädtopparna. Redan tidigt vidtogo
militärövningar, under vilka brodern Nils gjorde sina första
lärospån som krigare och chef för ett kompani pojkar.
Manskapet utgjorde en brokig blandning av alla
samhällsklasser. Med disciplinen var ej mycket bevänt. En god
hjälp hade kompanichefen dock i en av sina korpraler,
vår syssling August Strindberg, som tog saken på fullt
allvar och ytterst nitiskt fullgjorde sina åligganden som
underbefäl. Han glömde sent den förtroendepost han
beklätt, och ända in i de sista levnadsåren anmälde han
sig på Dramatiska teaterns kansli med ställningssteg
och ett: "Överste! Korpral Strindberg närvarande!"
Kavalleriet vid den lilla truppen utgjordes av två
ryttare, Magnus och Gustaf Björnstjerna —
generalkonsuln och chefen för Skånska dragonerna —, som
beridna på sina ölänningar fullgjorde alla en
kavalleriskvadrons åligganden, så i sluten som spridd ordning.

När truppen ansågs hava vunnit tillräcklig

utbildning för att med heder visa sig, lånade kompanichefen
en av ölänningarna och förde sitt folk ut till Karlbergs
borggård, där uppvisning ägde rum för kadettofficerarna, 
vilka tycktes ha obeskrivligt roligt åt det
lysande militära skådespelet. Åtminstone försäkrade flera
av dem, när "chefen" några år senare gjorde sitt inträde
vid Karlberg, att det var dem särdeles kärt att få
förnya bekantskapen med en så framstående truppledare.

På vintern samlade sig sommarens lekkamrater till
kälkåkning, och då hade man tillfälle att visa sig
uppmärksam mot det täcka könet genom inbjudning till
våra kälkpartier. Särskilt välkomna voro två i
grannskapet boende flickor, som var för sig under olika
tidsperioder behärskade kälkbacken. Den ena, Anna, var
dotter till kyrkvaktaren i Adolf Fredrik, Lundström,
den andra, Karolina, var dotter till en i Kungsbacken
boende och praktiserande fältskär Östberg. Den ena
blev vår älskligaste operettdiva, den andra vår efter
Louise Michaëlis död förnämsta koloratursångerska.
Säkerligen väcka namnen Anna de Wahl och Karolina
Östberg högtidsminnen hos äldre Stockholmare. Våra
torde dock vara de tidigaste och de angenämaste, ty så
älskvärda och glada lekkamrater glömmer man aldrig.

Fråga är dock om deras hågkomst av oss blev vidare
odelat behaglig, ty alltför ofta visade vi dem det förakt,
som alla tiders pojkar ägnat "jäntor". På väg till
skolan från Observatorium till Regeringsgatan träffade vi
ofta den unga Anna Lundström, när vi sneddade över
kyrkogården. Stundom voro vi då nådiga och lekte med
henne, men lika ofta kitsliga, och då var det vårt nöje
att hetsa Bravo på henne. Många år efteråt talade Anna
de Wahl om den fasa hon kände, då Selandrarna
kommo och odjuret var med dem.

Och den lilla Karolina Östberg råkade också stundom
ut för vår onåd. Ibland var detta dock under tämligen
förlåtliga förhållanden. Hon fick sig alltid, då hon

fanns i grannskapet, i förbifarten ett glåpord eller en
spark, då vi gingo in till pappa Östberg i det mindre
behagliga ärendet att draga ut en tand. Visserligen
erhöllo vi för hjältemodet att underkasta oss operationen
av vår moder i belöning en tolvskilling gången.
Summan var dock ej stor nog för att bibringa oss det
jämnmod och goda lynne, som fordras för att en pojke skall
visa sig nådig mot en än så trevlig flicka.

Vintertid syntes mycket ofta i Observatoriebacken
grupper av konungens i Stockholm garnisonerade
livtrupp, de Norska jägarna, idkande skidåkning. Denna
för oss okända vintersport intresserade naturligtvis
mycket oss pojkar, och då vi snart blevo goda vänner
med de glada och vänliga "Norske gutterne", erbjödo
sig dessa att lära oss skidåkning. Förslaget stötte dock
på ett oövervinneligt hinder, då vår fader ställde sig
fullständigt oförstående däremot och tyckte, att när vi
hade kälkar, behövde han ej köpa oss skidor.

I en annan vinteridrott fingo vi snart en mycket fin
lärare. Skridskoåkning kunde då ej idkas så flitigt
som nu, då stadens styresmän, föreningen för ungdomens 
fria lekar, direktionen för Stadion och andra visa
det förståndet att årligen åt barnen anordna goda
skridskobanor. På vår tid fick man åka skridsko om Herren
gav barvinter, och detta inträffade ej så särdeles ofta.
Men i mitten av 50-talet skedde detta två år å rad. Vår
moder tog oss då med sig till Brunnsviken, där vi på
isen utanför Stallmästaregården började våra övningar.
En vacker dag uppenbarade sig därute hertigen av
Östergötland, som, sedan han en stund skrattande åsett
våra rovor och kullerbyttor, erbjöd vår moder att taga
hand om de unga telningarnas utbildning i den ädla
skridskoidrotten. Naturligtvis hade vi den respekt för
vår höge lärare, att vi gjorde vårt bästa, och under den
vänliga men allvarliga ledningen uppnådde vi snart en
färdighet, som tillät oss att självständigt sväva 

omkring. Då prins Oskar dessutom noga inpräglade i vårt
minne, vilka delar av sjön som genom strömdrag kunde
vara försåtliga, kunde vår moder snart lämna oss åt oss
själva och avsluta sin vaktgöring på isen.

Ett nöje, som någon sällsynt gång bereddes oss, var
att få gå på teatern. Vi voro där första gången i
början på 1850-talet. Några familjer hade sammanslutit
sig för att bereda sina barnungar glädjen att få se
Kronofogdarna med Pierre Deland. Föreställningen gavs i
Davidsons paviljong och har icke efterlämnat något
annat minne än att en tjock gubbe i skinnbyxor till vår
stora förlustelse dinglade i en gunga uppe i ett träd.
Det är ej ringaktning för den store konstnären, som gör
att allt annat är förglömt, ty utom föreställningen hade
vi något annat, som sänkte oss i en bottenlös
förtjusning. Vi hade tillstånd och tillfälle att få äta huru
mycket konfekt och karameller, som vi ville. Och inför
denna sagolika lycka glömmer en 5—6 års pojke ju allt
annat i världen.

Andra gången sågo vi 1855 Fritz Arlberg som
Asmodeus. Huset var som alltid, då han spelade i Hin
Ondes Besegrare, i det närmaste utsålt, varför vi, då vi
ej kunde få den plats, vartill vi hemma fått pengar,
förmådde fars vaktmästare att taga en loge på första
raden. Minnet av Asmodeus blev också ej så angenämt
som det av Kronofogdarna, ty när vi återvände till
Observatorium, fingo vi en grundlig skopa ovett för vår
vräkighet och vårt slöseri att taga denna dyra plats
samt dessutom en hotelse, att vi till straff ej vidare
skulle bli bjudna på teatern.

Och det dröjde länge nog, sannolikt till 1858, innan
vi kommo dit. Då sågo vi Orfeus i underjorden. Den
gavs på Djurgårdsteatern, en lada, som låg ungefär där
nu Karl XV:s staty är rest. Det starkaste minnet
därifrån är Pierre Deland som Hans Styx. Den olycklige
prinsen av Arkadien gavs av honom med en så att säga

sorgsen komik, som gjorde att, fastän vi skrattade
hejdlöst, t. o. m. vi pojkar hade en djup medkänsla med
Plutos stackars tjänare.

Om vi också icke hade vidare tillfälle att utbilda oss
till kännare av dramatisk konst, trängde vi så mycket
djupare in i den musikaliskt-lyriska. Ty på kungl.
Operan fanns till all lycka något, som hette "vinden".
Biljettpriserna voro vid den tiden låga, men för oss voro
de oöverkomliga. Men till teaterns vind kom man för
tolv skilling. Icke ens denna summa kunde alltid
uppbringas av pojkar, vars dagsinkomst var två skilling,
för vilka de skulle bestrida alla sina utgifter. Men då
och då gick det dock, och småningom blevo vi så goda
vänner med scenarbetarna, att de sågo genom fingrarna,
även om vi kommo in utan att betala någon avgift. Då
utvecklades stor list för att smita förbi den Cerberus, som
befann sig som portvaktare vid teaterns sceningång.
Väl inkomna kunde vi lugnt intaga våra platser och
däruppe, svävande mellan moln och trädtoppar, tjusas av
Louise Michaëlis härliga sång och njuta av vårt
hovkapells vackra spel under Foronis och Lachners ledning.
Och tyckte vi någon gång att det var tråkigt, kunde vi
fördriva tiden med lek och tjuvpojksstreck, utan att
höra ogillande hyssningar, utan endast skratt och
muntert skämt från våra vänner scenarbetarna. Det var
härliga teateraftnar utan like!

<tab> 

I vår moderna tid märker man kanske mera än förr
i huru hög grad trevnad eller otrevnad i hemmet skapas
av tjänarna. I de gamla Stockholmsfamiljerna var
förhållandet till tjänarna i många hänseenden ett annat än
nu. Till stor del beror detta nog på husmödrarna själva,
vilka nu för tiden ej på långt när nå gamla tiders
matmödrar i kännedom om hemmets ekonomi och personlig
duglighet i de sysslor, som där förekomma. Detta
skapar hos tjänarna lätt en överdriven tanke om sitt eget

värde och motvilja att lyda tillsägelser från ett håll,
som de anse inkompetent. Frun i huset kommer att
ligga i händerna på tjänarna.

De flyttfåglar, som vi nu se hos oss, vilka vid första
anledning till missnöje lyfta vingarna till flykt och ge
sig av, kanske redan efter ett par månaders tjänst, voro
i forna dagar fullkomligt okända. Samma snälla och
glada kvinnor, som badade oss bröder och kokade den
stadiga välling vi fingo till livs, innan vi gingo till
skolan, voro ännu kvar i föräldrarnas hus, när hemmet
genom vår faders död upplöstes.

Den flit och den duglighet de ådagalade i sitt arbete
var enastående och skulle säkerligen väcka nutida
tjänsteandars djupa ogillande. Utom sina ordinarie sysslor,
matlagning och städning, gjorde de allt tungt arbete,
som var nödigt i huset. Den stora tvätten, icke allenast
av duktyg, säng- och kökslinne, utan även den
personliga för alla familjens medlemmar, utförde de. Allting,
även de finaste stärksaker, ströks hemma. Stadsbud
och bodpojkar, som hemförde inköpta varor, funnos icke
då, utan alla bud uträttades av flickorna själva. Då vi
bodde på sommarnöje utanför tullarna, gick kokerskan
till staden och knogade själv från Hötorget och
salubodarna den tunga matkorgen ut till landet. Med vår
moders hjälp sydde de själva alla sina kläder. Och bäst av
allt, man hörde dem aldrig uttrycka en halv mening om
att de ansågo sig arbeta för mycket. Och dock utgjorde
deras årslön ungefär månadslönen i våra dagar.

Vår moder hade från sitt fädernehem medfört den
duglighet i allehanda hushållsgöromål, att hon aldrig
var tvungen att underordna sig sina jungfrurs högre
vetande. Någon tid efter sitt giftermål fick hon till sig
två kärnsunda och glada smedsdöttrar från Aspa bruk,
båda lika djupt okunniga i såväl god matlagning som i
vården och skötseln av ett herrskapligt hem. Med den
ena gjorde hon torguppköpen och stod själv i spisen, till

dess hon lärt henne laga mat, och detta så grundligt, att
vår Fredrika slutligen blev en artist i sitt fack, en
verklig "cordon bleu". På samma sätt förfor hon med husan.
Sedan lärotiden var slut, försvann hon ur köket och blev
endast övervakande och rådgivande myndighet, och
snart gick allt i hemmet så lugnt och mönstergillt, att
hon knappt behövde ingripa annat än för ordnande av
en eller annan detalj.

Våra tjänares tillgivenhet för sitt husbondefolk var
utan gräns. Detta var egentligen lätt förklarligt, ty de
kunde aldrig önska sig bättre stöd och hjälp i livet än
hos dem. Då t. ex. den ena, som var en ovanligt vacker
flicka, efter några års stockholmsvistelse "råkade i
olycka", som termen lydde, övervakade vår moder, att
hon fick ordentlig vård under barnsängen, varefter
flickan återvände till sin tjänst. Vår fader tog reda på att
barnafadern, som övergivit henne, var vaktmästare i
Överståthållareämbetet. Han meddelade sig med
överståthållaren, friherre Sprengtporten, varpå de båda
konstituerade sig som domstol, inför vilken den skyldige
inkallades, fick ovett, ålades att uppfylla sin
försörjningsplikt och, om flickan ville, gifta sig med henne. Men
hon vägrade att taga den man, som övergivit henne. Vår
far övervakade sedan, att herr vaktmästaren fullgjorde
sina ekonomiska förpliktelser, och kraftigare och
hjärtlösare indrivare fanns nog icke bland "kissarna" i
Överståthållareämbetets kansli för uppbördsärenden.

Då största delen av familjens garderob och allt vårt
linne syddes i hemmet, fanns bland tjänarna även en
flicka, som ständigt sysslade härmed. Hon blev
förlovad med en ung man i god ställning, men bröllopet
uppsköts år efter år. Den tillkommande bruden svarade
alltid sin fästman, att då hon tyckte mera om
professorskan än om någon annan människa, kunde han ej begära,
att hon skulle lämna henne. Sannolikt hade giftermålet
aldrig blivit av, om icke vår moder hade förehållit

flickan, att det var hennes plikt att hålla sitt frivilligt givna
ord. Första anledningen till flickans tillgivenhet för vår
mor var, att hon som helt ung utsatts för en sprättig
artillerilöjtnants förförelsekonster och varit nära att falla
offer därför. Vår moder lagade då att hon fick träffa
den unge mannen och höll för honom ett förmaningstal,
så kraftigt, att han lät den unga flickan vara i fred.

Att även då för tiden rötägg funnos, fick vår mor
dock en gång erfara. Innan hon som nygift fått sin
fasta tjänstepersonal, hade hon under en kort tid en
kokerska, som under pågående riksdag skulle tillreda
en middag för en del av det högvördiga ståndet. Den
18-åriga husfrun tänkte vid detta tillfälle möjligen för
mycket på att genom en smakfull toilett tjusa till
prästgubbarna och försummade mot sin vana att till det sista
övervaka köket. Till bordet inkom en icke allenast illa
kokt utan fullkomligt rå flundrefisk. Kokerskan hade
avsmakat vinet till såsen så grundligt, att hon låg på
köksgolvet fullständigt berusad. Unga frun brast i gråt.
Det var den första större middag hon gav som nygift.
Men gubbarna räddade situationen. Högvördiga
stånde tågade mangrant ut till Stallmästaregården och
ställde till en glad fest för sin unga värdinna.

Då vårt hem upplöstes, skildes vi med stor och
uppriktig saknad från våra gamla tjänare, utan att varken
de eller vi mistat varandra ur sikte. Vår kokerska kom
genom vår mors förmedling till en gammal
bankokommissarie, som var djup hypokonder. Men genom sitt
glada lynne och sitt vänliga väsen piggade hon så upp
gubben, att han fick några drägliga år innan han dog.
Han visade sin tacksamhet genom att i sitt testamente
skänka henne 10,000 kronor, med vilka hon for över till
Amerika, där hennes dotter var gift, betalade den
kvarvarande skulden på ett litet hus, som hennes barn ägde,
och tillbragte hos dem sin levnads afton. Årligen skrev
hon till vår mor och skickade genom sin dotter från

dödsbädden sina sista hälsningar till sin gamla
matmoder, några och femtio år sedan hon kommit i hennes
tjänst.

Vår husa lever ännu i Stockholm nära 90 år gammal
vid full vigör och känner ingen större glädje, än när hon
får se ungherrarna, som hon alltid, när hon talar om oss,
kallar de en bit in på sitt åttonde årtionde komna
gubbarna Selander.

En verklig trotjänare och ett stort original var
vaktmästaren på Observatorium Sven Roos, vilken
något år i mitten av 40-talet tillträdde sin befattning där.
Hans officiella åligganden medgåvo honom att i
vidsträckt mån ägna sig åt vår familjs intressen, särskilt
att taga hand om oss småpojkar, vilka han behandlade
ungefär som sina egna barn, våra lekkamrater. Han
gav oss vår första undervisning i simning. Metoden var
lika enkel som effektiv. Lektionerna tillgingo så, att
han från en båt under roddturer på Brunnsviken
kastade oss handlöst i vattnet, där vi fingo taga oss fram så
gott vi kunde. Många andra nyttiga och kanske även
onyttiga saker fingo vi lära oss av Roos. Han var en
mycket händig man, som kunde företaga sig snart sagt
vad som helst. Snickare, målare, tapetserare, låssmed
m. m., användes han i alla dessa yrken icke allenast på
Observatorium, utan hade även en stor kundkrets bland
de kringboende.

Han var också ganska klippsk. <sp>Donatis</sp> stora komet
visade sig på Stockholms horisont hösten 1858. Under
september och oktober nådde den sitt maximum och
hade då kolossala dimensioner, sträckande sig över nära
hälften av hemisfären, ett storartat och för den, som ej
vidare kände kometers natur, skräckinjagande
skådespel. Stockholms, ja hela landets befolkning fattades av
ångest och fasa, troende att världens undergång var
nära. Observatoriebacken fylldes varje kväll av
skräckslagna hopar, och i Observatoriets stora sal trängdes

<img l>Sven Roos
Efter svartkritritning.</img>
man för att genom
instrumenten iakttaga den
fasaväckande
himlakroppen. På dessa
förevisningar förtjänade Roos
vackra slantar. Men kometen
försvann småningom
under horisonten.
Allmänheten, som ännu var
besatt av skräck, pockade
dock fortfarande på att
få taga fenomenet i
betraktande. För att
tillmötesgå denna önskan
täckte Roos ändan av en
mycket stor, gammal tub, som
kasserats, med svärtat
glas, i vilket han med konstförfaren hand utskrapat en
bild av kometen, och lät så åskådarna titta i tuben. Det
märkvärdiga med himlakroppen i detta stadium var, att
den var synlig endast om dagen. Detta förklarade Roos
på det enkla sättet, att den endast var uppe denna tid
på dygnet och då ej kunde upptäckas av det obeväpnade
ögat. Allmänheten blev nöjd, och Roos drev fortfarande
ett fördelaktigt Geschäft, för vilket dock sattes stopp,
då vår fader fick nys om sin vaktmästares märkvärdiga
föredrag i astronomi.

Roos' praktiska begåvning förenades med ett gott
och ädelt hjärta. I sin anspråkslösa ställning, med svag
ekonomi, tog han, fastän han hade egna barn, till sig
en släkting, en faderlös pojke, åt vilken han gav
uppfostran. Hans två döttrar fingo en utmärkt bildning,
så att den äldsta blev överlärarinna i Adolf
Fredriks folkskolor och den andra gift med en
apoteksinnehavare i Norrland. På tal om de stora utgifter Roos 

<img r>Gustaf Björn.
Hilding Nyman del.</img>
hade för sina flickors
uppfostran, sade han, att
han hoppades kunna slå
sig fram till dess att hans
döttrar hunnit skaffa sig
goda kunskaper. — "Det
är ett kapital, som ingen
kan taga från dem, och så
kryper jag glad in i den
eviga dosan." Enligt hans
språk betydde detta att
dö glad.

Då vår familj efter
vår faders död lämnat
Observatorium, trivdes
Roos ej längre där, utan
flyttade som portvakt till
Vetenskapsakademien. Vårt sista minne av Roos är,
att då den äldste av oss gifte sig 1872, utbad han sig
som en honnörspost att få vara betjänt på
bröllopsdagen. Vid hemfärden stod han bak på vagnen och
hälsade brudparet välkommet i sitt nya hem. Detta var
ju ett uttryck för det ideella i hans sinnesriktning. Men
hans sinne för det praktiska förnekade sig ej heller.
Ifrån bröllopssupén hade han försett sig med en flaska
champagne, i vilken han grundligt drack brudparets
skål. Detta var sista gången vi träffade vår gamle vän
Roos. Han dog kort därefter.

Som ett vackert eftermäle må anföras följande
uttalande av Adolf Nordenskiöld i ett brev, skrivet
omedelbart efter avslutande av Vegafärden: "Vid min
hemkomst träffade jag vaktmästaren Roos ej mer, och jag
har saknat honom mycket. Han var en utmärkt redbar,
duglig och pålitlig man, med ett huvud som skulle fört

honom långt, om han studerat för inträde på
tjänstemanna- eller den lärda banan."

En kvasi-tjänare var även Gustav Björn, ett
fattighjon från Sabbatsberg, som skaffade sig sin föda och
några slantar genom att såga ved och hämta
dricksvatten till Observatorium och till Bergiilund, där professor
Andersson, föreståndare för Bergianska trädgården,
residerade. Mycken nytta gjorde Björn just icke, men av
barmhärtighet läto de båda arbetsgivarna honom uträtta
vad han kunde och ville. Han var en besynnerlig kurre,
ett slags gatans ryktbarhet, som tillbringade den mesta
tid, han tog sig ledigt från arbetet, med att driva
omkring runt staden, säljande av honom själv författade
namnsdagsgratulationer, textade med ganska prydlig
stil i olika färger och rikt illuminerade med
begynnelsebokstäver och ornament.

Även spådde han väder, vartill han, på grund av sin
anställning vid "stjärnkikeriet", av den stora
allmänheten ansågs fullt kompetent.

Han var mycket svag för det täcka könet,
synnerligast för köksor, vilka han tillägnade sina poetiska
utgjutelser, fiffigt nog då han vanligen härför undfägnades
med mat och dryck. Men rätt ofta kunde han vara
närgången, och på gatorna antastade den gamle satyren till
och med bättre damer, synnerligast om de, som han sade,
"hade fina spetsar på understubben". Hela Stockholm
kände emellertid Björn, och ingen förargade sig över
hans uppträdande, så mycket mindre som blotta
nämnandet av ordet poliskonstapel drev honom på flykten.

Det var icke allenast tjänarna, som troget under alla
år höllo samman med familjen. Bland dem, som
förrättade grovsysslor eller försågo hemmet med
förnödenheter, såg man aldrig nya anleten. Typiskt för detta
förhållande var "champinjongumman", som varje höst, så

långt tillbaka som vårt minne räcker, inställde sig för
att avlämna vinterförrådet av sina läckra svampar.

I alla tider fortsatte denna leverans. När vi en gång
på detta århundrade vid ett besök hos vår mor hörde att
champinjongumman var kommen i sitt vanliga ärende,
uttryckte vi den förmodan, att hon vid det här laget
borde vara urgammal, men upplystes då om, att 
gumman för länge sedan var död, likaså dottern, som trätt i
hennes fotspår, och att det var dotterdottern, en helt ung
flicka, som nu var "champinjongumman".

<img>Bravo.

Hilding Nyman.</img>

Hedersnamnet trotjänare i vår familj förtjänade
också Bravo, vår vaktare, vän och lekkamrat. Så länge han
levde var han vårt ständiga sällskap och följde oss till
och från skolan. När vi voro små, förhjälpte han oss
mången gång att slippa anmärkning för för sen
ankomst, ty om man lade sig på Bravos rygg och tog
honom om halsen, satte han i väg och förkortade tiden
till mindre än hälften.


Utanför skolan avvaktade han tåligt lektionernas
slut. Ve dem, som på något sätt på gatan visade sig
fientligt sinnade mot hans skyddslingar. Ingen följesven
kunde högre känna sitt ansvar än Bravo; ibland kunde
han t. o. m. gå för långt. Han var alla "busars" skräck,
och vilket ovärderligt stöd hade vi icke i honom vid våra
slagsmål med tobakspojkarna från Ljunglöfs och
Strömbergs fabriker. Med hans hjälp utgingo vi som segrare
även då fienden var oss mycket överlägsen i antal.

En gång, då vi tillsammans med honom gått till
Brunnsviken för att bada och han som vanligt låg och
vaktade våra kläder, roade sig en av oss för att skrämma
de andra med att låtsas som om han tröttnat och höll på
att gå till botten. Men det skulle han icke ha gjort.
Bravo störtade sig högt tjutande av ångest i vattnet, och
när vederbörande åter kom upp, grep han honom och
släpade honom utan vidare i land. Sedan kunde vi aldrig
taga Bravo med oss, då vi gingo till badet, ty så snart vi
klätt av oss, hindrade han oss att gå i vattnet och kunde
varken med lock eller pock förmås att avstå härifrån.
Ej ens stryk hjälpte. Han tog gnällande emot det. Men
i badet fingo vi ändå icke gå.

Han var ytterligt from mot andra hundar och
missbrukade aldrig sin enorma styrka mot dem. Vid ett
tillfälle gjorde han dock ett undantag, och denna gång
grundligt. Sommaren 1853 bodde vi på Ulriksdal, där
Bravo stiftade ett ömt vänskapsförbund med en liten
King-Charles-hund. En dag kom denna sönderbiten
och linkande i ett ytterst medtaget tillstånd ned till vårt
hem i slottet. Sedan han till synes meddelat sig med
Bravo, tågade båda bort tillsammans. Dagen därpå kom
en hundägare, boende bortåt Rådan, ytterst förbittrad
upp till vår far och beklagade sig över, att vår stora
hund hoppat över stängslet vid hans ställe och utan
vidare flugit på en honom tillhörig större hund och svårt

bitit och misshandlat denne. Vid närmare undersökning
befanns, att denne var brottslingen, som dagen förut
skamfilat Bravos vän, King-Charles-hunden.

Bravo, som kommit till hemmet som liten valp, följde
oss troget under hela vår skolpojkstid. Slutligen blev
han av ålder så skröplig, att far tvingades att låta
avliva honom. Vår sorg var gränslös. Vi och vår moder
gräto bittert, och far hade nog också tårar i ögonen.

<tab>

I vårt hem härskade ordning och trevnad, men all lyx
var bannlyst därifrån. Matsalen t. ex. hade ett stort
bord, två skåp av betsad björk och s. k. Vålastolar,
vanliga pinnstolar. Möbleringen i de övriga rummen
var ungefär av liknande slag. I taken hängde
empirekronor, de nu på konstauktioner så eftersökta, men
föräldrarna föllo offer för tidens dåliga smakriktning och
utbytte dem mot metallkronor av det anskrämliga
Leja-slaget. Vi misstänka, att härvid tjänarnas besvär med
rengöring av de många prismaglasen också spelade in.
Ty fint och rent skulle allt vara, och flickorna hade
mångahanda andra göromål, som upptogo deras tid.

I kronorna sutto stearinljus, men till övrig belysning
i hemmet tjänade de gamla, hederliga talgljusen, som
dels stöptes hemma, dels köptes pundvis i hökareboden.
Allt efter som dessa primitiva belysningsmedel brunno
ner, kvarstannade en lång, osande och rykande veke,
som, om ej fingrarna tillgrepos, måste putsas med
ljussaxen. Denna hade ett smalare och ett bredare blad,
kring vilket senares yttersida var anbragt en
uppstående kant, för att förhindra skörets nedfallande.

Den första uppfinning inom belysningsteknikens
område, vi fingo bevittna, var att den gamla ljussaxen
utböts mot en av ny konstruktion, där sköret instängdes i
ett "hus" med ett slags fallucka, som gick upp när saxen
öppnades och föll ned när den stängdes. Tvivelaktigt

är, vilka som voro mest sömniga, talgljusen eller vi, när
vi vid deras matta sken gäspade över de tråkiga läxorna.

Stearinljusen voro lyxartiklar, som tändes i kronorna
endast när främmande funnos i huset, eller i lantärnan,
då unga frun skulle lysas hem från baler och supéer.
Småningom föllo de i pris med stigande tillverkning och
utträngde talgljusen redan i början av 1860-talet,
åtminstone i bättre situerade familjer.

Lampor med vändbara oljehus voro föregångare till
de s. k. moderatörlamporna, som infördes i slutet på
50-talet. De betecknade ett stort framsteg. Oljan —
rovolja — pumpades upp kring veken med en skruv, som
spände en fjäder, vilken tryckte mot oljebehållaren,
en inne i lampan varande lädersäck. När den
överflödiga oljan runnit ned i oljehuset, pumpades den åter
upp, då lampan höll på att slockna.

Moderatörlampornas välde varade in på 70-talet, då
fotogenen detroniserade den dyrare rovoljan. Den
erövrade landet och härskar där ännu, där den ej utträngts
av den förnämligare elektriciteten.

<tab>

Hemmets vanor voro enkla och den matordnig som
följdes mycket regelbunden. Rätterna utgjordes under
hela vår barndoms- och skoltid till middagen nästan
undantagslöst av:

Måndag: Salt kött och slätvälling.

Tisdag: Fisk och soppa, beredd av salt köttspad med
helgryn, kålrötter och potatis.

Onsdag: Köttbullar eller kåldolmar och
risgrynsvälling.

Torsdag: Ärter och fläsk och plättar.

Fredag: Ärtpuré och fläskpannkaka.

Lördag: Ölsupa eller nyponsoppa och stekt fläsk.

Söndag: Soppor med buljong och kalvstek eller
fågel, efterrätt.



Denna matordning följdes under åratal nästan utan
annan förändring, än att lika enkla rätter, såsom
stuvning på soppkött med saltgurkor, korvkaka, bräckkorv
eller fläskkorv någon gång insattes.

På morgonen före skolan fingo vi slätvälling eller
havrevälling, kokt så tjock, att skeden nästan kunde stå
i den, och på kvällen mjölk med ibetat grovt rågbröd
eller ölost — varm mjölk med svagdricka — och en kaka
hårt rågbröd, tjock som hästbröd, med smör så salt, att
det var starkt bemängt med hela saltkristaller. Hade
uppförandet under veckan varit gott, fingo vi därtill på
söndagsmorgonen en liten kopp kaffe och ett halvt
franskt bröd. Choklad, färskt smör, vetebröd, kakor och
andra nutida barns läckerheter sågo vi aldrig till.

Allt vad vi fingo var av utmärkt beskaffenhet och
vällagat. Uppköpen till hushållet skedde alltid i klump,
icke genom småhandel hos slaktare och matvaruaffärer
i staden. På hösten kom ifrån Norrland en stor tunna
salt smör, som användes hela vintern. Från samma
landsände anlände en halv tunna salt lax och längre
fram på vintern några renstekar och ett parti frusen
fågel. Sedan kölden inträtt i november, uppköpte vår mor
på Hötorget ett halvt oxkreatur eller något mera, som
dels nedsaltades, dels som fruset hölls hela vintern.
Läckerheterna för bordet kommo från Skåne, där vår far
hade en särdeles god vän, prosten Berlin i Balkåkra,
som uppsände en fjärding färskt smör, varav vi pojkar
fingo njuta endast på söndagen, ett par tunnor äpplen,
vanligen Gravensteiner, samt färska valnötter.

En avskyvärd läckerhet kom, så länge vår far var
växeldeputerad i Riksbanken, på höstarna från huset
Rothschild i London, en knippa fasaner. Dessa
framkommo, enligt den uppfattning vi pojkar hade, alltid
ruttna, men i de finsmakares tycke, som inbjödos att

uppäta dem, i ett tillstånd av särdeles läcker "haut
gout".

En gång åtföljdes de Rothschildska fasanerna av ett
brev från den store bankiren, vari han beskrev huru
hans fasanerier voro inrättade och av vår far begärde
upplysning om hur han skötte sina. Far tog saken
skämtsamt och svarade, att han aldrig funnit sig hava
skäl att följa andra metoder än dem som voro brukliga
hos Rothschild, men tillade, att han uppfödde en annan
slags fåglar, som han för sin del fann lika goda för
köket och som dessutom voro mera lättskötta. Som prov
på dessa svenska fasaneriers alster skickade han en
sändning hjärpar. Han tillade att de borde ätas
tillsammans med en sylt, som han också medsände. Denna
var i honung inlagda vita lingon från trakterna kring
Karesuando, 40 mil norr om Haparanda. Den sylten
var åtminstone en sällsynthet, som ej ens en Rothschild
skulle haft så lätt att skaffa sig.

På våren kom från Norrland årets, även för oss
pojkar, fritt tillgängliga stora läckerhet, en vördnadsvärd
lax. Denna förtärdes i alla tänkbara anrättningssätt,
dock mest som gravad. Allt efter som tiden gick, blev
gravlaxen saltare och hårdare, men vår kulinariska
njutning förminskades ej därav. I november kommo från
kamraterna i prästeståndet som present feta, skånska
gäss. Vid Mårten-gås-tiden blev stämningen i
barnkammaren nästan andaktsfull.

</chapter>


<chapter name="UMGÄNGET PÅ OBSERVATORIUM">

<h1>UMGÄNGET PÅ OBSERVATORIUM</h1>


Vår fars mångskiftande sysselsättningar gjorde, att
han kom i ganska nära beröring med män av olika yrken
och i olika samhällsställning — såsom professor vid
Vetenskapsakademien med lärdomens spetsar, såsom
riksdagsman visserligen intimast med sina ståndsbröder,
men även med politikens märkesmän inom andra stånd,
såsom växeldeputerad i Riksbanken med börsens
matadorer, såsom professor vid topografiska kåren med en
mängd militärer och såsom kommunalman med kommunalt 
intresserade bland Stockholms invånare.

Följden härav var, att umgänget i hemmet var både
stort och mångskiftande. De enkla vanor, som den
tiden härskade inom umgängeslivet, åtminstone på
Observatorium, gjorde också, att han utan skada för sin
ekonomi i stor utsträckning kunde följa sin gästfria natur
och se vänner och bekanta i sitt hem. Middagar
förekommo då och då. Vid dessa fingo vi pojkar naturligtvis 
icke vara närvarande. Men det huvudsakliga
umgänget tog form av supéer och ofta återkommande
visiter på kvällarna, och vid dem mötte intet hinder för oss
att komma med och stanna inne, så länge vi förhöllo oss
städade och tysta. Och detta gjorde vi tack vare kanske
mindre benägenhet för ett stillsamt uppträdande än
vissheten, att underlåtenhet härutinnan ögonblickligen
straffades med en blick från far, som förvisade oss åter
till barnkammaren, varigenom vi gingo förlustiga både
många vänliga ord, som skänktes oss av gästerna, och
framförallt de lustiga historier och infall, som litet 
emellanåt vankades. Vi lyssnade även till mera allvarliga
samtal, vars innehåll ju stundom överskred vår
uppfattningsförmåga, men ur vilka vi dock upphämtade
månget visdomens ord och lärdom för livet. Små krukor ha
också öron.

Vi kunna ej motstå frestelsen att i minnet återkalla
bilden av några av dem vi sågo och hörde i
föräldrahemmet.

Det största intresset hos oss pojkar väckte ej de
stockholmsfamiljer, som utgjorde föräldrarnas närmaste
umgänge och till större delen rekryterades från
Vetenskapsakademien och topografiska kåren, utan de mer
eller mindre bemärkta män, som dels besökte vår fader,
dels umgingos mera intimt på Observatorium.

Två bland dem, vilka vi själva knappast påminna oss,
då båda dogo i vår späda barndom, omtalades dock så
ofta av både far och mor med tillgivenhet och vördnad,
att vi som pojkar nästan vande oss vid att tycka att vi
kände dem personligen. De voro Jakob Berzelius och
ärkebiskop Wingård.

Berzelius hade varit en faderlig vän och gynnare åt
vår far från dennes första år i Stockholm. På Berzelii
initiativ blev han, ännu ej trettioårig, medlem av
Vetenskapsakademien och snart därefter dess astronom. På
våra föräldrars bröllop förde Berzelius, såsom tidens sed 
var, i egenskap av vikarierande fader fram vår far och 
stod sedan fadder åt hans förstfödde. Vår mor talade
ofta med rörelse om huru vänlig han var mot henne, en 
ung, oförståndig kvinna, då han om kvällarna, som hans 
sed var, ofta besökte hemmet vid Observatoriebacken för
att under timmar rådgöra med far om akademiens 
angelägenheter och annat, som intresserade dem båda.

Hon längtade lika mycket efter dessa besök, som hon 
fruktade mottagningarna i Berzelii hem, där oftast en
stor del av konungafamiljen var närvarande och dit 
     <img r>Jöns Jakob Berzelius.

     Efter litografi.</img>
således det var eftersökt att
få komma. Trots sin
rädsla för det förnäma
sällskapet måste hon dock
infinna sig, då Berzelius
sagt, att hon beredde
honom en glädje därmed.
Berzelius dog redan 1848,
men levde städse kvar
hos föräldrarna i
tacksamt minne, och de talade
så ofta om den faderlige,
trofaste vännen och
beskyddaren, att vi barn
nästan tyckte att han
ännu levde kvar ibland oss.
Ännu under sina sista
levnadsår kunde vår mor gripas av djup rörelse, då hon
gick förbi Vetenskapsakademien och såg upp till de
fönster i entresolen, innanför vilka Berzelii rum var
beläget och där hon varje natt, då hon som tjugoårig fru
kom sent hem från baler och supéer, såg den store
vetenskapsmannens lampa brinna.

Få svenskar hava såsom Berzelius hedrat sitt land.
Man skulle därför kunna tro, att hans namn ej vore
främmande för någon av hans landsmän. Men undantag
givas, som en gammal sann anekdot visar. Friherrinnan
Berzelius vistades åtskilliga år efter sin makes död en
sommar i Marstrand. En därvarande herre tillät sig att
fråga, varför hon icke hade sin man med sig. Den
humoristiska och spirituella gamla damen upplyste den
frågvise, att hennes man var så upptagen, att han ej kunde
göra badresor. Då interlokutören spörjde, vari hans
arbete bestod, fick han till svar: "Han står staty och
vaktar Berzelii park!"

<img l>Carl Fredrik af Wingård.

Efter litografi.</img>

Ärkebiskop Wingård,
som dog 1851, tillhörde
under 1840-talet
föräldrarnas intimaste
umgängeskrets, älskad och ärad
för sitt blida väsende.
Särskilt var vår mor hans
stora favorit. Att hon var
det i hög grad kan man
förstå, ty på hennes
begäran vidtalade han
under en glad middag sex
biskopar att stå fadder åt
hennes yngste son och
förrättade själv dopet.
Man skulle kunna tro, att
ett så högtidligt
upptagande i kyrkans gemenskap nästan borde
predestinerat pojken att bliva präst. Så var dock, som nämnt är,
ingalunda förhållandet.

Under riksdagarna behärskade det högvördiga
ståndet helt och hållet umgängeslivet på Observatorium. Och
bland dem är det särskilt biskoparna, som kvarstå i
vårt minne, icke därför att de voro biskopar, men därför
att de samtliga ägde en sällspord förmåga att göra
sammanlevnaden i hemmet behaglig och att t. o. m. vi
pojkar begrepo, att många av dem voro i hög grad
begåvade och kvicka män.

Ärkebiskop Reuterdahl var just ej utmärkt genom
under samtalets form framträdande spiritualitet. Han
uttryckte sig tvärtom stundom med en viss svårighet.
Säkerligen var pennan hans förnämsta vapen. Vi
pojkar kände honom såsom författare av en
kyrkohistoria, vilket naturligtvis hos oss var en ytterst dålig

<img r>Johan Henrik Reuterdahl.

Efter teckning av Maria Röhl.</img>
rekommendation. Vi
betraktade honom därför
till en början med en
viss motvilja, vilken dock
snart försvann, då vi
möttes av hans vänliga
blickar och mången gång
av yttringar av hans
välvilja och stora
tillgivenhet för ungdomen.

Han var en mycket
flärdlös man, men
verkade dock i hög grad
vördnadsbjudande. Han
trivdes särdeles väl i
damsällskap, och då de andra
prästgubbarna började
syssla med priffeborden och punschbålen, flydde han
alltid till ett soffhörn hos värdinnan och
underhöll henne med vänligt samspråk, som dock ofta
kunde vara ganska skämtsamt. Han stod på den
intima fot med vår mor, att han kallade henne vid
förnamn. Framförallt var han en god människa, och
mången ung man hade honom att tacka för ett handtag på
sin studiebana.

Stundom lät han sin nådes sol till och med skina över
ovärdiga. Då en av oss en gång som student genom
suddet i Uppsala kommit i förlägenhet, vände han sig till
familjens gamle vän, ärkebiskopen, och mottogs med
den välvilja, att "vigget" lyckades. Minnet av en
djärvhet så stor, att man vågade sig på själva den högvördige,
stannade så länge bland kamraterna, att tjugofem år
därefter en av dem, Edvard Forssberg, på vederbörandes
svenmiddag bland annat kvad:

<poem>
Som student — en stor skandal —
Bort till Fyris strand du reste, 
Lärde känna var lokal,
Utom där man föreläste;
Svängde myntfot redan då:
Tänk er! vilka seder slappa,
För att till »Fördärvet» gå
Viggar han hos Ärkepappa.
</poem>

<img l>Anton Niklas Sundberg.

Efter litografi.</img>

Snart sagt daglig gäst
i vårt hem var dåvarande
professor Niklas
Sundberg, sedan Svea rikes
ärkebiskop. Man kunde
ej se att han utgått från
ett fattigt och enkelt
hem, ty han var i sitt
uppträdande ständigt en grand-seigneur, synnerligt
vårdad, ja, elegant i sin toalett. Vår stora beundran
väcktes av att han alltid hade lackerade skodon och
ovanligt små och välbildade fötter. Det enda som
gjorde att vi pojkar ej uppställde honom för oss såsom
typen för en man värd allas beundran, var att han hade
en liten peruk, en s. k. tur.

Han hade en ståtlig figur och ett vackert ansikte,
präglat av intelligens och skalkaktighet. I sin
mannaålders kraft var han den gladaste bland de glada, alltid
livad för skämt. Mycket skicklig kortspelare, var han
även road därav, och när han kom i tagen vid spelbordet,
kryddades speltermerna litet emellan av en stilla
svordom, dessa praktblommor i det svenska språket, som
eljest voro mycket sällsynta inom högvördiga ståndet.
Anmärkningar mot denna ovana avfärdade han med ett
skämt, såsom en gång, då sent på kvällen en pietistiskt
anlagd ståndskamrat kom fram till spelbordet och 
förehöll professor Sundberg
hans osed, men fick
till svar: "Liebster
Bruder! Wenn's so spät ist
spricht man immer
deutsch!"

<img r>Mortimer Agardh.

Hilding Nyman del.</img>

Professor Sundberg
var hos oss pojkar en
stor favorit, ty till hans
ständiga vänlighet i
övrigt kom nästan alltid
den angenäma, men
slutligen väntade
överraskningen, att han, om vi
voro i grannskapet, vid
uppgörelsen skänkte oss
sin spelvinst. Fromma
böner till S:t Antonius, kortmålaren, att han skulle stå
honom bi, uppstego också städse ur våra barnahjärtan.
Ofta skämtade han med oss och berättade glada
historier, lämpade för vår outvecklade fattningsgåva. Vår
mor och han voro du med varandra, och deras vänskap
fortsatte orubbad av tidsförhållanden, även efter vår
fars frånfälle, oavbrutet till dess den bröts genom döden.

Två av prästeståndets medlemmar, den ene efter den
andre representanter för Lunds universitet, stodo dock
av alla vår familj närmast, förenade med den i en
trofast vänskap, som oförminskad och utan återvändo
varade livet ut. Mortimer och Jakob Agardh voro kusiner,
båda som lärare fästade vid vår södra högskola.

Mortimer kom först till riksdagen. Han fördes
tillsamman med vår fader redan på 1840-talet, då han som
framstående astronom och geodet under flera somrar
deltog i de mätningar, som genom överenskommelser
mellan ryska, norska och svenska regeringarna från 
mitten av 1840- inpå 1850-talet utfördes för att bestämma
en meridianbåge från Odessa till Nordkap. Inom det
svenska området leddes dessa mätningar av vår fader.

Från denna tid berättade farbror Mortimer oss en
liten lustig historia om vår mor och hon en om honom.
Vår mor hade sommaren 1851 rest upp till Haparanda
för att hälsa på sin man. Under vistelsen därstädes gavs
en supé för stadens honoratiores och en del från Torneå
överkomna finnar. Välfägnaden ville icke komma i
gång utan att den unga frun utvecklade ett intensivt
arbete för att truga sin gäster, men väl vid borden gåvo
de sig god tid att tillfredsställa törst och matlust. Till
vår mors förskräckelse utbrast då farbror Mortimer på
sin bästa oförfalskade lundadialekt, att "Haparandaborna 
äro som våra skånska svin, man får draga dem
vid öronen till hon och vid svansen därifrån".

Bland gästerna befann sig även den finske
tullförvaltaren i Torneå, som visade den unga, vackra
värdinnan en påfallande beundran. En tid efteråt kom en
gammal gumma från Sydsverige upp till vår mor och
ville sälja vadstenaspetsar. Då ingen kommers blev av,
brast gumman i gråt och yttrade, att hon gjort så dålig
handel, att hon knappt visste, hur hon skulle komma
hem. Annat vore, om hon med sina spetsar kunde
komma in i Finland, men det gick ej för tullen. Vår mor
erbjöd sig då att hjälpa gumman, packade spetsarna i
sin koffert och for på middagen över till Torneå. Vid
bryggan möttes hon av den artige tullförvaltaren, som
frågade, vad som beredde staden lyckan att få se fru
professorskan. Vid vår mors svar, att hon farit över för
att smuggla in ett parti spetsar, som lågo i den
medförda kofferten, brast den galante tullförvaltaren i
skratt och befallde ett par tullvaktmästare att genast
taga kofferten och bära upp den till gästgivaregården,
där vår mor uppgivit sig ämna bo. Efter några timmar 

infann sig gumman, spetsarna ompackades, och
gumman for glad i hågen söderut.

Då professor Mortimer Agardh blev riksdagsman,
började för oss pojkar en gyllene tid, efter vilken följde
dystra dagar till dess nästa riksdag återförde farbror
Mortimer. Aldrig har väl någon så omhuldat och skämt
bort barn, som han gjorde det med oss. Han gick med
oss på teatern och på cirkus, kom en djurtämjare eller en
trollkonstnär till staden, genast skulle vi dit. Mötte han
oss ute, tog han oss genast med på kondis. När Victoria
Regia första gången blommade i Stockholm, fick han
höra det och förde oss ut att beskåda den underbara
blomman. Men det var vid julen, som hans kärlek till
oss pojkar visade sig i sin högsta glans. Leksaker,
tennsoldater, roliga böcker, kälkar och skridskor, med ett ord
allt som kan fröjda en pojke, flödade ur hans
frikostighets ymnighetshorn. Men han hade också allvarliga och
tillrättavisande ord, om han, som naturligtvis ofta
hände, såg någon drumlighet eller elakhet hos de unga.

Underligt är därför ej, om för oss ännu som gubbar
näst efter våra föräldrar farbror Mortimer står som
barndomens käraste minne. Det var alltid meningen att
den andre av oss skulle i Lund hos honom och i hans
hem fullgöra sina akademiska studier. Till hela vår
familjs oändliga sorg avled vår käre vän dock redan
1862.

Professor Jakob Agardh, vida känd såsom sin tids
störste algeolog, efterträdde sin kusin som representant
för Lunds akademi i prästeståndet. Vi hade dock redan
innan han kom till Stockholm fått röna ett prov på
vänlighet från honom. Då föräldrarna efter ett besök i
Skåne 1858 återkommo till Stockholm, medförde de ett
större exsickat skånska fanerogamer, samlade och
bestämda av honom. Stolta över gåvan, införlivade vi
växterna med vårt herbarium, textade på lappar 
prydligt namn och plats i
systemet samt bortkastade
därpå Jakob Agardhs
egenhändigt skrivna
fyndorter och
växtbestämningar. Gåvan var därmed
bliven värdelös; vi hade i
vårt oförstånd begått
nästan ett nidingsdåd.
Varje botanist förstår både
sällsyntheten och värdet
av en dylik samling
högre växter, bestämda av
den store algeologen.

<img l>Jakob Agardh.

Efter litografi.</img>

Efter några år kom
han till riksdagen åtföljd
av sin älskvärda fru, född
Meck. Vi söner voro vid denna tid redan på väg att
flyga ut ur hemmet, den ene var officer, den andre
student, och den tredje var borta från Stockholm. Att vi
dock, väl mest för föräldrarnas skull, voro föremål för
deras välvilja, fingo vi snart erfara, då den andre av
oss erbjöds att som medlem av deras familj i Lund
fortsätta i Uppsala svårskötta studier.

Det vänskapsband, som knutits mellan föräldrarna
och farbror Jakob och hans fru, var fortfarande lika
fast, sedan vår far avlidit och Jakob Agardh lämnat
riksdagen. Vår mor for årligen om somrarna till dem i
Lund, där den gamle, vördnadsvärde vetenskapsmannen
ännu vid flera och åttio års ålder städse sysslade timtals
vid mikroskopet med sina kära alger och hans älskvärda
fru som glad och vänlig värdinna pysslade om sin
väninna från Stockholm.

En kämpagestalt, som vi ofta sågo i hemmet, var
prosten Landgren från Delsbo, sedan biskop i 
Härnösand. Han hade vid
ankomsten till Delsbo
föregåtts av ryktet om att
vara en kraftig man, som
kom dit med föresats att
efter bästa förmåga
bidraga till utrotande av
det vilda liv, som fördes
inom hans pastorat. Hans
sockenbor tycktes därför
föresatt sig att komma
den nye prästen till livs.
På hans ämbetsresor i
församlingen förekommo
flera gånger försök att i
mörkret skjuta honom,
och en gång gjorde man
sig till och med mödan att såga av stockarna i en bro,
som ledde över älven, och sedan gillra upp den, så att
när Landgrens skjuts kom, den skulle nedstörta i forsen.
Han blev dock i tid varnad och körde en annan väg.

<img r>Lars Landgren.

Hilding Nyman del.</img>


En söndagsafton samlade sig en massa karlar vid
prästgården och försökte bryta sig in. Den bastanta
porten var stängd, men då massan anstormade, öppnades
den av Landgren, som släppte in ett par av
attentatsmännen och sedan hastigt slog igen dörren. När han
grundligt genompryglat de inkomna, kastade han dem
halvt medvetslösa ut på gården och ropade, att nästa
par var välkommet. Imponerade av hans styrka och hans
mod funno de anfallande nu för gott att avlägsna sig.

Prosten Landgren blev sedan småningom allt mer
och mer uppburen och slutligen älskad av sin församling.
Då han som biskop i Härnösand kände att han, gripen
av en obotlig sjukdom, icke hade långt kvar att leva,
reste han än en gång upp till Delsbo och höll för sina 
forna sockenbor en avskedspredikan, vid vilken hela
församlingen, till och med förhärdade skurkar, smälte i
tårar.

Att hans biskopliga förmaningar till församlingarna i
Hälsingland redan vid slutet av 80-talet voro halvt
förgätna, bevisas av att då den äldre av oss vid denna tid
var major vid Hälsinge regemente, fortfor det vilda
livet. Vi överlämna för en stund ordet till honom ensam.

"En tid efter min ankomst dit upp hade några
illgärningsmän försökt röva posten och nedskjutit
postiljonen, men i övrigt misslyckats, då skjutspojken satte sin
häst i karriär, undslapp och inkom till Söderhamn med
posten och den dödade postföraren. Vid en
övningsmarsch på vägen mellan Söderhamn och Hudiksvall
visade en korpral på en karl, som satt vid fönstret i en
stuga nära vägen, och angav helt lugnt denne som
mördaren, vilket för övrigt hela bygden kände. Ingen
vågade dock vittna mot honom, till den grad övertygad var
man, att en angivare skulle drabbas av en säker hämnd.

Vid en inskrivningsförrättning i Delsbo kom
landsfiskalen fram till mitt frukostbord och bad mig flytta
mig ur fönstret, enär folket var "oroligt", så att han på
morgonen varit utsatt för ett mordförsök. Han visade
hålet i rutan efter kulan och det märke den satt i
rummets kakelugn. Efter inskrivningen hördes ett fasligt
oväsen i förstugan. Jag öppnade dörren och fick se en
karl med ryggen mot mig och en kniv i högsta hugg, 
färdig att stöta ned sin motståndare. Då jag grep honom i
armen och ryckte in honom i rummet, tappade han
kniven och blev snart spak, då han såg sig vapenlös.

Vid årets möte på Mohed inställdes en gammal
soldat, Forss vid Järvsö kompani, för krigsrätt att svara
för rymning. Efter ett kort arreststraff fick han en
varning att för framtiden taga sig till vara, vilket han
lovade. Kort efter hemkomsten blev han mördad. Då 
uppdagades, att han vittnat i ett mål mot en skurk,
Pallas-Anders, och genom sitt vittnesmål orsakat att denne
kom på Långholmen. Forss hade, då Pallas-Anders blev
fri, anat sitt öde och hållit sig borta från hemmet.

Till Mohed kom meddelande, att två därvarande
beväringar sannolikt kände förhållandet vid mordet, men
samtidigt varnades vi för att låta dem, om de inkallades
till tinget, komma i någon som helst beröring med någon
Järvsö-bo. En officer sändes med att övervaka dem, och
hos de båda ynglingarna inskärptes, att om de utan
fruktan talade sanning, skulle säkerligen missdådarna
avlivas eller inspärras för livstiden, så att de och deras
hembygd för framtiden skulle befrias från dem.
Beväringspojkarna inställde sig vid tinget, och
Pallas-Anders och en hans medbrottsling dömdes till livstids
straffarbete."

Den vänlighet, varmed medlemmarna av högvördiga
ståndet alltid behandlade oss, gjorde att vi bemötte dem
med en förtrolighet, som gränsade till den vi kände för
vår far. Den yngre av oss, som under pojkåren hade
mycket nöje av att studera de dagliga tidningarna, hade
en gång följt med referaten från riksdagen om
diskussionen över en viktig ekonomisk fråga. Denna kom under
ett aftonsamkväm på tal bland prästgubbarna, och bäst
det var ingrep unga herren i diskussionen och
förklarade, att saken delvis missuppfattats. Påståendet väckte
munterhet, men ungdomen tilläts vidare utveckla sin
uppfattning, och under instämmande av hela den
ärevördiga samlingen beslöts, att ett så livligt intresse för
statens angelägenheter borde belönas med en plats som
ordinarie i bevillningsutskottet.

Vi tillätos ständigt att vara närvarande vid även
allvarligare diskussioner, och naturligt är att detta
umgänge med framstående män måste i hög grad tilltala
unga sinnen och verka förädlande och uppfostrande.


Minnesrikt är särskilt det meningsutbyte, som
uppstod till följd av Boströms lärjunges, lektor Ljungbergs,
föredrag i Göteborgs vetenskaps- och vitterhetssamhälle,
anledningen till den s. k. Ljungbergska striden, Viktor
Rydbergs "Bibelns lära om Kristus" och Boströms
"Anmärkningar om helvetesläran". Den vidsynthet, för att
icke säga frisinthet, varmed dessa ämnen i förtroligt lag
behandlades av de högvördiga, måste väcka förvåning,
isynnerhet som, ehuru åsikterna voro mycket delade,
sammanhållningen i det offentliga var mönstergill.
Detta hängde väl tillsammans med den uppfattning, som
uttalades av den högkyrklige Sundberg, att han
visserligen icke själv trodde på något helvete, men att ett
"bondhelvete" i alla fall vore bra att ha.

Präster äro ju fridens män, men deras blod kunde
ändock stundom koka över. En gång vid en middag hemma
skulle den lille sirlige teologie doktor Tellbom från
Västerås sätta sig, sedan han hållit ett skåltal, men ramlade
baklänges, enär hans bordsgranne tillåtit sig det
olämpliga skämtet att draga undan hans stol. Tellbom reste
sig helt lugnt och började en fortsättning av sitt tal,
vartill han anknöt en historia från 48 års revolution och de
kommunistiska idéer, som då förfäktades. Han talade
om, huru Proudhon vid ett folkmöte, för att giva ett
målande exempel på deras innebörd, till talarestolen kallat
en pojke bland åhörarna och lyftat honom vid håret från
marken med orden: "Voilà la vraie propriété!" Därpå
fattade Tellbom sin sidokamrat vid håret och lyfte från
hans huvud — peruken, med orden: "Voilà la fausse!"
Denne fattade skummande av vrede sitt vinglas och slog
det i ansiktet på talaren, som å sin sida lugnt bockade
sig för honom, torkade sig med servietten och slog sig
ner, som om ingenting hänt.

Med representationsförslagets genomförande
försvann prästeståndet, och vi sågo sedan sällan de 
högvördiga farbröder, som under vår ungdom visat oss så
mycken vänlighet och glatt oss med så många och ofta
så lustiga historier. Många av dem träffade vi aldrig
mera.

Vi voro närvarande på prästeståndets läktare, då
ärkebiskop Reuterdahls klubbslag befästade det nya
representationsförslaget och de månghundraåriga
Riksståndens död. Prästerskapet led då smälek därför att
det, ehuru dess majoritet var emot förslaget, avvaktade
ridderskapets och adelns votum, innan det beslutade att
gå eller icke gå till votering. Men sannerligen sådana
män som Sundberg, Nordström, Rundgren och många
andra av feghet bringades att frångå sin övertygelse.
Det finnes något som heter politisk klokhet, och att den
var väl överensstämmande med ståndets handlingssätt,
visas bäst därav, att vi samma kväll hörde August
Blanche stående på ett bord i Operakällaren under
mängdens bifallsrop i ett tal förkunna, att om förslaget
fallit, skulle Stockholms gator hava rödfärgats av
aristokraternas blod, om än detta uttryck i den älsklige
och kultiverade Blanches mun väl mest var en
oratorisk praktblomma, lämpad för tillfället.

Bland unga damer av vår mors umgänge från denna
tid är det egentligen endast två, som voro och till
hennes död fortforo att vara hennes intimaste väninnor,
och som i rikt mått låtit även oss komma i
åtnjutande av välvilja och vänlighet. De voro systrarna
Elisabeth och Olivia, döttrar till livmedikus Nerman, gifta,
den äldre med överdirektören, friherre Osvald Toll, den
yngre med kammarherre Gustaf Fahnehjelm. Vi
minnas dem från början av 1850-talet, strålande av fägring,
två av Stockholms allra vackraste flickor. Om vi skulle
skriva hop volymer, kunde vi ej uttömma berättelsen om
vad de varit för vår familj under de snart sjuttio år,
som sedan dess förflutit. Vår mor dog 1906, Elisabeth

     <img l>Elisabeth Nerman, 20 år.

     Efter teckning av Maria Röhl.</img>
Toll 1914, men ännu lever
Olivia Fahnehjelm. Med
oskrymtad glädje stannar
alltid den av oss, som har
lyckan att vid sina
promenader träffa henne, för
att språka om forna
tider med den älskvärda
damen. Åldern har
närmat oss ännu mera. Icke
som skulle hon i forna
dagar varit mindre vänlig
mot oss än nu, men av
den 16-åriga tant Olivia
har blivit vår jämnåriga
väninna. När man
kommit över sjuttio år
känna sig alla åldringar stå på samma punkt i
livet.

"Flickorna" Nerman hade en broder, som dog genom
ett hjärtfel, ådraget under deltagande på nordstatssidan
i Nordamerikas inbördeskrig. Han var föremål för vår
stora beundran och vår vänskap. Beundran ägnade vi
honom därför, att han var stark, mycket stark. En gång,
då vi båda som små grabbar hade varit på besök i
Nermanska hemmet vid Riddaregatan, följdes vi på
hemvägen av Oskar Nerman. Framför oss i mörkret gingo
tvenne damer, som av en vid Norrmalmstorg mötande
"buse" trängdes från varandra och knuffades omkull i
smutsen. Men det skulle busen icke ha gjort. När han
kom fram till Nerman, grep denne honom i kragen och
skrevet och kastade honom handlöst över planket in i
"katthavet", där busen, upphävande höga nödrop,
hördes plumsa bland avskrädet. Man kan tänka, vilken
beundran detta kraftprov skulle väcka hos 8—9 års pojkar.

<img r>Olivia Nerman, 16 år.

Efter teckning av Maria Röhl.</img>

Av vår faders två
arbetsrum disponerades
under vår skoltid endast
det inre av honom själv;
det yttre användes av
oss pojkar som
överläsningsrum, och vi
förvarade där vårt herbarium
och våra böcker. Detta
föranledde att vi ofta
fingo tillfälle att följa
samtal mellan far och
besökande.

En märklig man, som
ofta var hos honom, var
den gamle general
Lefrén. Han var en av de få
kvarlevande av dem, som deltagit i krigshändelserna
under 1800-talets början. År 1809 var han hos von
Döbeln, 1814 utmärkte han sig i kriget mot Norge. Han
berättade gärna om sina upplevelser. Vår far och
general Lefrén sammanfördes av gemensamt intresse för den
högre skolundervisningens reformerande. Deras
diskussioner härom avbrötos ofta av den gamle generalen med
historier från fordom. Naturligtvis åhörde vi pojkar
med stort intresse från våra läsplatser i rummet
bredvid dessa berättelser.

Två av dem hava isynnerhet fästat sig i minnet och
försvinna nog aldrig därur. Det föreföll nästan
som en saga, då generalen omtalade för far, att han
som ung gosse träffat en mycket över 100 år gammal
adlig fröken, som för honom beskrev det jubel, som
rådde i Stockholm, när underrättelsen kom dit att Karl
XII landstigit på Själland. På invändningen, att det
väl var omöjligt att hon kunde minnas det, svarade 
     <img l>Johan Peter Lefrén.

     Efter litografi.</img>
åldringen: "Tror jag det!
Jag var ju stora flickan,
tolv år fyllda och med i
dansen." Vid ett annat
tillfälle berättade
generalen, att han som pojke
många gånger råkat en
gammal gubbe, en
karolin, som talade om att han
varit med vid
Fredrikshald, då Karl XII blev
skjuten, samt deltagit i
hans likfärd hem till
Sverige. Med uppspända
öron lyssnade vi pojkar till
den gamle generalens
berättelser. Redan då
insågo vi nog det märkliga i att kunna betyga sig hava
hört endast ur andra hand skildringar om de händelser,
som beteckna början och slutet på hjältekonungens
underbara levnadssaga.

En annan gammal general, som ofta besökte far, var
baron Fabian Wrede. De hade mycket gemensamt
arbete, då de av Vetenskapsakademien ständigt
tillsammans utsågos som sakkunnige för att avgiva
yttranden över en mängd viktiga statsekonomiska och andra
frågor, som då stodo på dagordningen, t. ex. om
guldmyntfotens införande, om förändring av myntsystemet
m. m.

Från de praktiska undersökningar, som föregingo
skålpundets utträngande genom kilogrammet,
berättade far en lustig historia. General Wrede och han
besökte tillsammans en kryddbod på Stora Badstugatan
och demonstrerade för innehavaren en ny decimalvåg, för
att se om denne lätt kunde sätta sig in i dess 
     <img r>Fabian Wrede.

     Efter litografi.</img>
handhavande. Detta visade
sig icke möta några
svårigheter, och
Merkuriisonen erkände mycket
tillmötesgående, att det nya
systemet och den nya
vågen vore bättre och
bekvämare än de förr
brukliga. Men då vår far
tillade, att ytterligare en
fördel vore, att man
endast med svårighet
kunde väga falskt med den
nya vågen, kastade
affärsmannen på honom en
ytterligt föraktfull blick
och utlät sig: "Herr
professor! Det är sk—t till kryddkrämare, som icke väger
falskt med vad våg som helst!"

Många, många andra, både familjer och "löshästar",
sågo vi som gäster i vårt föräldrahem. Man skulle av
det stora umgänget möjligen kunna tro, att familjen på
Observatorium levde på stor fot. Så var dock
ingalunda förhållandet. Umgängeslivet den tiden,
åtminstone i vårt hem, iklädde sig så enkla former och
gästernas förplägnad skedde på ett så anspråkslöst sätt,
att det säkert skulle väcka förvåning och den, i allt som
angår det rent materiella, bortskämda nutidens högsta
ogillande, om någon försökte att återgå till dessa gamla
dagars vanor. Prästgubbarna bryggde ofta själva en
liten punschbål. Däri voro de väl förfarna. Inköptes
punschen från vinhandeln, kostade den fyra riksdaler
kannan. Måttligt njuten kunde den ej ruinera även
den gästfriaste värd, lika litet som anfallen på det med
"Gävle vapen" eller holländskt knaster fyllda 
     <img l>Edvard Piper.

     Hilding Nyman del.</img>
tobaksskrinet. Fruarna och
flickorna fingo en kopp te
och ett glas hemmabrygd
bischoff eller
mandelmjölk. Supén bestod av
påbredda smörgåsar, te
med kakor och skorpor
och möjligen ägg eller
omelett. Det var allt.
Mjölk fanns att tillgå,
men endast ytterst sällan
ett glas öl. Ölet var för
övrigt under detta
oskyldighetens tidevarv ofta
dåligt bryggt och alltid
uselt lagrat. Snapsen togs
aldrig på kvällen.

Umgängeslivet bestod mest i de nu fullkomligt ur
bruk råkade, men då nästan dagligen återkommande
eftermiddags- och kvällsvisiterna av någon eller några
vänner, som infunno sig objudna. Och de kunde, om
de så önskade, inträffa tidigt. Middagstimmen var kl. 2
eller 3, och det ansågs över hövan förnämt och fint att
uppskjuta den till kl. 4. Efter kl. 5 stod därför
hemmet öppet för vem som ville komma. Och vännerna
anlände nästan varje dag. Under glatt samspråk,
musik och sång, stundom av i familjens intime vän greve
Edvard Pipers sällskap varande juvenaler, förflöt
aftonen. Någon gång, huvudsakligen när prästgubbar voro
på besök, dukades priffeborden.

Middagar, baler och supéer, i den utsträckning som
bostadslägenhetens små rum tilläto, förekommo då och
då, men jämförelsevis sällan. Även vid dem voro de
materiella tillrustningarna av enkel natur. Och det
gjorde ej de kära gästerna så mycket. Prästgubbarna 
förstodo nog kvalitén hos vanlig husmanskost och njöto
den i kvantiteter. Men dåtida läckerheter, såsom ostron,
som forslade landvägen från Göteborg kommo
halvruttna fram, och Rothschildska fasaner, som anlände i
samma tillstånd, föllo dem ej på läppen.

Att brygga god punsch var deras sak, men
vinkännare voro de ej. Vår far hade genom sin vän,
kommendörkaptenen baron Skogman, från Grekland med ett
kronans fartyg fått ett fat lantvin, påminnande om
Marsala. Dess egenskap att verkligen vara vin och
ordentligt importerat gjorde att det dracks med nöje. Det
återfanns sedan i källaren, och vi avsmakade det. Utan
att vara tournerat eller eljest förstört, hade det endast
bibehållit sina dåliga egenskaper och smakade gement.

Gamle far hade dock reda på dem bland sina vänner,
som förstodo sig på vad de fingo. Dem samlade han i
särskilda små notvarp och skaffade dem vin från
Tranbergs välkända källare i Celsingska huset, dit
under senare årtionden den nu, naturligtvis av ett
bankpalats, bortkörda restauranten Gustaf Adolf kom som
efterträdare.

</chapter>

<chapter name="SKOLAN">

<h1>SKOLAN</h1>



<img>Stockholms Lyceum.

Hilding Nyman del.</img>

Storskolans lokaler voro ej förr, såsom alla
åldringar måste erinra sig, inhysta i de praktbyggnader man
nu ser i alla städer, där läroverk finnas. Och dessa
lokaler voro sannerligen i saknad av allt, som
sammanfattas i "nutida bekvämligheter".

Stockholms Lyceum, det läroverk till vilket vi såsom
6—7-åringar kommo från småbarnsskolan, var en
prakttyp för en med hänsyn till inredning och hygien
underhaltig gammaldags inrättning. Det var inhyst 1 tr.
upp i n:r 54 Regeringsgatan, ett nu rivet hus, där 
skolan i en f. d. privat våning disponerade 8—9 rum, utom
vaktmästarebostad.

Skollokalernas hela kubikutrymme var omkring
820 kubikmeter. Elevernas antal var hösten 1862,
då den yngre av oss avlade studentexamen, 240.
Luftkubikmetern var således omkring 3,4 för varje
lärjunge.

En bekvämlighetsinrättning fanns på bakgården,
men inom hela skolan icke något tvättfat, så att vi
under de tio år skolstudierna i allmänhet bedrevos icke
en enda gång kunde rengöra våra genom lekar på
bakgården och på gatan eller genom formerande av
pennor och bläddrande i smutsiga skolböcker ofta kolsvarta
fingrar. Någon rast- eller lekplats fanns icke, och ej
heller något förrum, där vi kunde hänga upp våra ofta nog
våta ytterplagg, vilka måste medföras till
klassrummet. Luften inom skollokalerna var också sådan, att
"man kunde skära den med täljknivar".

Trots det att skolan således var en allt annat än
angenäm vistelseort, särskilt för den, som ägde normala
luktorgan och något behov av snygghet, trivdes vi
pojkar bra där, tack vare många hyggliga och några
därjämte särdeles dugliga lärare och ett gott kamratskap,
så att den i andra skolor vanliga misshandeln av lärarna
och pennalismen av kamraterna i Lyceum voro
fullkomligt okända. Men vad som lärjungarna nog satte mest
värde på, var att inom skolan härskade en synnerligen
dålig disciplin. Lyckligtvis kommo dock alla från goda
hem, som övervakade dem bättre än skolan, eljest hade
det nog gått åt skogen med många bland oss pojkar.

Stockholms Lyceum grundades 1839 av
akademiadjunkten C. O. Ramström, vilken utlovade åtskilliga
skolreformer, såsom minskning av latinstudiet, upprättande
av reallinje, lättande av katekestvånget och human
behandling av lärjungarna, allt glädjande nyheter för 
föräldrar och målsmän och kanske ännu mer för
lärjungarna. Ramström höll vad han lovat, och Lyceum
erkändes också snart för landets bästa privata läroverk.
År 1851 övertog fil. doktor Karl Johan Bohman, som
sedan 1843 varit anställd där, jämte fil. doktor Otto von
Feilitzen ledningen av skolan.

<img>Plan av Stockholms Lyceum.</img>

Låt vara att latinska språkets herravälde minskats,
men det tycktes dock alltjämt varit stort nog, då vi från
första klassen, d. v. s. från 6—7 års ålder, till
studentexamen hade latinlektion med läxläsning i hemmet
varje dag och latinskt "scriptum", som vi måste utföra
utan hjälp, en gång i veckan. Undervisningen i
grekiska började i tredje klassen, men då det ej mötte
någon svårighet att bli befriad därifrån, begagnades den
mycket litet. Lärjungarna hade också icke för avsikt
att som levnadskall välja något, där kunskap i grekiska
påfordrades. Så vitt vi komma ihåg, utgick nämligen
från Lyceum icke mer än en student, som blev präst,
Ossian Andersson, en son till den gamle
teaterdirektören. Undervisningen vid Lyceum i övriga ämnen var
fullt så god och delvis bättre än vid statens skolor. Vi
hade infödda lärare i moderna språk, goda förmågor,
som undervisade i naturvetenskaperna och historia, och
framstående matematici för sitt ämne.

Bland lärarna var det egentligen endast tre, som fullt
och odelat ägde vår kärlek, vår rektor Karl Johan
Bohman och läraren i kristendom och naturkunskap m. m.
regementspastor Hallström samt den, som handledde
oss i förberedande klassen, då vi voro små
6—7-åringar, kantorn och organisten på Långholmen,
Lönnholm.

Lönnholm var en from och god man, som älskade
barn och ägde tillräckliga kunskaper för att handleda
småpojkar, men knappast mera. Hans blida väsende
och milda tillrättavisningar lade litet band på oss
stojande och okunniga småttingar. En rent underbar makt
över våra sinnen hade hans sätt att förrätta
morgonbönen, så att den blev en verklig andaktsstund, efter
vilken vi dagligen längtade. Skolan igenom blev den
sedan, såsom väl i de flesta läroverk, endast en tom
formalitet. En liten ovana hade dock den snälle
Lönnholm, han agade de små rustibussarna med hårluggning.
Vi försökte visserligen mota obehaget genom att bedja
våra mammor klippa håret kort, men Lönnholm kom
oftast åt ändå. Till slut blev han dock fullständigt kvitt
sin fula ovana. En av oss, Nicke Sundström, nu
gammal kommendör i flottan, hade råkat ut för en sjukdom,
som medförde håravfall, och då Lönnholm luggade
honom, fick han en stor hårtuss i handen. Han blev så
förskräckt, att han efter den betan lät sina småttingars
peruker gå fria, hur vilt pojkarna än stojade.

Regementspastor Hallström åtnjöt även sina
lärjungars odelade kärlek och vördnad, och aldrig hörde man
under hans timmar det tissel och tassel eller märkte de
ansatser till odygd, som eljest alltid lågo i luften. Han 
     <img r>Gustaf Fredrik Hallström.

     Hilding Nyman del.</img>
undervisade oss dock i
skolans tråkigaste ämne,
teologi, ur hela världens
tråkigaste skolbok,
Norbecks dogmatik, där den
syndiga människans väg
till himmelen beskrives
och bestämmes under
namn av "nådens ordning
eller salighetens väg",
med en massa noggrant
angivna etappstationer,
ungefär som
gästgivaregårdarna vid en allmän
landsväg.

Vi märkte snart, att vår
lärare själv höll mycket
litet på de benhårda dogmer, vari han undervisade, och att
han aldrig talade om syndastraff och helvete. Så
mycket allvarligare och så mycket oftare talade han om,
huru det förskönar livet och gör människan lycklig,
om hon glatt fyller sina plikter i arbetet och
kärleksfullt omfattar föräldrar och kamrater, ja! så vitt våra
unga sinnen kunde förstå det, alla människor. Och som
Hallström lärde, levde han, vänlig och blid mot oss
gossar, men lugn och allvarlig därjämte. Säkerligen
erinrar sig ingen bland oss att han fått en kroppslig aga
av denne vår käre och vördade vän.

Sanna högtidsdagar voro alltid, när kallelse utgick
till oss att, som vi kallade det, gå ut med Hallström och
"vända stenar", eller, med andra ord, företaga
naturvetenskapliga exkursioner i Stockholms omgivningar.
Hallström var som zoolog specialist på släktet <sp>Oniscus</sp>,
dit bland andra våra vanliga gråsuggor höra. Då dessa
ljusskygga djur trivas bland förmultnade växtämnen

     <img l>Karl Johan Bohman.

     Efter litografi.</img>
på undersidan av lösa
jordstenar, gav
Hallströms vana att under
sökande efter de älskade
gråsuggorna flytta dessa
ur sitt läge namnet åt
våra utflykter. Hans
djupa kärlek till naturen,
hans grundliga
kännedom om dess alster och
det utmärkta sätt, varpå
han mera under form av
vänligt samspråk än av
långrandig föreläsning
lät oss få del av sitt
vetande, gjorde att dessa
botaniskt-zoologiska
studier under vår älskade lärare blevo oss
oförgätliga.

För att ej göra oss bättre än vi voro måste dock
erkännas, att till förhöjande av de botaniska
exkursionernas trevnad i hög grad bidrog, att de vanligen
avslutades på något av de förfriskningsställen, Norrbacka,
Hagalund, Stallmästaregården m. fl., som funnos i vår
väg. Vi undfägnades där med kaffe, saft och vatten,
bakelser och andra godsaker, och när vi blevo äldre,
kunde det t. o. m. hända, att den allvarlige
regementspastorn lät en punschbutelj komma upp till oss ur
krögarens källare. Hallström dog 1874.

Ingen lärare var dock så vördad och älskad som vår
rektor, "gubben Bohman". Förhållandet mellan honom
och hans gossar var säkerligen enastående. I hela
skolan fanns bland dem säkerligen ingen, som ej höll
gubben Bohman kär, och skulle vi hava upptäckt en 
så märkvärdig individ, hade vi säkerligen betraktat
honom som skolans värsta utskott»

Bohman var en man med ädelt vackra drag.
Särskilt voro hans ögon så sköna, djupa och varma i
blicken, att om ögat är själens spegel, säkerligen aldrig en
ädlare ande bott i en mänsklig stofthydda.

Hans toilett var vidunderlig. Med rufsigt hår, från
höstterminens början till vårterminens slut alltid klädd
i en gammal päls och pälsmössa, med en lång röd ami
lindad flera varv om halsen samt iförd oborstade,
glappande lädergaloscher, inträdde han i klassen, beväpnad
med en rotting. Pälsen och galoscherna behöll han på
under hela lektionen, i vilken värme som helst.
Rottingen skulle användas till avstraffningar, men dessa
skedde alltid så, att han slog den skyldige på axeln med
den del av rottingen, som var närmast hans hand,
markerande, att rottingen skulle i sin svikt med den andra
ändan träffa ryggtavlan, vilket aldrig inträffade. Han
satt sällan på den för läraren avsedda platsen, utan
kröp in mellan pojkarna, än här, än där, och under det
förhöret pågick, nöp han dem, dock aldrig hårdhänt, i
distraktion i örsnibbarna eller rufsade om dem i håret.

Besvärligt för både lärare och lärjungar var att han
aldrig höll tiden. Kom han riktigt i farten, utlade han
sitt ämne huru länge som helst, obekymrad om att han
trängde in på nästa lektionstimme. Oss pojkar kom
detta icke vid, ty vi hade intet större nöje än att höra
Bohman tala, men för övriga lärare rubbade han
naturligtvis betänkligt arbetsordningen. Det enda vi
fruktade var att få Bohman sista timmen på e. m., ty då
kunde vi få offra icke kvarten, men fulla timmen av den
kommande friheten.

De band av tillgivenhet, som sammanknöto gubben
Bohman och "Bohmans gossar", lossade icke, sedan vi
lämnat skolan. I många hänseenden och med många

av oss knötos de ännu fastare. De forna pojkarna
inbjödo ofta sin gamle faderlige vän till unga, nybildade
hem, dit han också med stor glädje kom. Så snart forna
kamrater samlades i större eller mindre kotterier för att
fira minnen från sin skoltid, blev stämningen aldrig
riktigt äkta, om ej gubben Bohman var med. Och
under samspråk då var det rörande att höra, huru fästad
han var vid sina gossar. Om vi kamrater icke visste,
vilka öden i livet träffat någon av de frånvarande,
Bohman visste det alltid. Han glömde aldrig någon av
oss, och det gränsar till det underbara, huru han i detalj
kände allas öden och huru det gått dem i livet, sedan
de lämnat skolan. En bland de forna lyceisterna hade
förolyckats och hamnat på Långholmen, där han satt
förgäten av alla. Men gubben Bohman besökte litet
emellan fängelset, väl för att skänka hjälp och tröst.
Härom talade han dock aldrig.

Vid våra samkväm var den gamle rektorn som
försvunnen, kvar fanns odelat den gode, faderlige vännen.
Glädjen stod högt i tak. Sångerna avlöste varandra.
Karl Snoilsky, Karl Silverstolpe, Isidor Lundström
strängade sina lyror. Tal och skålar omväxlade med
glada historier och infall. Och Bohmans ögon lyste av
välvilja och stolthet över sina gossar. Då och då
talade även han formfulländat och fint och inblandade
gärna i sitt anförande bilder och uttryckt från det
älskade romarespråket.

Sin naivt bristfälliga kunskap om sammanlevnadens
obetydligheter behöll han städse. En gång kom han
till den äldre av oss på en middag, där även gäster
funnos, som han ej kände. Värden fann honom i tamburen
med besvär ordnande en illa knuten vit halsduk och
beredd att med sin pälsmössa i handen, sannolikt samma
plagg, som vi i barndomen sågo i skolan, tåga in i
våningen. På en förfrågan, om han ej ville lämna 
mössan kvar, invände Bohman, att detta vore ju ohövligt,
det ansågs ju med god ton överensstämmande att när
man kom i större, fina sällskap bära huvudbonaden i
handen.

Statens läroverk blevo efter hand svåra
konkurrenter till de enskilda. De hade bättre lokaler, lägre
avgifter och började allmänt tillämpa den förenkling i
lärometod, för vilken Bohman varit en banbrytare. Då
Lyceum blev lidande härpå och en dess systerskola,
Stockholms Ateneum, även visade sjunkande frekvens,
bildades av några gamla lyceister 1874 ett bolag, som
sammanslog de båda läroverken till ett. Företaget
skedde uteslutande för att utan att kränka vår gamle,
älskade rektor genom direkt penningeunderstöd på omvägar
bereda honom en lugn och tryggad ålderdom. Till
bolagets styrelse utsågs greve Nils Gyldenstolpe,
ordförande, bankir Carl Cervin och kapten Nils Selander,
verkställande direktör. Då några år härefter Bohmans
hälsa började vackla, lyckades styrelsen förmå
regeringen att föreslå riksdagen att giva honom pension,
vilken 1880 beviljades till ett belopp av 2,000 kronor
såsom ett offentligt erkännande av de stora förtjänster
Bohman inlagt om undervisningen. Denna
hedersbevisning är enastående, ty varken förr eller senare har
en dylik kommit lärare vid enskilt läroverk till del.
Redan förut hade Bohman fått ett då för tiden uppskattat
nådevedermäle, då han blev riddare av
Nordstjärneorden, som förut aldrig lämnats någon, om än så förtjänt
man, i hans ställning. Länge fick gubben Bohman ej
njuta sitt otium, ty han dog redan 1882. Hans minne
skall alltid leva älskat och ärat bland Bohmans gossar.

Vid upprepade tillfällen efter Bohmans död hava
forna lyceister samlats, dock vanligen endast ett
begränsat antal klasskamrater varje gång, och alltid har
då Bohman i osynlig måtto varit själen i samkvämet.

Han var så också den 13 december 1909, då lyceister
från 1850-talet firade en gemensam minnesfest med
middag på Grand Hotell. Den äldste av 124
närvarande Bohmans gossar var teaterveteranen Gustaf
Fredriksson, den yngste överståthållaren Johan Olof
Ramstedt. Isidor Lundström i päls, galoscher och ylleami,
illuderande, men på intet sätt parodierande, vår gamle
rektor, hälsade oss välkomna i verser, som gick till allas
hjärtan. Landshövding Rudebeck höll ett högstämt
minnestal, så som ingen kunde göra det som han, och
sångare läto höra till gubben Bohmans och till döda
kamraters minne diktade kväden. Gamla minnen
upplivades, och vi skildes i den bästa skolpojksstämning.

Våra övriga lärare kunna lämpligen indelas i dem,
som voro oss likgiltiga, i dem, som vi hatade, och i dem,
som vi föraktade. I samma mån vi tyckte mindre om
dem, skojade vi i allmänhet värre under deras lektioner.
Ett undantag gavs dock. Vår vän Conny Burman,
lärare i teckning och sång, var synnerligen omtyckt, men
vi kunde ändå ej gent emot honom hålla oss i skinnet.

Conny Burman, skämtare, sångare, akvarellist,
visdiktare, festtalare m. m., blev vid några och tjugo år
anställd som lärare vid Stockholms Lyceum. Under
hans ritlektioner förövades ganska mycket ofog,
varför Conny gärna grep till rottingen. Men att komma
åt den skyldige var ganska svårt, sedan Selandrarna
lärt kamraterna ett sätt att undgå bestraffning. Vi
kröpo helt enkelt under det stora klassbordet, kring
vilket alla eleverna sutto, och då Conny kröp efter, kilade
vi upp på andra sidan. Då Conny visade sitt
förbittrade ansikte här, kastade vi oss över bordskivan och
kröpo åter ned. Conny efter! Så fortgick dansen
kring bordet, till dess Conny, röd av ilska, uttröttad
måste upphöra.

Det är icke underligt, att Conny Burman, då han i 
     <img r>Conny Burman.

     Efter teckning av Maria Röhl.</img>
sina "Minnen" säger,
att Selandrarna voro
pigga och trevliga
pojkar, genast försvagar
detta omdöme genom att
omtala, att när det hade
varit något bråk i
klassen, fingo Selandrarna
oftast bära skulden
därför, och att Bohman
genast misstänkte oss och
utan vidare
undersökning läto oss smaka
rottingen.

Han omtalar även, att
han uttröttad av
tjuvpojksstrecken ville sluta
i skolan, och när han härvid i sitt avskedstal yttrade:
"Ja! mina vänner, sången är den trappa, som går
mellan jord och himmel!" utbrast Nils Selander: "Och
magister Burman är ledstången". Conny skrattade,
fortsatte talet i en gladare ton och räddades åt
läroverket. Ja! detta, käre Conny, erinra vi oss mycket
väl.

Connys distraktion bringade honom ofta i befängda
situationer. Inbjuden att bevista en begravning, kom
han för sent, men påträffade i närheten av
sorgehuset en likprocession, till vilken han sällade sig. Då han
för en granne i ledet skildrade den bortgångnes stora
förtjänster som ämbetsman, upplyste denne honom
förvånad, att det var ett fruntimmer han följde till
graven. Conny försvann ögonblickligen, för att ej långt
därifrån träffa en annan procession, som han, då han
kände många av deltagarna, förmodade vara den rätta.
För säkerhets skull frågade han den förste han 
påträffade, den glade
skämtaren Kalle Scharp, vem
det var som begrovs?
"Förmodligen liket", blev
svaret.

<img l>Otto von Feilitzen.

Hilding Nyman del.</img>

Efter skoltidens slut
och ännu som äldre män
plägade vi ett glatt
umgänge med den snälle
Conny, som var lika
munter och roande och lika
distrait som förr.

Bohmans medrektor
von Feilitzen
undervisade i geografi och
historia. Hans egentliga
sysselsättning var dock att
sköta skolans ekonomi och taga upp
terminsavgifterna. Intresserad forskare med en framskjuten
ställning i riksarkivet hade han svårt att meddela
undervisning, då han saknade metod, och hans konstiga
sätt och hans distraktioner gjorde honom föga lämpad
till ungdomens ledare. Pojkarna voro också ganska
hågade att utsätta honom för åtskilligt ofog. Bland
undervisningsmaterielen fanns en stor, skålformig, halv
himmelsglob, på vars insida norra hemisfärens
stjärnbilder voro intecknade. Den var upphängd i taket och
kunde firas ner, då den skulle användas för
demonstrationer. Då Feilitzen en gång, fördjupad i funderingar,
satte sig i en stol, som stod mitt under globen, blev
frestelsen en pojke för stark, och under andlös tystnad från
kamraterna firade han ned den, till dess, då han släppte
linan, Feilitzens huvud och axlar försvunno under
himlavalvet. Under våldsamma skrattsalvor från pojkarna
stretade den moderne Atlas länge fåfängt för att 
komma loss, till dess han slutligen fick hjälp, vilken dock
genom avsiktlig fumlighet förlängde hans obehag. Då
han slutligen kröp ut ur globen, tystnade
skrattsalvorna, och pojkarna sutto stumma och allvarliga som
Egyptens präster. Olyckan, påstodo de, hade förorsakats av
att den svaga linan brustit.

Lärarna sutto vanligen vid ena bordsändan i klassen
på pinnstolar med kupig sits. En vacker dag roade sig
Isidor Lundström att strax före Feilitzens lektion lossa
stolens ben och de svarvade pinnar, som förbundo dessa.
Han sammanfogade sedan det hela så löst, att stolen
nätt och jämnt kunde hålla sig uppe. Då Feilitzen kom
in sade han varnande till honom att icke sätta sig i
stolen, som var ranglig och mycket osäker. Feilitzen,
som misstänkte något av den gode Isidors vanliga
skämt, utbrast: "Du pratar då jämt dumheter", och fick
mycket brått att slå sig ner i stolen, vars ben
naturligtvis flögo åt alla sidor, så att Feilitzen rullade efter
golvet. Då Lundström, beklagande olyckan, hjälpte upp
honom med yttrandet: "Jag varnade ju magistern",
tackade Feilitzen honom för hans omtänksamhet och höll
honom sedan för en av klassens bästa och hyggligaste
gossar.

Komministern i Kungsholms församling, Camillus
Oldenburg, lärare i kristendom, var en lärd man och på
samma gång en mycket fördomsfri präst, som trivdes
gott i glada lag. Om honom berättades bland oss några
historier, som ej just voro ägnade att höja hans
anseende som kristendomslärare. Han var anställd vid
barnbördshuset, där han skulle döpa alla barn, som på
inrättningen sågo dagens ljus. Enligt kyrkohandboken
skall dopförrättaren uttala välsignelsen över de
nydöpta under handpåläggning. Då det ibland hände, att
flera skulle döpas på en gång, och Camillus fann den
föreskrivna, oundvikliga ceremonien besvärlig, ställde 
han upp alla mammorna i en krets, så att barnens
huvuden bildade stjärna, varpå han, spretande ut med
fingrarna som en pianist, delade dem mellan samtliga
barnahuvuden och därpå på en gång gav alla samfällt
sin välsignelse.

En gång inträffade, att han måste döpa alla pojkar
till Camillus och alla flickor till Camilla. En spefågel
bland läkarna hade ställt om, att mammorna uppgivit
detta vara deras bestämda önskan.

Som präst vid arbetsinrättningen på Kungsholmen
påfann han, då flera lik funnos, en genväg vid
jordfästningen. Han kastade en skovel mull på den första
av kistorna under framsägande av det föreskrivna:
"Av jord äst du kommen!" Därpå fortsatte han till de
övriga: "Och du med, och du med", o. s. v. Denna
genväg betogs honom efter varning från församlingens
kyrkoherde, gubben Schultzberg, som för oss såsom
vuxna bekräftat sanningen i dessa historier om vår
forne religionslärare.

Den gamle kyrkoherden tyckes för övrigt hava delat
sin komministers lättvindiga uppfattning av helgden i
kyrkliga ceremonier, ty då den ene av oss i en familj
utanför Stockholm en gång var närvarande vid
middagen efter ett barndop, som Schultzberg förrättat,
frågade kyrkoherden frun i huset, som fått ett barn även
vintern förut, varför hon ej tillkallat honom till dess
dop. Hon upplyste, att detta berott på snöhinder, som
gjort att hon måst anlita församlingens präst, känd
som måhända mindre renhårig pietist. "Då", utlät sig
Schultzberg, "är det åt helvete gjort, och vi måste göra
om det efter middagen."

Adjunkten Walstersson, kallad "pricken", var den
lärare, under vars lektioner vi bedrevo mest ofog och
gent emot vilken vi tilläto oss ett skoj och en drift, som
ofta urartade till hjärtlöshet. Som gammal skäms man 
nästan, då man tänker därpå, ty "pricken" var i grund
och botten en snäll och välvillig man. Ett vanligt skämt
var att spika fast hans lädergaloscher vid golvet, så att
han stod på näsan, när han förde fötterna i dem, eller
att fylla fördjupningen i sitsen på den trästol, som han
skulle använda, med vatten. Vi kastade, då han som
lärare i matematik stod framme vid tavlan med ryggen
åt oss, ryska smällare på ömse sidor om hans huvud.
Vi gömde tuppar och andra fåglar i kakelugnen, och då
"pricken", för att se anledningen till oväsendet därinne,
öppnade luckorna, flög en sotig fågel honom rätt i
ansiktet.

En gång var dock skämtet roligt och därför också
mindre rått. En morgon, då "pricken" skulle börja sin
lektion och gick fram till tavlan, fick han skåda sin
mycket lyckade karikatyr. Han rusade ut för att klaga hos
Bohman. Den unge artisten passade på att sudda ut
porträttet och ritade dit en åsna. Då "pricken" kom
indragande med Bohman skrikande: "Är det inte likt?
Är det inte likt?" brast gubben Bohman i skratt och
sade: "Tycker bror det? Jag kan inte dela brors
mening." Och därmed var den saken utagerad.

Vi hava en gång på äldre dagar träffat den snälle
"pricken", som mognat till den grad i godhet och
visdom, att han skrattande påminde oss om de oändligt
många fräckheter vi som pojkar tilläto oss mot honom.

Vi hade även två lärare, båda språkkarlar, som av
pojkarna samfällt som människor erhöllo underbetyg.
Den ene undervisade i moderna språk och var emot
lärjungarna särdeles brutal, varför de, när de hunnit så
långt i skolan, att han ej vågade sig på dem av
fruktan för mothugg och ett kok stryk, också å sin sida
uppträdde särdeles oförskämt emot honom, hälsade icke
på honom o. d. Han hämnades genom att för
småpojkarna utmåla de övre klassernas lärjungar såsom 
moraliskt undermåliga individer, vilkas umgänge de noga
måste sky. När detta kom för våra öron, inkallades
läraren på gymnasieavdelningen, dit han kom i
förhoppning att kunna imponera på ynglingarna. Detta
misslyckades emellertid fullständigt. Sedan vår
taleman givit honom en grundlig uppsträckning, fick han
förstå, att om han fortsatte med sitt förtal, skulle
kanske käppen komma att dansa på hans rygg. Han
klagade hos Bohman, men sedan denne noga undersökt
allt, gav han oss rätt och förklarade för läraren, att
den som tillåter sig den lågheten att förgifta
barnasinnen med lögner om deras kamrater får skylla sig själv,
om ynglingarna behandla honom aldrig så indisciplinärt.

Den andre språkläraren, som även djupt
ringaktades av oss pojkar, hette Kahleiss och undervisade i
tyska språket efter en metod, som icke angav att han
ägde vidare djupgående studier i sitt modersmål.
Allmänt påstods det bland oss, att han kommit till Sverige
som positivspelare. Han hade den tarvliga vanan att
då och då servera oss anstötliga historier och
förtroenden. En gång, då den vördnadsvärde kyrkoherden i
Tyska församlingen, sin plikt likmätigt, hade varnat en
familj, i vilken den gode Kahleiss slog sina krokar efter
en av döttrarna, för denne och bland annat talat om, att
han redan var gift, vände sig Kahleiss under
lektionen till oss, och sedan han relaterat hela saken,
antagligen ganska riktigt, och icke heller förnekat, att han var
gift, gjorde han en stor teatralisk gest mot sitt unga
auditorium och utbrast: "Och nu fråger jack Er kosser,
va' angår de' den tjivpräst!"

Infödd tysk, som han var, kände han naturligtvis
även vulgärspråket, och detta kanske bättre än det
kultiverade. En gång föll det honom in att skryta med att
intet levande språk var så rikt på svordomar som hans
modersmål och anförde många drastiska exempel på 
tyska eder. En tjuvpojke, den alltid till fräcka diskurser
färdige Lidbäck, uppträdde då energiskt till försvar för
det svenska språket och framdrog ett florilegium av
kraftuttryck. Det hela urartade till en ordstrid, under
vilken lärare och lärjunge, till klassens uppbyggelse och
förnöjelse, överbjödo varandra i mustiga kraftuttryck.
Slutligen avgick dock Tyskland med segerpalmen.

Kahleiss utsattes en gång för ett skämt, som
vållade honom ett fasligt huvudbry och avlockade honom de
mustigaste av hans tyska eder. I ett hörn av
klassrummet fanns ett orgelharmonium. På dess lock stod en
vattenkaraffin med glas. Pojkarna voro den dagen
ovanligt törstiga och anhöllo den ene efter den andre att få
dricka vatten. Då de förde glaset till munnen, inträffade
det märkvärdiga, att från orgelharmoniet ljöd ett
gräsligt disharmoniskt ackord, som fortsatte så länge
lärjungen stod framme vid orgeln. Kahleiss kunde omöjligt
förklara orsaken härtill, ehuru han mycket noga
undersökte saken, ty locket var nedfällt och orgeln låst, så
att det var omöjligt för någon att komma åt
klaviaturen. Kahleiss var rasande, vi skrattade och retade
honom med alla möjliga idiotiska sätt att förklara
fenomenet. Gåtans lösning var emellertid enkel nog, fastän
Kahleiss aldrig fick reda på den. En musikalisk pojke,
Jahnke, hade mellan en del tangenter inklämt
papperssuddar och därigenom tryckt ned dessa. Härigenom
gåvo motsvarande tungor ljud, då pedalen var
nertryckt. För att åstadkomma det gräsliga oljudet med
toner från högsta diskant till lägsta bas hade varje
pojke fått tillsägelse att, då han var framme för att
dricka, hela tiden ställa sig på pedalen, vilken låg så
lågt, att den ej kunde iakttagas från lärarnas plats.

En hyllning ägnades på hösten vid Mårtensmässan
de lärare, som voro omtyckta. Pojkarna skramlade då
ihop och köpte gäss, som dock måste vara levande, 
smögo sig så upp till vederbörande och kastade in de
förskräckta djuren i deras bostad. Därpå avlägsnade
man sig springande. Den kacklande gåvan mottogs nog
icke alltid med odelat nöje, då fåglarna flögo omkring
i rummen, slogo ned ömtåligare bibelots och orenade
möblerna, innan de kunde infångas. Det var farligt att
vara för mycket älskad, ty då kommo de bevingade
gåvorna från alla klasser och kunde anställa en
fruktansvärd förödelse i hemmet.

<tab>

Skolgossars klädedräkt den tiden utmärkte sig ej för
någon överdriven elegans. För att börja med linnet,
voro stärksaker, även i gymnasieklasserna, ganska
sällsynta och buros endast av de från rikare hem komna
"snobbarna". Undertröjor voro en förvekligande och
okänd lyx, och många barn buro icke ens kalsonger.
Åtminstone icke vi. Då man vid sträng köld åkte kälke om
vintrarna, yrde snön upp innanför byxorna och smälte
mot huden, så att det beklädande plagget blev vått och
stelnade till ett bleckplåtliknande fodral. Men detta
besvärade oss icke. Vinter och sommar buro vi
långstrumpor av ull eller bomull, stickade av mor och
mormor. De uppehöllos av strumpeband nedanför knäet. På
fötterna smorläderskängor eller skor, om vintern med
tjockare sulor. Toiletten i övrigt var kort jacka och
långbyxor. De flesta av kamraterna nödgades ej, som
vi bröder, bära sina byxor skodda med skinn nedikring,
på knäna och även i sätet. Vi ledo i början någon
smälek för denna förstärkning i plaggets hållbarhet, men
belackarna tystnade snart, ty vi kurerade dem genom att
slå oss tillsammans och ge dem ett gott kok stryk.

Om man således någon gång fick borsta upp sig mot
anmärkningar över för liten elegans, var för mycken
nästan ännu farligare. I fjärde klassen inställde sig
en gång en yngling av högförnämlig familj, åtföljd av 
sin guvernör, för att söka inträde i skolan. Han var
iförd ytterst eleganta gångkläder samt hade på
huvudet hög, blankt skinande felbhatt. Han infann sig åter
morgonen därpå, men var då knappt till sitt yttre
igenkännlig, enkelt klädd och med en simpel klädesmössa
med skärm som vi andra. Dagen förut, då han gick
från skolan, hade några äldre pojkar irreparabelt stukat
hans "storm". Härav tog han varning och beslöt sig för
en enklare utstyrsel, som till det yttre gjorde honom
lik de övriga pojkarna. Till sitt inre behövde han icke
förändras, ty han var från början och förblev alltid en
god kamrat och fulländad gentleman. Gossen var den
blivande överstekammarjunkaren, greve Nils Brahe.

<tab>

Under vår skoltid var det lägsta skiljemynt som
begagnades i handel och vandel ett rundstycke, av vilka
tolv gingo på en skilling banko, som var 3 öre i vårt
mynt. Ehuru skiljemynt av denna låga valör ej
präglats senare än 1830, fastän med årtalet 1825, funnos
ännu massor i rörelsen, och då våra frukostpengar, den
enda kontanta kassa vi innehade, vanligen var två
skilling, tyckte man sig vara i besittning av en hel
förmögenhet, när skillingarna växlades i 24 slantar med Karl
XIII:s och Karl XIV Johans namnchiffer.

Med denna betydliga summa skulle man bestrida
utgiften för frukostbrödet, som inköptes i den strax intill
skolan vid Jakobsbergsgränd belägna Wennbergska
bagareboden. Till denna fingo vi dock ej fritt tillträde,
utan affären uppgjordes genom att knacka på en i ett
fönster infälld mässingslucka, utsirad med en kringla
av metall. Genom luckan gingo pengarna in och kom
brödet ut.

Man använde dock icke alltid sina frukostpengar på
detta lojala sätt. En stark frestelse lockade en bit
därifrån i en s. k. fabrik för tillverkning av danska 
karameller. Den var vid Lästmakaregränden. I stora,
smutsiga glasburkar lågo där de grådaskiga läckerheterna.
Med stort intresse åsåg man även tillverkningen av
karamellerna, som försiggick i själva
försäljningslokalen. En blandning av smält, halvstelnat socker och sirap
hängdes upp på en stor i väggen inslagen spik och
drogs sedan ut till en sträng, vilken åter och åter
slängdes upp över spiken, till dess att massan fick den rätta
konsistensen, då den kavlades ut, klipptes i stänger och
sedan i karamellbitar. De smutsiga händer, som
hanterade massan, och det om möjligt ännu smutsigare
bordet, där den utkavlades, gåvo en god förklaring till
karamellernas grågula färg.

<tab>

Inom skolan voro slagsmål mycket sällsynta. Att
detta berodde på ett gott förhållande mellan
kamraterna och ej på feghet eller sinnets tröghet visas bäst
av de stundom rent av blodiga bataljer, som vi då och
då utkämpade med andra skolor. Lyceisternas
(lysmaskarnas) värsta fiender voro klaristerna
(klisterkopparna) och jakobiterna, men även med Lodellska skolan
och Tyska Lyceum togo vi då och då ett allvarligt
nappatag.

Vanligtvis stodo striderna i Karl XIII:s torg, men
den våldsammaste sammandrabbningen under vår
skoltid var sedan Tyska Lyceum skickat oss en utmaning
att möta på Oxtorget. Vi hade på Stockholms Lyceum
en kadettavdelning, som beredde sina lärjungar till
inträde vid krigsakademien. Dessa unga krigarämnen
deltogo dock icke i våra härnadståg. Likt de stora arméernas
generaler blandade de sig icke personligen i
handgemänget utan åsågo detta förnämt på avstånd. De måtte
dock ha meddelat våra anförare något av sitt högre
militära vetande, ty vi indelade oss i kårer, utsände
spaningspatruller och dylikt, med ett ord, vi invecklade 
oss ej i slagsmål utan utkämpade regelrätta bataljer.
Då tyskarnas utmaning kom, uttågade ett femtiotal
pojkar till slagfältet, väl beväpnade med daggar,
hasselkäppar och andra tillhyggen. Uppställda i
slagordning utsände vi patruller åt olika håll. Fiendens
annalkande inrapporterades snart både från
Malmskillnadsgatan och Regeringsgatan. Hans avsikt var tydligen

<img>Hörnet av Regeringsgatan och Lästmakaregränden.

Hilding Nyman del.</img>

att med ett frontanfall kombinera den för oss vådliga
operationen att taga oss i ryggen. Vi slogos tappert,
men ställningen började bli kritisk, och vi hade
säkerligen dukat under för övermakten, om icke i rätta
stunden, som Blücher vid Waterloo, en vagnmakarelärling
från Lycei bakgård inträffat, kommenderande ett dussin
andra lärpojkar, uppbådade genom ilbud från vår
anförare. Vår Blücher begagnade en passage från
Grytgjutarebacken och passerade en bakgård till Oxtorget.
Hjälptrupperna ingrepo ögonblickligen, och stridsläget 
ändrades på några minuter. Vi hade redan börjat
retirera längs Lästmakaregränden, hack i häl förföljda av
den segervisse fienden, då vår räddare bröt ned från
Oxtorget och tog honom i ryggen.

<img>Övre Regeringsgatan.

Hilding Nyman del.</img>

Nederlaget var fullständigt, varom sönderrivna
kläder och blåmärken, ja t. o. m. blodviten, buro vittne.
Återtågslinjen söderut var avskuren, men fienden
räddade sig från att bliva tillfångatagen genom att fly
Regeringsgatan norrut till Träsket. Men striden hade stått
även oss dyrt. Söndertrasade, smutsiga och illa tilltygade
återvände vi till det fredliga hemmet, där vi i stället för
att lagerkrönas fingo ovett och bannor av far och mor.
Någon personlig ovänskap gav aldrig anledning till
dessa strider. Anföraren för de tyska lyceisterna, 
Rouget de S:t Hermine, var en av våra käraste
lekkamrater, och vi besökte honom ofta i hans trevna hem vid
Hötorget. Lika litet voro lärpojkarna våra särskilda
vänner, ty vid andra tillfällen gingo vi i härnad mot
dem eller de mot oss. Det var nog det jäsande
ungdomsblodet och den inneboende dådlusten, som måste
taga sig uttryck, och hos lärpojkarna var det det vackra
begäret att komma den svage till hjälp. Att vi voro
"överklassare" spelade ingen roll.

Dessa tumult avstyrdes ej heller av utomstående.
Äldre förbigående stannade endast för att med intresse
följa stridens växlingar och uppmuntra än det ena än
det andra partiet. Poliskonstaplarna ingrepo icke heller,
utan hade påtagligt lika roligt åt spektaklet som alla
övriga. Andra tider, andra seder!

Dessa upplevelser från skolan beröra huvudsakligen
småklasserna. När man kom upp i
gymnasieavdelningen, blev man i allmänhet lugnare, i någon mån flitigare
och hyfsad i sitt uppträdande även mot lärarna.

Vi fingo en del intressen utom skolan, började
flitigare än förr besöka bekanta familjer, framför allt dem,
där det fanns vackra flickor, och även spela gamla
herrar genom att röka cigarr och dricka punsch. I
småklasserna rökte vi, när vi voro kavata, rottingstumpar,
som antändes, då vi gingo hem om kvällarna. De svedo
gränslöst i svalget. Men ännu värre mådde vi, då vi
uppträdde som tobaksfabrikörer och rökte de cigarrer,
som tillverkats av blad vuxna i vår kamrat Holms
fäderneträdgård nedanför Observatoriebacken. Vi tro
ej, att många hava erfarit så fasansfulla stunder som
dem, under vilka vi våndades, sedan vi njutit denna
Stockholms-Havanna.

Punschdrickningen försiggick nästan alltid i de
underjordiska s. k. gropar, som funnos innanför disken i
mången dåtida vinhandel. Dessa voro små mörka, 
fuktiga rum, där man var fullständigt skyddad för världens
blickar och där man fick sin punsch för 24 skilling (50
öre) halvbuteljen.

<tab>

Den äldre av oss lämnade 1860 skolan och inträdde
vid krigsakademien på Karlberg. Jag, den yngre,
stannade ännu ett par år, sysslande med läsningen för den
stundande studentexamen. Under denna tid hade jag
nöjet att få som lärare i naturvetenskap i de högsta
klasserna adjunkten T. O. B. N. Krok, en verklig
vetenskapsman och därtill en ovanlig förmåga att undervisa
och intressera oss för sitt ämne. Ännu i dag kommer
jag med glädje ihåg hans lektioner och våra
exkursioner i Stockholms omgivningar. Alltid lika vänlig och
meddelsam, lärorik genom sina grundliga kunskaper,
tog han en stor plats i vår tillgivenhet. Han lever ännu
och minnes kanske även någon gång den gamla skolan
och sina forna elever. Han är den ende, som ännu är i
livet av våra lärare.

På vintern 1861—62 började läsningen till
studentexamen, men då våren kom, fick jag ej fara till Uppsala
och avlägga examen. Jag var endast 15 år och hade
ännu ej gått och läst, varför jag ej ansågs mogen.

Det är ett farligt experiment att driva fram en pojke
i studierna och sedan med ens avbryta det fortsatta
samlivet och tävlan med hans gamla kamrater. Dessa foro
till Uppsala och kommo samtliga tillbaka som
studenter för att på hösten återvända till universitet. Jag
gick ensam kvar i Stockholm, sökande mig nya
kamrater, och då jag efter vinterns trägna arbete kände
mig föga hågad att fortsätta, började jag att grundligt
lata mig. Och det är förunderligt, huru fort det går
att lära lättjans lätta konst. Den tog mig sedan fången
för flera år. En pojke skall aldrig släppa taget, gör
han det, kan det lätt gå honom illa.



<img>Lambyska verken.

Hilding Nyman del.</img>

Jag fick nya bekanta och kamrater. En del av dem
besökte ganska flitigt stadens offentliga biljarder,
platser som varje mamma borde bedja vår Herre frälsa
hennes söner från. Snart var jag lika ivrig biljardspelare
som någon annan och låg bittida och sent på dessa
ruskiga och nedrökta lokaler, där man träffade och
stiftade bekantskap med åtskilliga ganska tvivelaktiga
existenser. Att lära spela biljard tar ganska lång tid,
och ser jag en mycket skicklig biljardspelare, är jag
övertygad om att hans ädla konst ofta nog är uttrycket
för ett halvt förfelat liv. Jag tänker alltid på en
förståndig engelsmans utsago, att en gentleman skall
kunna detta spel så mycket, att han kan deltaga däri 
hos sina vänner, men spelar han det för väl, är han
sannolikt ej någon verklig gentleman.

På e. m. besökte jag flera gånger i veckan den sedan
1851 i Humlegården varande teatern. Den låg fridfullt
undangömd i parkens nordvästra hörn och innehades
denna sommar av direktör Oskar Andersson, far till en
förut nämnd skolkamrat. Gubben Andersson bodde vid
Humlegårdsgatan, snett emot parkgrinden, bredvid de
s. k. Lambyska verken.

Jag gick till hans hem bittida och sent och passade
alltid på att kurtisera en skabbig, halvblind, gammal
pudel, som var gubbens älskling. Min synbara kärlek
till den vedervärdiga hunden inbragte mig, när jag ville,
fribiljett till teatern. Och det ville jag mycket ofta. Ty
där uppträdde den unga, vackra Hedvig Harling, och
för henne brann på avstånd hela sommaren mitt
stackars gymnasisthjärta med en het och för den sköna
okänd låga.

På hösten började jag åter bereda mig till
studentexamen. Det gick dock ej med samma fart som förra
vintern. Nu tyckte jag, att det var tråkigt att om igen
traggla igenom samma saker. Jag ansåg mig som
fulllärd och reste till Uppsala i november, sannolikt sämre
beredd än i maj.

Examen gick i mitt tycke mycket högtidligt, fullt
akademiskt till. Vi sutto en trappa upp på "kuggis"
vid borden två och två, alla uppsträckta uti frack, utom
jag, ty i anseende till min ungdom bar jag till min
förtvivlan ännu jacka. Förhöret var rätt kusligt, ty man
hade ju ej sina gamla, vana lärare att svara för, utan
okända akademiska storheter, som påtagligen tyckte att
det hela var rätt tråkigt och naturligtvis ej visade oss
något intresse. Examen gick i övrigt rätt skapligt. I
matematik hade jag under gymnasietiden erhållit
undervisning av min far, varför jag vid avgången från Lyceum 
vägrade att taga emot annat betyg än det högsta, och
då detta förvägrades mig av en lärare, som nyss börjat
i skolan, for jag till Uppsala med ett enkelt godkänd.
Före examen anmälde jag mig däruppe till tentamen
för högsta betyget. Då adjunkten Daug fick se mig,
utbrast han skämtande, att det var den minste
matematiker han någonsin sett, men tillade efter tentamen:
"liten men naggande god", och gav mig högsta betyget.

Om några av de övriga ämnena också gingo litet
knaggligt, gick det dock, till dess jag slutligen fick den
intill senaste tid av alla examinander fruktade Afzelius.
Filosofi hade roat mig i skolan, och gubben Bohman
brukade kalla mig sin lilla "Hegel". Den anspråkslösa
kursen i studentexamen klarade jag också gott, och som
det var sista ämnet, kände jag mig så glad, att jag ej
kunde hålla mig stilla på stolen. På Afzelii fråga,
varför jag icke satt ordentligt, svarade jag, att jag var ju
bara sexton år och skulle bli student, ty adjunkten
kuggar mig nog icke. Vem kunde då begära, att jag inte
skulle vara glad? Afzelius genmälte, att jag ej skulle
göra mig för säker, samt tillade därpå utom ämnet:
"Huru stavas t-ljudet i ett älskadt fosterland?" Jag
svarade ögonblickligen: "Med dt naturligtvis." Då fick
jag höra, att det var min lycka att jag svarat rätt, ty i
mitt svenska skrivprov hade jag haft <b>t,</b> men hade icke
blivit kuggad, enär jag hade så goda vitsord från rektor
Bohman, att man ansett att felet berott på slarv. Ett
orätt svar, och jag hade varit borta från examen. Så
svävade den gamle, käre gubben Bohmans anda över
mig och räddade mig från att kuggas, därför att jag
infört nystavning 50 år för tidigt.

</chapter>

<chapter name="NORRA STOCKHOLM PÅ 1850-TALET">

<h1>NORRA STOCKHOLM PÅ 1850-TALET</h1>


I början av 1850-talet var Stockholms
invånareantal mindre än fjärdedelen av det nuvarande och nådde
först 1856 upp till 100,000. Den fullt bebyggda delen
av staden upptog därför en jämförelsevis liten yta. Såg
man ut över staden från Observatorium, begränsades
denna av linjer dragna å ena sidan i sydostlig riktning
ungefär över Ladugårdslandskyrkan, å andra sidan i
sydlig över Riddarholmskyrkan. Där dessa linjer
träffade horisonten, omfattade de ungefär en åttondel
av dess omkrets. Kastade man blicken utanför dessa
begränsningslinjer, såg man till höger om
Riddarholmskyrkan Skinnarviksbergen och en del av
Riddarfjärden, som längre åt väster skymdes av Bergsklippan —
nu Kungsklippan — samt av det kala Kronoberget, båda
på Kungsholmen. Nästan rakt i västlig riktning låg
Sabbatsbergshöjden och längre bort Stadshagen, norr
om vilken framskymtade Karlbergssjön och Karlbergs
slott. Mot nordväst skymdes utsikten av Solnaskogen
med Stenbrottet, Nybygget och Norrbacka i
skogsbrynet. I nordlig riktning såg man vid Norrtull den nu
bortgrävda Generalsbacken, där generalerna
Lewenhaupt och Buddenbrock halshöggos 1743, därpå
Bellevueparken och Ormträskhöjden — numera
Vanadislunden — samt Albanobergen, eller höjderna där nu
Epidemisjukhuset ligger, och slutligen
Ingemarshovsbackarna. Längre åt sydost syntes Kulberget, platsen för
Lärkstaden, och Tyskbagarebergen, som stucko upp
över Eriksbergshöjden. I rakt ostlig riktning låg
Ladugårdsgärdet samt där bakom Värtan och Lidingölandet. 

Vad som isynnerhet karakteriserade detta stora
område var prägeln av idyllisk lantlighet. Det hela tedde
sig på avstånd som en mängd nära varandra liggande
mindre herrgårdsbyggnader eller lantgårdar, inbäddade
i lummig grönska. Kvarteren voro inhägnade av plank
eller staket och bebyggda med ett eller annat åt gatan
vettande eller inne på tomten beläget boningshus av sten
eller trä, vanligen en våning högt och nästan överallt
omgivet av en trädgård, som ofta fyllde hela
kvarteret.

En säregen och livlig anblick erbjöd ett tjugutal
väderkvarnar, som stucko upp här och där i landskapet.
Det lantliga intrycket förstärktes av hönors kackel och
tuppars galande runt om från gårdarna och icke minst
av grisars och svins ynkliga och genomträngande skrin,
när de fördes till slaktbänken. Svinen voro då för
tiden tålda som husdjur inom stadens hank och stör, och
svinuppfödare måtte särskilt hava sammanslutit sig i
gårdarna kring Observatoriebacken och isynnerhet nere
vid Saltmätaregränden.

Från kyrktornen steg alla timmar upp till
Observatoriehöjden klangen av klockor, som ringde och
klämtade. Klämtning pågick alla dagar kl. 10 f. m. och 4
e. m. samt vid eldsvåda till dess elden var släckt. Om
nätterna hördes tornväktarens tutningar, som för den
slumrande huvudstaden angåvo, att det fanns någon
som vakade över dess säkerhet och trygghet.

Allt detta är nu borta. Tornväktarna, hönsen,
grisarna och klämtslagen hava tystnat. Av
herrgårdsbyggnader och lanthus, tobakslador och väderkvarnar finnes
intet kvar. I stället för grönskande och blomstrande
trädgårdar är hela det vida området fyllt av husmassör,
som helt och hållet förintat eller utestängt den
vidsträckta, vackra utsikten. Stockholm har blivit en
stenöken, en Holmia petræa, med ett ord, en storstad.


På 1850-talet hade pojkarna, som redan är nämnt,
inga stora skolgårdar, inga idrottsplatser och inga
lekplaner, där de under gemensamt friluftsliv kunde stärka
och fysiskt utveckla sig och befria sina lungor från den
ytterligt förskämda luft de inandats i dåtida, trånga
och icke ventilerade skollokaler. Vi hade vår härliga
Observatoriebacke, där vi också tumlade om bittida och
sent med våra lekkamrater, pojkarna Strindberg,
vaktmästare Roos' barn, aktuarien Holms, mjölnaren
Carlssons, kogubben Piehls pojkar och för övrigt alla möjliga
barnungar från grannskapet.

Men backen låg i utkanten av Stockholm, alldeles
för långt bort för de skolkamrater, som bodde i centrala
delar av staden. Och i deras kvarter fanns icke annat
än trånga och smutsiga gårdar, belamrade med kärror,
soptunnor och bekvämlighetsställen. Men fri och öppen
var gatan och torget, och där träffades vi också, där
lekte vi, där ströko vi omkring. Vi voro veritabla
"gatpojkar". Dock icke alla, ty somliga, som vi av allt hjärta
beklagade, hindrades av försiktiga pappor och mammor
från deltagande i vårt friska vagabondliv. Våra
strövtåg sträckte sig vida omkring på Norr, på Kungsholmen
och på Ladugårdslandet. Någon gång kommo vi in i
Staden mellan broarna, men nästan aldrig upp till Söder.

Vi lärde härigenom särdeles väl känna gator och
allmänna platser norr om Strömmen och de andra
vattnen, som dela Stockholm nästan mitt itu. Vi voro
förtrogna med de ofta olika namnen på stycken av
samma gata och inhämtade med intresse de
upplysningar, vi kunde få om dessa namns härledning. Vi
voro de av gatans dyrkare, som hade någon bildning
och några förkunskaper, och med den kärlek vi redan
då hyste för vår vackra födelsestad blevo vi smått
förtrogna med en del av Stockholms historiskt-topografiska
förhållanden och öden.


En senare tid har i mångt och mycket förändrat vår
stad, till välsignelse för dess hygien och till fördel för
dess snygghet, måste ju tacksamt erkännas, men
huruvida allt är gott vad de bestämmande företagit vid
förändringar i stadens topografi och allmänna utseende,
kan ofta betvivlas och mången gång bevisas icke ha
varit fallet. Och att de av okunnighet och sorglig brist
på pietet mot historiska minnen farit illa fram vid
förändringar av gamla och skapande av nya namn är
säkert. Den, som går åter till gamla minnen och ser huru
mycket som förstörts av forna tiders historiska och
skönhetsvärden, får lätt intrycket av att vi ej älska vår
stad så högt som förr. Vi hålla mera på Paris och
London och trivas bättre i Schweiz och på Rivieran. Vi
ha blivit kosmopoliter. Ett glädjande tecken till vår
förbättring är, att på allra sista tiden goda
stockholmare vaknat upp, till och med så ordentligt, att de i
sammanslutningar som S:t Erik och Stockholmsgillet
förenat sig för att övervaka och vårda vad de kunna rädda
av livsintressen för vår egen stad, som dock är en av de
vackraste i världen.

Ur Stockholms karta från 1850-talet framgår ej vid
första ögonkastet något skäl, varför förbindelselederna
benämnts gator eller gränder, men vid närmare
granskning lämnar den värderika upplysningar.
Drottninggatan och Regeringsgatan hade såsom urgamla
huvudstråk helt naturligt det förnämligare namnet, och
såsom deras direkta fortsättning fingo även
Norrtulls- och Roslagstullsgatorna samma ära, ehuru i vår
barndom den förra var mycket litet och den senare nästan
alls icke bebyggd. Man tyckes också av ålder haft
som grundsats att ge namnet gata åt alla från söder
till norr parallellt med Drottning- och Regeringsgatorna
gående förbindelseleder, då intet annat undantag gavs
an den lilla Målaregränden, den korta Meisters gränd, 
senare förlängd till Klara strandgata och nu utgörande
en del av Vasagatan, de obetydliga Övre och Nedre
Bangränderna — nu Sergelgatan och Slöjdgatan — samt
Saltmätaregränden nedanför Observatoriebackens östra
sida. De mellan Regerings- och Drottninggatan gående
lederna kallades gränder, likaså de som gingo österut
från Regeringsgatan och västerut från Drottninggatan,
med undantag av Gamla Kungsholmsbrogatan, den
viktiga förbindelseleden i norr med Kungsholmen, samt
Nya Kungsholmsbro-, Freds- och Strömgatorna. Dessa
tre hade sin finare benämning tydligen att tacka för
att de löpte tillsammans vid Tegelbacken och där
uppsamlade trafiken, som i söder gick till Kungsholmen
över nya Kungsholmsbron och därefter genom
Hantverkaregatan ut genom Kungsholmstull.

Denna benämning av gränder, som i stort sett kan
sägas hava tillhört ett område, begränsat av
Norrmalmsgatan — nu Biblioteksgatan — i öster, Oxtorgsgatan och
Lästmakaregränden i norr, Klara sjö i väster och
Norrström i söder, är av en viss historisk-topografisk
betydelse. Den anger nämligen en bestämd gräns för det
Norrmalm, som tidigast bebyggdes. Benämningen gränd
hade då ej den ringaktande klang, som det senare fick,
utan ville endast beteckna de <sp>större</sp> eller <sp>mindre</sp>
förbindelseleder, som gingo mellan de två från norr till
söder gående två stora huvudgatorna.

Det allra äldsta Norrmalm — Norra Malmen — var
endast ett litet område på ömse sidor om
Brunkebergsåsens sydligaste utlöpare. Denna malm omfattade även
det s. k. Klara gärde och begränsades i norr ungefär av
Klarabergsgränden. Sedan tillades nya områden till
malmen väster om Brunkebergsåsen upp till Gamla
Kungsholmsbrogatan, och ännu senare sträckte sig
Norrmalm till Rörstrandsgatan nedanför Kungsbacken,
där Norrtull den tiden var belägen.


Namnet Kungsbacken minner om kung Håkan
Magnusson i Norge, som låg här 1371, då han belägrade
Stockholm, för att befria sin fader, som hölls fången på
Stockholms slott. Rörstrandsgatan är nu omdöpt till
Vallingatan. I vår ungdom fanns i hörnet av
Rörstrands- och Drottninggatorna en bod, som innehades
av M. F. Wallin, kryddkramhandlare och
stadsfullmäktig. Folket kring Kungsbacken, som hade mera sinne
för det lokalt historiskt-topografiska än herrar
stadsfullmäktige och väl ej förstod, varför gatan bar sitt gamla
namn, då den ledde ut till Rörstrand, trodde att den
omdöpts till ära för kryddkramhandlaren och att
stadsfullmäktige velat hedra sig själva genom att hedra en av
de sina. Och varför icke? Kommendörsgatan hade fått
sitt namn därför, att en stadsfullmäktig, kommendör
Didron, där ägde ett hus. Och Didron var mindre känd
av profanum vulgus än kryddkrämaren. På ärkebiskop
Wallin tänkte ingen. Han hade aldrig haft med Adolf
Fredriks församling att göra, lika litet som Esaias
Tegnér, vilken dock fått bidraga till att utplåna ett av de
lustigaste och mest betecknande gatunamn, som funnits
i Stockholm, den gamla Trebackarlång, som gick, då som
nu, från Badstugatan upp till Barnhusets kvarntomt,
vilken tillsammans med Kvarngränderna och kvarteret
mellan dem omskapats till Tegnérlunden.

Området norrut utanför den vid Kungsbacken
liggande tullen bebyggdes småningom delvis. För de
trafikleder, som anlades här, upphörde benämningen
gränder. Norrtull utflyttades till sin nuvarande plats först
under senare hälften av 1600-talet. I samband härmed
tillkommo två nya tullar, Karlbergstullen, vid den grind
i Karlbergsallén, dit i vår ungdom kadetterna ägde rätt
att utsträcka sina promenader, och Sabbatsbergstullen
vid den s. k. Rörstrandsgrinden. Båda dessa indrogos
för länge sedan.


Från foten av Kungsbacken gick, långt sedan tullen
utflyttats, norrut endast en krokig väg genom öde
trakter mellan sandåsen i öster och bergknallarna i väster.
Denna väg uträtades småningom. Ännu in på
1800-talet kallades den endast "vägen till Norrtull", och först
1803, när den planterades med träd, fick den sannolikt
sin nuvarande sträckning. Den stensattes 1827, då den
efter Nya kyrkogårdens invigning samma år fick ökad
betydelse som trafikled.

<img>Kvarngränderna.

Hilding Nyman del.</img>

Öster om Brunkebergsåsen sträckte sig det äldsta
Norrmalm icke längre än till Änkhusgränden och till
dess fortsättning Hamngatan. Småningom växte
malmen även på denna sida om åsen fram till Humlegården,
men gränsen åt öster var och förblev Packartorgs- eller
Norrmalmsgatan, som genom sin senare benämning
tydligen anger, att den ansågs utgöra Norrmalms slut åt 
detta håll. Om så ej vore, skulle detta gamla namn på en
gata, som i övrigt icke har något med malmen i fråga
att skaffa, vara fullkomligt oförklarligt.

Malmarna i norr voro ursprungligen tre: Norra
Malmen, Västra Malmen och Östra Malmen. Den senare
hade intet att skaffa med den stadsdel, som nu bär
dess namn. Begränsningen för Norrmalm känna vi.
Östermalm utgjorde sluttningen på östra sidan om
Brunkebergsåsen norrut från Hamngatan till
Brunnsviken samt den terräng, som därifrån sträckte sig till det
vattendrag, vilket under namn av Kattrumpsbäcken rann
från Brunnsviken genom Träsket eller Träskängen, som
namnet efter lång tids uppslamning blev. Denna var
ännu på 1850-talet ej avslutad, ty i ängens mitt, vid
nuvarande Jarlaplan, kvarstod då ett grunt vatten,
ungefär så stort som Gustav Adolfs torgs yta, kring vars
stränder vi skolpojkar för bytesändamål uppsamlade en
där växande rar växt, <sp>Rumex maximus</sp>.
Kattrumpsbäcken fortsatte som Träskrännilen ut i
Nybroviken.

Östermalm omfattade således ursprungligen Jakobs
församling norr om Änkhusgränden, hela Johannes
församling, som till ringa bredd längs Träskrännilen, 
Träsket och Kattrumpsbäcken gick ut till Brunnsviken, samt
den del av Adolf Fredriks församling, som låg öster om
Brunkebergsåsen. Allt efter som Norrmalm utvidgade
sig norrut, minskades naturligtvis Östermalm.

Västermalm utgjordes av västra sluttningen av
Brunkebergsåsen norr om Klarabergsgatan samt
terrängen ner mot Rörstrandssjön, så långt den var bebyggd.
Allt efter som Norrmalm utvidgades norrut, inkräktade
den på Västermalm.

Våra förfäder förstodo att giva namn både åt städer,
stadsdelar, orter och gårdar. Utan undantag var det
naturförhållandena på platsen eller namnet på 

anläggaren o. d., som bestämde dem. Aldrig tog man på måfå
namnet på någon för ställets historia fullkomligt
främmande person och döpte därmed om en plats eller en
trafikled, som nu för tiden sed är, ofta nog med
ringaktande för dess förra gamla, goda benämning.

Malm, enligt Adolf Noreen i släkt med "mala" och
"mjöl", betyder av gammalt "grusmark", och utan tvivel
var det Brunkebergsåsen med dess utlöpare av
grusbackar samt den mellanliggande sandiga terrängen, som
gav upphov till malmarnas benämning.

Numera heter det gamla Ladugårdslandet
<sp>Östermalm</sp>, och Kungsholmen skall ju kallas
<sp>Västermalm</sp>. Man kan med skäl fråga, om någon rimlig
grund ges härför? Var i fridens namn finnes eller fanns
någon grusmark på det ursprungligen i ganska stor
omfattning sanka Ladugårdslandet, och var på den av
klippor och högt över vattenytan belägna mellanliggande
sänkor uppfyllda Kungsholmen? Att flytta Östermalm
öster om Träsket och Västermalm tvärs över
Rörstrandssjön är ju originellt och behändigt, men visar
föga historiskt sinne. Gamla stockholmare, måna om
stadens traditioner och älskande sin ungdoms minnen,
uppröras härav. För vår del faller det oss aldrig in att
tala om Östermalm, Östermalmstorg, Östermalmskyrkan
m. m. Vi och många med oss hålla på de gamla namnen
och begagna dem också, fastän vi för väl veta, att detta
utgör en föga verksam protest mot omdöpningsbegäret.
För oss är det oförklarligt, varför det gamla, historiskt
intressanta Ladugårdslandet skall utplånas och ersättas
med det omotiverade Östermalm genom ett maktspråk
av okunnigheten. Aldrig har man väl så ont om tid, att
den ej hinner till att uttala eller skriva det endast
några bokstäver längre, gamla namnet. Är så
förhållandet, kan man ju säga Lagårdslandet. Även det
klingar härligt i en äkta stockholmares öron. Kungl. Maj:t 
har varit förståndigare än stadsfullmäktige. Vi slippa
åtminstone höra Ladugårdsgärdet benämnas
Östermalmsgärdet.

Med fasthållande av den rätta benämningen på
malmarna får Malmskillnadsgatan namn sin
historiskt-topografiska förklaring. På Brunkebergsåsen hade
sannolikt från urminnes tider lett en stig, vilken
småningom utvidgades till väg för att slutligen, allt efter som
malmarna bebyggdes och utvidgades norrut, omvandlas
till gata. Så var det överallt i vårt land. Där obygder,
träsk eller vattenflöden hindrade framkomligheten,
togos stigarna på åsar och höjder, varom deras
efterträdare, ett flertal även större landsvägar, ännu vittna
genom sina branta upp- och nedförsbackar. Väster om
Brunkebergsåsen var terrängen mera framkomlig,
varför Drottninggatan tidigt kom till stånd. Den avbröts
av den fordom mycket branta Kungsbacken. Öster om
åsen försvårade det stora Träsket i hög grad alla
väganläggningar, varför den härigenom gående delen av
Roslagstullsgatan mycket sent, först 1846, anlades och
förenade Regeringsgatan med den från Surbrunnsgatan
gående gamla Roslagstullsgatan. Av ålder förmedlade
Malmskillnadsgatan den viktigaste trafiken norrut ur
staden. Detta bevisas därav, att dess fortsättning uppe
vid Johannes kyrka hette Tullportsgatan. Denna
utmynnade i Surbrunnsgatan, som hade förbindelse med den
del av Stora Badstugatan, som i en båge vid
Generalsbacken gick ut till Norrtull. Resten av denna kunde
ännu intill senaste tid skönjas mellan tvenne plank strax
invid tullen. Tullportsgatan förbands även genom
Surbrunnsgatan med Roslagstull. I ändå äldre tider,
innan Norrtullsgatan och Roslagstullsgatan anlagts,
gjorde Tullportsgatan ännu mera skäl för sitt namn.
Med största sannolikhet fanns den enda tull, som
norrifrån ledde in till Stockholm, vid slutet av denna 
gata, och utanför tullen förde landsvägar på båda sidor
om Brunnsviken utåt bygderna. Malmskillnads- och
Tullportsgatorna voro således fordomdags säkerligen
de förnämsta och sannolikt de enda förbindelselederna
mellan stadens centrala delar och trakterna norr om
Stockholm. Tullportsgatan är nu omdöpt till
Döbelnsgatan, därför att general von Döbeln ligger begraven
på den bredvid liggande Johannes kyrkogård.

<img>Johannes gamla kyrka.

Hilding Nyman del.</img>

Vad har den tappre generalen f. ö. med denna gata
att göra? Varför skall hans förnämliga namn vara
behjälpligt att förstöra ett urgammalt
historiskt-topografiskt minne, som ligger gömt i den enkla benämningen
Tullportsgatan? Som skäl har uppgivits, att det fanns en 
Tullportsgata även på Söder. Man kan förstå, att
Andersson och Pettersson byta om namn, ty det finns ju
månghundrade, som så heta, men att utplåna minnen ur
Stockholms utvecklingshistoria endast på grund av en
namnlikhet mellan ett par gator, är ju löjligt.
Förväxling kunde undvikas, om man legaliserat det i vår
barndom brukliga sättet att kalla trafiklederna Norra och
Södra Tullportsgatan.

Erinrar man sig namnen under 1850-talet på de gator,
som utmynna i Regeringsgatan, fordom kallad
Allmänningsgatan, och jämför dem med deras nuvarande,
finner man att en del försvunnit, tydligen av praktiska skäl
och i nummerföljdens intresse. Gillas måste, att en
gata, som under 1850-talet hade olika namn för på
varandra följande stycken, erhållit ett för alla dessa
gemensamt namn.

Nuvarande Jakobsgatan hette Jakobs västra
kyrkogata — någon östra fanns icke — från kyrkan till
Malmtorgsgatan och kallades på denna sträckning vanligen
Jakobs gränd. Från Malmskillnadsgatan till
Tegelbacken minnes nog även ett yngre släkte namnet Nya
Kungsholmsbrogatan. Den nuvarande Hamngatan
bestod av icke mindre än fyra delar,
Styckgjutaregränden från Beridarebansgatan till
Malmskillnadsgatan och Styckgjutarebacken därifrån till
Regeringsgatan — båda namnen erinrande om den gamla
Styckgjutaregården, som 1815 inreddes till Gymnastiska
Centralinstitutet. Öster om Regeringsgatan benämndes den
Änkhusgränden och slutligen ned till Nybrohamnen
Hamngatan. Denna hade sitt namn icke, som man kunde tro,
därav att den ledde ned till Nybrohamnen, utan därför
att den varit en verklig hamngata med bryggor för den
del av hamnen, som befann sig innanför den med
genomseglingsklaff försedda Nybron. Bryggan sträckte
sig från denna bro in på det forna Packar- eller 
Fisktorget — Norrmalmstorg —, där all salt fisk skulle
ompackas. Hamnen uppgrundades småningom och
förvandlades till det av gamla stockholmare väl kända
Katthavet, som fick sitt namn därav, att dit kastades
allt möjligt avskräde, även kroppar av döda eller
dödade husdjur. Man började att småningom igenfylla det
i början på 1850-talet, och 1854 beslöts ordnande
därstädes av en park, i vilken 1858 Berzelii staty restes.
Samtidigt med Berzelii park anlade hovmarskalken
Wahrendorff 1856 den gata, som bär hans namn, och staden 1857
Näckströmsgatan, som kallades så efter den forna
Näckströmmen, vilken förenade hamnen vid Packartorget
med Norrström och orsakade att Blasieholmen var helt
kringfluten. Vid Näckströmsgatan uppbyggde
bildhuggaren Molin ett hus för en stor ateljé och ett till bostad
åt sin familj, hos vilken vi med våra föräldrar gästfritt
mottogos, så länge Molin levde.

Att gå närmare in på alla de olika benämningar,
som smågatorna norr om Hamngatan hade, skulle bli
alltför omständligt, varför vi hänvisa den intresserade
till den bifogade kartan.

Innan vi övergiva dessa trakter, vilja vi erinra om
ett minnesmärke från forna dagar, som fanns kvar ännu
i vår ungdom, det för gamla Stockholm karakteristiska
huset i hörnet av Ålandsgränd — nuvarande
Mästersamuelsgatan — och Norrlandsgatan, som under Bellmans
tid inrymde det högt ansedda värdshuset "Victoria".

De öppna platserna på Norrmalm hava sedan vår
ungdom delvis undergått mycket stora förändringar, i
allmänhet ej särdeles lyckliga. Främst gäller detta
Stockholms medelpunkt, Gustav Adolfs torg. Den enda
byggnad, som kvarstår sedan gammalt, är Arvfurstens
palats. Alla övriga ha jämnats med marken.

I hörnet av torget och Malmtorgsgatan låg i vår
barndom det gamla Kastenhov, som uppfördes redan på 
1650-talet. Det var under förra hälften av 1850-talet
boställe för sekundchefen vid Svea Livgarde. Nedre
våningen var upplåten till värdshus. Byggnaderna på
gården inhyste förr norra förstadens först 1849 

<img>Hörnet av Norrlandsgatan och Ålandsgränd.

Hilding Nyman del.</img>

upphävda kämnersrätter, men voro sedan liksom flygeln
åt Malmtorgsgatan uthyrda åt enskilda personer. I
flygeln, som vid hörnet sträckte sig in på Gustav Adolfs
torg, bodde i vår barndom en gammal friherrinna Pfeiff,
god vän med vår mor. Vid våra besök hos henne hade
vi gott tillfälle att ströva kring och taga reda på de
gamla byggnaderna. Källrarna utgjorde sedan gammalt

fängelserum. Kastenhov revs och efterträddes 1857 av
hotell Rydberg, vars tillkomst möjliggjordes genom en
donation till grosshandelssocieteten för att Stockholm
skulle erhålla ett i kontinental mening förstklassigt 

<img>Gustav Adolfs torg.

Hilding Nyman del.</img>

hotell och restaurant. Och att så också blev förhållandet
under den förste innehavaren Regis Cadier's tid skall
tacksamt erkännas. Under hans efterträdare gick
åtminstone mathållningen och vinkällaren betänkligt tillbaka.
Nu är hotell Rydberg och det bredvid liggande
Celsingska huset utträngda av ett tungt, modernt bankpalats, 
som, om det också måste erkännas vara vackert,
fördystrar Gustav Adolfs torg. Man måste djupt beklaga,
att den nye ägaren disponerar 100-tals millioner, så att
de stora inkomster kunna offras, som skulle influtit, om
nedre våningen inretts till butiker e. d., från vilka
utströmmande ljus och människor kunde skänka liv och
rörelse åt den numera sorgligt döda och dystra norra
delen av Gustav Adolfs torg.

Längre österut låg förr den byggnad, i vilken Josef
Leja i vår barndom hade den affär för gottköpsvaror,
som nu vuxit ut till Nordiska Kompaniet. I den
anspråkslösa lokal, där han hade sin s. k. basar, fanns ett
12 skillings, ett 24 skillings och ett en riksdalers rum.
Högre upp på den ekonomiska rangskalan kommo
åtminstone aldrig vi pojkar. Vid jultid fingo vi våra,
för nutida ungdomsbegrepp anspråkslösa, julpengar och
trängdes i de med människor proppfulla rummen hos
Leja för att skaffa oss askar med tennsoldater,
trumpeter, snurror och andra härligheter till 12 och 24
skillingar för varje. Valet var ofta svårt, men vi hade så
länge och så noga övertänkt vad vi skulle köpa, att det
dock gick till slut. Sedan Leja flyttat till större
försäljningslokaler på Regeringsgatan, inreddes rummen vid
Gustav Adolfs torg för en finare restaurant, "les deux
frères Provençaux". Huset blev sedan hotell och
ihågkommes såsom sådant naturligtvis av det nutida
Stockholm.

I västra hörnet mellan torget och
Malmskillnadsgatan stod det Pallinska huset, som lämnat plats för
Inteckningsbanken. Det var i vår ungdom känt för
stockholmarna mest för två dess inbyggare. Den ena var
den vackra och kvicka friherrinnan Pallin, känd i hela
Stockholm för sitt glada väsende och sin skarpa tunga.
Den andre var börsens kanske störste matador,
stadsmäklaren Johan Holm, som bedrev privat bankrörelse i 
stor skala, men i början av 60-talet gjorde en glänsande
cession, som drev hundratals familjer till ruin.
Pallinska huset brann 1873, och en mängd människor, som
bodde på vinden fem trappor upp, kunde ej komma ut,
utan innebrändes eller avledo, sedan de störtat sig ut
genom fönstren ned till Malmtorgsgatan.

Ett minne av ganska muntrande art är förknippat
med Gustav Adolfs torg. De annars godmodiga
stockholmarna skulle gud bevars ställa till uppror i mars
1864, enligt uppgift med anledning av att den hjälp,
som Karl XV lovat danskarna vid dansk-tyska kriget,
uteblivit. Sammanhanget härmed blev dock aldrig
utrett. Möjligen var det endast vanligt begär att ställa
till bråk. Polisen och militären försökte få bort det på
torget samlade folket, men utan framgång. Försvann
massan på en väg, återkom den genast på en annan. Då
påfann polismästaren Wallenberg att skruva slangar på
vattenledningsposterna, öppna dem och genomdränka
folket med det iskalla vattnet. Sättet att dämpa
upprorselden visade sig fullt effektivt, den dyvåta
människomassan skingrade sig, men Wallenbergs påhitt
väckte en sådan förbittring hos Stockholms befolkning,
att vederbörande funno sig föranledda att förflytta
honom till en domsaga i det lugna Östergötland.

Strax vid Gustav Adolfs torg fanns Lilla
Kastenhov, på grund av sitt läge vid Arsenalsgatans utlopp i
Jakobs torg även kallat "Hörnan", en av Operans
artister mycket besökt källare. Den gamla, vackra
byggnaden är nu borta, ersatt av en i slutet på 70-talet av
Bengt Karlsson uppförd stillös efterträdare.

Norrbro var i vår ungdom utan tvivel Stockholms
förnämsta promenadplats, och där låg också stadens
bästa schweizeri, som innehades av de la Croix. På
Norrbro exponerade damerna av den fina världen och
av halvvärlden sina toiletter, där flanerade 
"norrbrolejonen", iförda höga, ljusgrå felbhattar, enkeltjusare
i ögat, höga halsdukar och "fadermördare", eleganta
livrockar och stramt åtsittande pantalonger med hällor.

<img>Lilla Kastenhov.

Hilding Nyman del.</img>

Till Fredsgatan och Drottninggatan men endast upp till
Klarabergsgränden, där trottoaren slutade, utsträckte
de sina promenader. Denna vana blev så inrotad, att
även sedan trottoar lagts upp till Kungsbacken,
beträddes aldrig denna del av gatan. Traditionen verkade så
strängt, att en känd stockholmare, som långt senare blev
tillfrågad, om han ej ville utsträcka promenaden
ovanför Klarabergsgränd, utbrast: "Det är väl icke
meningen, att vi ska ge oss av ut på landet!"

<img>Norrbro.

Hilding Nyman del.</img>

Karl XIII:s torg, som nu återfått det namn,
Kungsträdgården, som av ålder är dess rätta, kallades Karl
XIII:s från 1821, då Karl XIV Johan där lät resa
statyn över sin adoptivfader. Denne hade spolierat och
förstört den gamla vackra trädgården, då hans
adoptivson önskade sig en parad- och exercisplats i
grannskapet av slottet. Den sandöken, som den siste
Vasakonungen bildade, tjänade oss pojkar till en kär
lekplats, där vi församlades på kvällarna till ett hundratal,
då skolan var slut, för att roa oss med springleken 
jägare och hund. Under jubel och stoj kunde vi hålla på
härmed, till dess mörkret körde oss från platsen hem till
de försummade läxorna. Meningen med den ensamme
soldaten, som gick och postade nere vid
Lantmäteribacken, väckte vår undran, till dess vi fingo veta, att
han promenerade där, emedan på statyns fotställning
strax efter dess uppställande oupphörligt fästs otidiga
plakat av personer, som tyckte att Karl XIII ej
förtjänade att hedras med en staty. Sedan hade han blivit
kvarglömd under några årtionden.

<img>Mindre teatern.

Hilding Nyman del.</img>

En den tidens skildrare av Stockholm påstår, att
torget längs Östra Trädgårdsgatan var bebyggt med
ståtliga hus. Yttrandet bör mottagas med reservation, då
den enda byggnad, som möjligen kunde göra anspråk på
att kallas ståtlig, var den till sitt yttre ej vidare sköna
Mindre Teatern, uppförd 1842 av kaptenen och
teaterledaren Anders Lindeberg.

<img>Arsenalen.

Hilding Nyman del.</img>

Men ett sällsynt lyckat hus låg därinvid i hörnet av
Arsenalsgatan. Det var så vackert, att man måste
beklaga att det revs och fick lämna plats för
järnkontorets nuvarande hus. I hörnet vid Hamngatan fanns en
liten låg envåningsbyggnad, på nedre bottnen 
inrymmande en biljard, som ägdes av en rödhårig ytterst hes
man vid namn Olsson, av oss pojkar kallad "farbror
Olle", enär han mycket välvilligt upplät sin lokal åt oss
för övning i det ädla biljardspelet samt dessutom, då vi
idkade detta så ivrigt, att vi försummade att gå hem,
tillhandahöll oss med öl och smörgåsar. Våra
föräldrar sågo nog icke "farbror Olle" med samma vänliga
ögon som vi ungdomar. I torgets norra ände längs
Änkhusgränden fanns en låg byggnad, som ursprungligen
varit orangeri till Kungsträdgården, sedan förändrats 
till offentlig förlustelseplats eller Vauxhall, som dessa
ställen fordom kallades, och slutligen använts som
arsenal. Den revs år 1851.

I det hörn av Kungsträdgården, som nu upptages av
Blanchs kafé, låg den enda fullt vetenskapligt skötta
brunnsinrättning, som fanns i Stockholm, upprättad av
Vetenskapsakademiens kemist professor Mosander. Den
låga byggnaden var målad i ljusröd färg och försedd
med en rymlig veranda, där patienterna togo motion
efter vattnet, då väderleken ej tillät dem att promenera
i torget. Lokalen användes ända tills den nedrevs för
att lämna plats åt Konstföreningens hus. Vi pojkar
älskade mycket Mosanders vattenbutik, ty trots dess
vetenskapliga värdighet fingo vi mellan springlekarna i
torget komma dit in och läska oss med saft och vatten
för billigt pris.

På torgets västra sida fanns icke mera än två
byggnader, som flankerade Lantmäteribacken. Båda vände
sin bakre gavel mot torget. Den norra är, som bekant,
i dagarna ombyggd. Vid den södra fanns den ännu i
dag i orubbat skick och med oförändrad inredning
kvarvarande lilla vattenbutiken. Det är för en gammal
stockholmare, som älskar sin stad och sina minnen,
vederkvickande att ännu i nådens år 1920 få sitta under
de gamla kära, lyckligtvis ännu ej nedhuggna lindarna
och njuta en stunds vila i det sedan barndomen välkända
hörnet. Allt är där sig likt, endast att den ena
generationen efter den andra av små flickor, som serverade
vattnet, vuxit sig stor och gått bort, utom den
kvarstående, som innehar butiken. Nu har hon börjat åldras,
men man påminner sig henne livligt som liten tös. Och
gardisten, som vandrade där och vaktade kungen och
lejonen, åt vilken man smått drog på munnen, är borta.
Ett för ögat angenämare skydd är det, som nu lämnas
av en vacker blomsteranläggning. Och hela torget är 
fyllt av blommor och lekande barn, som klunga sig
tillsammans kring Molins fontän. Och vinden susar i de
vackra pilarna, som man såg planteras i slutet på
60-talet. Det är ljuvt att vila vid en plats i Stockholm, som
så förskönats och återtagit både sin forna karaktär och
sitt vackra namn Kungsträdgården.

Norr om Karl XIII:s torg låg en först nyligen
nedriven, utomordentligt vacker byggnad, det ståtliga
Sparreska palatset, som av Sparresläkten såldes till kronan,
vilken i sin tur överlät det till Stockholms borgerskap.
Här inrättades på 1730-talet Borgerskapets Änkhus,
vilket gav den angränsande delen av Hamngatan sitt
forna namn. Gummorna bodde här i frid och ro, de
sågos alltid i fönstren, följde med sina skumma ögon det
bullrande gatulivet och förrättade sin andakt i den
vackraste sal, som fanns i enskild byggnad i Stockholm, den
ståtliga Änkhuskyrkan. En tid hade Jenny Lind i sin
ungdom sin boning innanför de små fönstren i östra
flygeln åt Änkhusgränden. Då pensionärerna flyttade till
sin nyuppförda bostad vid Norrtullsgatan, mitt emot
Stora Barnhuset, uppläts deras gamla bostad till
värdshusrörelse. Ägaren, byggmästare Lundberg, inredde t.
o. m. den gamla kyrksalen till varietélokal. Men Bacchus
kördes bort av nutidens allenahärskare Merkurius, och
med smärta sågo gamla tiders stockholmare, huru ännu
ett av vår storhetstids vackra minnen, det ståtliga
Sparreska palatset, revs för att giva plats åt lyxens och
kvinnomodernas största affärspalats i Skandinavien, det
Nordiska Kompaniet.

Rosenbad var trots sitt poetiska namn en
anskrämligt illa skött plats, belagd med knattersten och nere vid
sjön fram emot nuvarande Vasabron gränsande till Röda
Bodarna, vilkas färg och uppgift som magasin angivas
av namnet. Nedanför Bodarna underhölls förbindelse
med andra stranden av två ångfärjor med skovelhjul. 
Som pendang, överträffande Röda Bodarna i fulhet och
smuts, låg bakom Rådhuset stadens allmänna
bekvämlighetsinrättning.

<img>Riddarhuset.

Hilding Nyman del.</img>

Bilden förskönades sannerligen icke av Riddarhusets
bakgård och den vid dess nordvästra hörn liggande
manègen, som under vår tid innehades av stallmästare
Lundbäck.

Lundbäck var en rå men ganska lustig man. En
hans älsklingshäst fick aldrig hyras ut åt
söndagsryttare, men en dag, då han var frånvarande, hade en ung
snobb mutat stallbetjäningen och for ut med "Svarten".
På Norrbro bland alla promenerande mötte Lundbäck
ekipaget och röt då med stentorsstämma ett utdraget:
"Vänd!" Svarten vände genast och gick trots
ryttarens motstånd hem till stallet. En affärsman Ferlin 
hade länge utan framgång sökt utbilda sig till ryttare
och fick av Lundbäck under lektionerna ständigt höra:
"Herr Ferlin! Herr Ferlin! Herrn sitter som en hösäck
till häst." Men en dag fingo vi till vår överraskning
höra: "Herr Ferlin! Herrn sitter som en ängel till
häst! Det gör mitt gamla stallmästarehjärta gott att se,
herrn!" Detta upprepades några dagar, varefter
Lundbäck bad om ett samtal. Ferlin kom snopen från detta
och berättade att Lundbäck viggat några hundra
riksdaler av honom. Dagen därpå fingo vi åter höra: "Herr
Ferlin! Herrn sitter som en hösäck till häst!" Då
Ferlin återfordrade sina pengar, fick han till svar, att "jag
vore väl en skurk, om jag gav herrn dem. Herrn
behöver rida upp dem och mera till."

<img>Fria Konsternas Akademi.

Hilding Nyman del.</img>


Vid Rosenbad låg dock en byggnadskonstens pärla,
den väl avvägda Tessinska byggnaden med sina flyglar
och sitt smäckra järnstaket. Den innehades av De Fria
Konsternas akademi och var under två skolår, 58 och 59,
på kvällarna vårt tillhåll. Vi begagnade nämligen
undervisningen i den s. k. principskolan, en trappa upp i
västra flygeln, den mest demokratiska läroanstalt, som
kan tänkas, där pojkar av vitt skilda samhällsklasser
stodo sida vid sida framför de höga pulpeterna med sina
glasskåp, inom vilka planscher, som skulle kopieras,
voro inlåsta. Där var den pojke, som tecknade bäst,
också bäst och mest ansedd.

Planen framför nuvarande Centralstationen intogs
till stor del av den Kirsteinska trädgården, mycket
besökt av den promenerande allmänheten och av
ungdomen använd till lekplats. Mitt emot trädgården på
andra sidan Klara Strandgata, där hotell Continental nu
ligger, fanns Kirsteinska huset, för icke länge sedan
använt vid maskerad- och danstillställningar samt till
föreställningar på den där inrymda lilla teatern. Nu
disponerades det till största delen av Musikaliska Akademien. I
Kirsteinska huset bodde vår skolkamrat Georg von
Rosen, som, då vi besökte honom, visade sina ritningar och
akvareller. Vi måtte ha haft känning av och anat det
stora konstnärskap, som här låg "in nuce", ty ännu
återkommer efter mer än 60 år minnet av dessa
teckningar, t. ex. bilden av en grekisk sjöman stående på en
kaj med varubalar, ankaren o. d. och där bakom vatten
och fartyg. Riktigt bergsäkra i vår uppfattning voro
vi dock icke, ty när Georg omtalade, att han fått sina
föräldrars löfte att helt ägna sig åt målarekonsten,
uttryckte vi förvåning över att han var nog fånig att
sluta skolan, där han med sin begåvning kunde bliva
något riktigt urstyvt. Franska språket var Georgs
andra modersmål. Härav begagnade vi oss för att 

imponera på publiken, då vi lekte i Kirsteinska
trädgården. Vi bådo honom prata långa ramsor på franska och
interfolierade med lösryckta glosor, varmed vi trodde
oss åstadkomma en kolossal effekt på kring oss
promenerande åhörare. Aldrig glömma vi vår barnsliga
förtjusning och pojkaktigt manliga beundran, då vi fingo
komma in i Georgs systers toilettrum och se den sköna,
unga damen klädd som brud, då hon trädde i äktenskap
med grosshandlare Oskar Dickson.

<img>Fersenska terrassen.

Hilding Nyman del.</img>

Brunkebergstorg är sig tämligen likt från forna
dagar.

De la Croix's salonger, sedermera
Hantverkareföreningens hus, har ju nyligen fått lämna plats för Gillets
ståtliga palats. Hos de la Croix gavs flera gånger
under vintern "muffbaler", vilkas  karaktär antydes av
namnet. Balgästerna där behövde ej genera sig att
uppträda med betäckt huvud och, där man så ville, i
ytterplagg. Där gick i högsta grad livat till, och tonen var
nog ganska betänklig. En av familjens vänner, den
geniale och glade målaren Janne Höckert, 

<img>Blasieholmen.

Hilding Nyman del.</img>

introducerade den yngre av oss såsom några års student på dessa
allt annat än familjetillställningar. I Aspelinska
huset i hörnet av Stora Vattugränd tog 1855 marskalk
Canrobert in, då han som Frankrikes ambassadör var i
Stockholm för att förbereda den s. k.
Novembertraktaten. Vi pojkar skådade med förvåning det som vi
funno utomordentligt lysande skådespelet, då han for
till Stockholms slott i sjuglasvagn, eskorterad av 
Livgardet till häst genom en häck av grenadjärer, under
musik av gardesregementenas förenade musikkårer. Vi
åsågo färden från ett fönster i Brunkebergs hotell.

Södra Blasieholmshamnen hade under vår ungdom
ett helt annat utseende än nu, bebyggd som den var
ända från Fersenska terrassen till Nationalmuseum med
små låga envåningshus, med undantag av det vackra
Norska ministerhotellet och det fula Höpkenska huset
på ömse sidor om Hovslagaregränden.

<img>Artilleriplan.

Hilding Nyman del.</img>

Vid södra änden av hamnen fanns ännu i början av
50-talet kvar en liten holme, Kyrkholmen, där den för
flottans manskap avsedda Holmkyrkan varit belägen,
innan den nya Skeppsholmskyrkan 1842 invigdes.
Holmen förenades med Skeppsholmen genom en flottbro
och med Blasieholmen genom en kort stenbro, och vid
dess strand voro Norra Slaktarehuset och Fiskargången
belägna.


Här började 1847 grundläggningen av
Nationalmuseum, men först 1852 vidtogs uppförandet av byggnaden,
och under tolv år sågo vi, då vi gingo ut till
Skeppsholmen för att besöka våra kamrater och vänner Warberg
— sedermera generalen och kaptenen med detta namn
— de skräpiga byggnadsställningarna. Det inre
ordnades slutligen 1866, och huset invigdes samma år för sitt
ändamål med en stor konstutställning. Samtidigt med
denna pågick en industriutställning i en byggnad
uppförd i nuvarande Karl XII:s torg och
Kungsträdgården samt på den överbyggda Arsenalsgatan. Det
mest uppmärksammade utställningsföremålet var här
gipsmodellen till Molins fontän.

Artilleriplanen var en öppen plats, där vi som pojkar
hade en mycket anlitad lekplats. Även yngre
stockholmare minnas väl den vackra vy, som man hade däröver
mot den stora arsenalsbyggnaden innanför
Artillerigården och däröver Ladugårdslandskyrkans ståtliga kupol.
Den flankerades av det gamla kronobageriet i väster och
artilleriets stall i öster. Man behöver säkerligen ej vara
någon driven stadsarkitekt för att förstå, vilken
enastående vacker stadsbild, därtill med stor ekonomisk
vinst, skulle kunnat skapas här. Det gamla stallet var
dömt till att rivas, och trots dess ärevördiga ålder, såsom
byggt under Johan III, kunde kronobageriet gärna ha
fått dela samma öde. Ty åldern är dock icke allt. Hade
så de låga flyglarna vid Artillerigården följt med, hade
man rent hus. Den västra flygeln innehöll
expeditionslokaler, laboratorium m. m., den östra verkstäder. Allt
föga tidsenligt. Staten kunde genom det höga
tomtvärdet satts i stånd att annorstädes bygga nya utmärkta
verkstäder, utomordentligt begärliga vackra boningshus
kunde ha uppförts på sidorna vid Artillerigården och
Artilleriplan, platsen emot Nybroplan lämnats öppen,
och huvudstaden hade fått en enastående vacker 
stadsbild. Men i stället byggdes, som vi alla veta, ett
vedervärdigt fult hus för att de nådiga hästarna skulle få
en vacker utsikt och bo centralt.

<img>Kvarteret Bodarna.

Hilding Nyman del.</img>

En enda gång tyckes det dock, att rättvisa funnits i
världen, då Stockholms stad, som ägde det framför 
liggande kvarteret Bodarna, kunde stycka detta till
bebyggande, varigenom det fula stallet doldes.

I vår ungdom hade man icke ännu börjat med det
förstörelsearbete inom det gamla Ladugårdslandet, som
lett till födelsen av det moderna Östermalm. Den
stadsplan, som följts härvid, har nästan endast bestämts av
att de styrande, såsom major Gustaf Nerman sade, hade
så f—t långa linjaler. Det förstånd och det skönhetssinne,
som ligger uti att utnyttja den naturliga terrängen, var
dem fullkomligt främmande. Vi äro övertygade att var 
och en, som sett huru olika det ter sig när vidsynta,
konstnärligt begåvade män slutligen på yttersta tiden
fått medbestämmanderätt och skapat stadsbilden t. ex. i
trakten av Engelbrektskyrkan, utan betänkande skola
erkänna, att de efter omnämnda linjaler uppdragna
gatorna och ännu mer förstörelsen av Tyskbagarebergen
är en skandal för Stockholm och sätter en ful,
outplånlig fläck på dess skönhet.

Den värsta försyndelsen började redan i vår
ungdom i början på 1860-talet, då Tyskbagarebergen
genomsprängdes för den 1868 öppnade Karl XV:s port.

Tyskbagarebergen hade sitt namn efter den
tyskfödde bagaren Martin Kamecker, vilken i slutet av
1600-talet uppförde en kvarn på krönet av bergen mitt för
Seved Båthsgatan — nuvarande Nybrogatan. Den
kvarstod ännu i vår barndom, ledbruten och utan
vingar, till 1854, då den nedbrann. Det var ingen liten del
av Ladugårdslandet bagarens berg omfattade; de
sträckte sig ungefär från Lilljans till Jungfrugatan.
Från bägge dessa håll voro de lätt tillgängliga,
åtminstone för oss pojkar, som ofta begåvo oss dit och lekte på
den stora, obebyggda platån. Utsikten däruppifrån var
härlig över Gärdet, Värtan, Djurgården och inåt staden.
Trakten var ett tillhåll för allehanda löst folk, som dock
icke ofredade oss barn. Men vuxna stockholmare i bättre
samhällsställning gingo aldrig dit ut.
Tyskbagarebergen ansågos ligga utom staden.

Lördagen den 14 juli 1860 på förmiddagen mördades
på gamla garnisonskyrkogården — nu Stureparken — en
snickaremästare Runström. Mördaren upptäcktes aldrig.
Mordet väckte naturligtvis stor uppståndelse, vartill
även bidrog att polisen, som gäckats i sina ivriga
spaningar, till slut framkastade en förmodan, att Runström,
som befanns ha haft dåliga affärer, skulle begått
självmord. Omöjligheten härav framgick dock av att det 
dödande hugget hade träffat honom bakifrån i halsen och
att mordvapnet, en sjömanskniv, som upphittats, hade
forts med sådan kraft, att dess spets avbrutits mot en av
offrets halskotor.

<img>Tyskbagarebergen.

Hilding Nyman del.</img>

För att draga trafik åt dessa trakter och därigenom
småningom förjaga de ljusskygga individer, som där
hade sitt tillhåll, erbjöd sig kaptenen vid Andra livgardet
von Francken att genomspränga bergen. Detta blev
honom en dyr affär, ty han offrade därpå största delen av
sin förmögenhet och arvet efter två mostrar.
Folkhumorn döpte därför Karl XV:s port till Franckens ruin,
varjämte man sade, att han där sprängt två kärringar i
luften.

Men vad värre var, detta sprängningsarbete
ruinerade fullständigt ett av de allra förnämsta 
skönhetsvärden, som Stockholm ägt. Man känner sig tung om
hjärtat, då man ser vad som nu blivit av den trakt, som
intogs av de gamla Tyskbagarebergen och vad därav
kunnat skapas. Även om där uppförts hus i den illa
renommerade "ladugårdslandsstilen", hade skadan ej
varit obotlig, vilket den nu är, då Tyskbagarebergen, denna
ideala platå för skapande av en vacker stadsbild, icke
mera finnas till.

<img>Karl XV:s port.

Hilding Nyman del.</img>

En följd av Ladugårdslandets nydaning har varit, att
några av de gator, som i vår ungdom funnos där, delvis
eller fullständigt äro borta. Så har det gått med Västra
Humlegårdsgatan, som började vid Humlegårdsgatan
och vars första del, något uträtad invid Humlegården,
utgör början av Engelbrektsgatan. På vänster sida av
gatan fanns en liten rödmålad träkåk, som av oss 
betraktades med stor nyfikenhet, enär den uppgavs hava
varit bostad för den under Gustaf III levande
spåkvinnan, mamsell Arfvedsson. Gatan gick upp till
Humlegårdens västra hörn, där den nu försvinner. Fordom
svängde den i en stor båge härifrån genom kvarteren
norr om Östermalmsgatans västra del, som den sedan i
huvudsak följde till den dåvarande slutpunkten för
Stora Surbrunnsgatan nära värdshuset Klas på Hörnet.

<img>Västra Humlegårdsgatan.

Hilding Nyman del.</img>

En annan lång och krokig ladugårdslandsgata, som
nu till största delen är borta, var Ladugårdslands
Tullgata. Den började vid Västra Humlegårdsgatan,
sneddade upp mot Lill-Jans och fortsatte till korsningen
mellan Östermalms- och Nybrogatorna. En bit av gatan
återfinnes ännu i Tyskbagaregatan. Från dennas östra 
ända gick den norr om Blanches malmgård, tvärs
igenom den tomt, där Östermalms läroverk nu är uppfört,
och fortsatte sedan mitt över Karlaplanen och slutade
inne på tomten mellan Karlavägen, Banérgatan och
Narvavägen. Där mötte den en annan nu försvunnen
gata, Gumshornsgatan, som började här och gick upp
till nordvästra hörnet av dåvarande Livgardets till häst
kasern. Ett minne av Gumshornsgatan finnes ännu vid
Styrmansgatan, där en bit av den repslagarebana, som
löpte längs Gumshornsgatan, kvarstår. Vid
Narvavägen ligger en obebyggd tomt, använd till vedgård. Även
denna är en rest av den forna Gumshornsgatan.

De mera rakt löpande gatorna på Östermalm gå, som
vi alla veta, med en nästan tråkig regelbundenhet
skärande varandra i räta vinklar, i huvudriktning ungefär
öster—väster och norr—söder. Den, som nu ligger längst
till väster och är mest fashionabel, Sturegatan, är nästan
den yngsta. Dess första hus byggdes vid slutet av
60-talet av häradshövding Dufva, och ännu 1874, då den
äldste av oss som gift bodde i n:r 18, var detta sista
huset på gatan. Då den yngre 1876 ditflyttade, var hans
bostad strax ovanför Linnégatan i den sista byggnaden.
Sturegatans öden faller därför utanför tiden för dessa
anteckningar.

Från väster kommo sedan först Lilla
Humlegårdsgatan — nu en del av Brahegatan — mellan
Humlegårdsgatan och Flemmingsgatan, som utgjorde början av
nuvarande Linnégatan och bar sitt namn efter riksrådet
Lars Flemming, vilken där hade en trädgårdstomt,
honom tillskiftad 1663 av Karl XI:s förmyndareregering.
Därpå kom Grev Turegatan, som mellan nuvarande
Jakobsbergsgatan och Nybrogatan kallades Smala gränd,
en mycket illa känd gränd, som nu försvunnit och till en
del ingår i Birger Jarlsgatan. I fortsättningen norrut
från Humlegårdsgatan hette Grev Turegatan 
Skvalbergsgatan. Kom så Profossgatan — nu Majorsgatan —
och Nybrogatan, vars fortsättning norrut kallades
Seved Båthsgatan efter presidenten med detta namn, som
1663 fick i förläning en malmgård vid foten av
Tyskbagarebergen, där gatan slutade.

<img>Hörnet av Kaptens- och Löjtnantsgatorna.

Hilding Nyman del.</img>

De följande gatorna hade samma namn som nu,
utom Artillerigatan, som hette så endast på sträckan
förbi Artillerigården och kyrkan. Söderut kallades den
Löjtnantsgatan och norrut Kvarngatan, under vilket
namn den slutade vid Ladugårdslands Tullgata.

Grev Ture-, Grev Magni- och Grevgatorna bära
sannolikt sina namn på grund av förläningar av
samma art som dem, vilka kommo Lars 
Flemming och Seved Båth till del. Om de lyckliga
mottagarna och belägenheten av deras malmgårdar
känner man dock intet. Att greve Torstensson en
tid innehaft Fredrikshov, som den tiden även
innefattade gamla Livgardets till häst område, vet man
däremot med visshet, och det nya namnet
Torstenssonsgatan är därför fullt berättigat. Styrmans- och
Skeppargatorna hava erhållit sina namn därför, att vid
dem små täppor tilldelats styrmän och skeppare vid
örlogsflottan, vilka hade sin tjänstgöring på den mitt
emot liggande Skeppsholmen, dit de foro med kronans
roddslupar, som besörjde trafiken mellan båda
stränderna.

Bortom den sista av de i norr och söder gående
gatorna, Grev Magnigatan, lågo de stora kasernområdena
med sina vackra och lummiga parker. Dessa äro
sorgligt nog till roten nedhuggna utan att man haft förstånd
att anordna tomternas bebyggande så, att så många som
möjligt av de härliga träden kunde skonas.

Andra gardets kasern framkallar erinringen om ett
ruskigt dåd, som i vår ungdom upprörde hela
Stockholm. En där anvärvd gardist, Göthe, inträngde i avsikt
att råna en middag vid 1-tiden i Hylin & C:o's butik vid
Hornsgatan och mördade ett där anställt ungt, kvinnligt
biträde. Han dömdes i alla instanser till döden och
halshöggs på Galgbacken utanför Skanstull 1862. Den förste
missdådaren, som på denna plats förlorade livet, hette
egendomligt nog också Göthe. Gardisten Göthe var den
siste, som i Sverige avrättades offentligen. De
ruskigaste händelser kunna av oförbätterliga skämtare
användas. Den av svår hypokondri lidande framstående
operasångaren Gustaf Sandström uppmanades av Daniel
Hwasser att komma med i kamratkretsen för att förjaga
sin dystra stämning. "Nej! — svarade Sandström —
mitt enda umgänge är Schiller och Goethe." Då Hwasser
träffade Sandström senare beklagade han sorgen: "Nu
har du bara en vän, Schiller, Göthe halshöggs ju i går."

Erinringen om Göthe och hans dåd väcker till liv ett
annat minne. I vår ungdom satt en lång tid innanför
disken på Stockholms då förnämsta kafé, "Kung Karl",
en mycket vacker, ytterst stillsam och tillbakadragen
ung dam. Den, som lyckades bryta isen, märkte snart,
att hon besatt en för en schweizeriflicka ovanlig 
bildning och fin uppfattning. Hon var allmänt omtyckt och
mottog också giftermålsanbud från flera till synes fullt
acceptabla kandidater. Men alla fingo korgen. Den, som
längst hyste förhoppning att vinna hennes hand, var en
försynt man, begåvad och i en mycket framskjuten
levnadsställning, som skulle med förtjusning mottagits som
måg i landets främsta familjer. Han dog ogift. Bertha
på "Kungen" var Göthes syster och ville icke över en
aktad man draga, som hon uppfattade det, skammen att
besvågras med en mördare. Och hon var obeveklig.

<img>Andra Livgardets och Livgardets till häst kaserner.

Hilding Nyman del.</img>


<img>Ladugårdslandstorg, n.  ö. hörnet.

Hilding Nyman del.</img>

I slutet av 50- och början av 60-talet besökte vi ofta
en av våra skolkamrater, som med sina syskon bodde i
en fäderneärvd egendom vid Nybroviken nära
Artilleriplan. Den sträckte sig ner till sjön, där den ägde en
klappbrygga, använd vid tvätt och till att förtöja ett
par roddbåtar, med vilka vi gjorde turer utåt viken.
Då och då roade man sig även att vid bryggan meta
mört och löjor. Och i den vackra trädgården fördes en
blyg kurtis med husets yngsta dotter. Detta idylliska
liv avbröts i början av 1860-talet, då anstalter vidtogos
att fylla hela stranden från Nybron till Djurgårdsbron.
Ur detta arbete, som fortgick 1863—1878, framgick den
ståtliga Strandvägen, den nutida ungdomens förnämsta
promenad- och flirtplats. Snart nog revos de gamla
trevliga husen, som funnos inne i de vid sjön förr liggande
trädgårdarna. Något verkligt vackert skapades dock 
icke i stället förr än Gustaf Clason 1888 uppförde ett
ståtligt hus åt trävarugrossören Bünsow, vilken erhöll
Nordstjärneorden till belöning för att han var nog rik
att kunna bygga sig ett så präktigt hem. Huru skulle
det vara, om man även nu skulle använda de i
avskrivningens tecken stående kungliga svenska 
riddareordnarna till uppmuntrande av byggnadsverksamheten och
därigenom till lindrande av bostadsbristen?

<img>Ladugårdslandstorg, n. v. hörnet.

Hilding Nyman del.</img>

Ladugårdslandstorg hade i vår barndom ett
väsentligt olika utseende mot nu. I hörnet av
Fyrverkaregatan fanns redan det hus, i vilket underofficerarna nu ha
sin försäljning av ekiperingsartiklar. Mitt emot i
hörnet av Sibyllegatan var det Hellstenska destilleriet
beläget i ett ruskigt, ännu kvarstående lågt stenhus, och i
hörnet av Nybrogatan stod det sedan påbyggda 
Dubostska huset. I övrigt var torget omgivet av små
obetydliga träkåkar.

Vid Storgatans södra hörn inkräktade församlingens
kyrkoherdeboställe ett stort stycke av kyrkogården. I
nordvästra hörnet upptogs nuvarande Folkteaterns tomt
närmast Nybrogatan av en trädgård med ett i densamma
beläget boningshus samt ett lusthus åt gatan. Ägaren
var dekorationsmålaren vid Kungl. Teatern Müller, som
1856 uppförde den ursprungligen i små mått tilltagna
Ladugårdslandsteatern. På torgets östra sida stodo två
gamla spruthus.

<img>Ladugårdslands klockstapel.

Hilding Nyman del.</img>

På kyrkogården fanns en gammal, förfallen
klockstapel med kyrkans klockor. Storklockan var märklig
som krigsbyte från danskarna 1658 vid erövringen av
Kronborg och hade hemförts av Erik Dahlberg.
Kyrkans nuvarande vackra kupol fanns icke, utan
kyrktornet kröntes av en trattformig överbyggnad, som
gjorde, att kyrkan vanvördigt kallades brännvinspannan
(sid. 133). Kupolen byggdes ej förr än 1866.

Ännu ruskigare, omgivet av stugor bebodda av
slödder, var det gamla Träsktorget, sedan Roslagstorg, nu
en del av Birger Jarlsgatan. Där stodo i vår barndom
två förut på Packartorget och ännu tidigare på
Stortorget uppresta skampålar med vidhängande halsjärn.
De intogo mitten av en plattform av trä, och den ena bar
på toppen den beryktade spögubben Kopparmatte. På
båda voro runt alla fyra sidorna spikade förtenta
järnplåtar, gulbruna av rost, med namn på dem, som
undergått eller ådömts schavottering, samt orsaken till
straffet. Största delen voro dömda för förfalskning eller
voro förrymda bankruttörer, men bland namn, som
sålunda prisgivits åt offentlig vanära, funnos många på
kända personer, såsom Johan Jakob Anckarström,
Mauritz Armfelt och Magdalena Rudenschöld. Att se hennes
namn på detta ställe i sena tider väckte stark förbittring
i våra unga sinnen. Vi studerade upprepade gånger
dessa kåkar, då vi från skolan gingo hem till
Observatorium över Träsktorget och den s. k. Nya vägen. De
borttogos 1855.

Humlegården har undergått många öden sedan den
på 1600-talet var en verklig kunglig humlegård. Den
öppnades en tid som lustpark, och efter 1822 erhöll
generalfälttygmästaren rätt att tillgodogöra sig höskörden
för sina hästar. Vår fars vän, generalfälttygmästaren
baron Wrede, hade ännu denna förmån. På södra sidan
om Humlegårdsgatan var en hög stenmur, i mitten
genombruten av en prydlig järngrind. I övrigt var
parken omgiven av plank. Allmänheten hade fritt 
tillträde dit, och på generalfälttygmästarens ängar dansade
och lekte gardister, artillerister, pigor och lärpojkar.

<img>Ingång till Humlegården.

Hilding Nyman del.</img>

Våra besök i Humlegården under 1850-talet skedde
vintertid, ty de gällde endast den av företagsamma
enskilda personer inrättade kälkbacken, vilken då som nu
började uppe vid Floras kulle och fortsatte stora alléen
fram till grindarna. Men besöken voro mycket mera
sällsynta än vi eftersträvade, ty för att åka och hyra kälke
fick man betala tolv skilling i timmen, och huru ofta
kunde en så svindlande summa åstadkommas av
skolpojkar, som ej hade mera än två skilling banko i daglig
inkomst? Men man kunde alltid gå dit och titta på och
blev då stundom inbjuden på snålskjuts av lyckligare
och rikare kamrater.


<img>Rotundan.

Hilding Nyman del.</img>

I korsningen av de stora alléerna låg den av Karl
XI:s gemål, Ulrika Eleonora, till sommarnöje uppförda
s. k. rotundan, som nedsjunkit till utskänkningslokal.
Denna innehades under 60-talet av gumman Lundström,
gift med en altviolinist vid Hovkapellet. Då mannen
söp upp största delen av sin lön, fick gumman allena
sköta familjens ekonomi, och detta torde hon hava gjort
med stor framgång, ty fastän gubben Lundström
ständigt var där och tärde på förtjänsten genom sitt
spritbegär och gumman fryntlig och vänlig aldrig nekade en
törstig ungdom kredit, var stället utmärkt väl hållet med
god mat och god punsch och ett favorittillhåll för det
glada Stockholm. Sommaren 1866 uppträdde i
Rotundan en ung, utomordentligt vacker dansk chansonette, 
Helene Madsen. Från parken företogos upprepade
gånger uppstigningar med luftballong av två bröder Berg
från ryska östersjöprovinserna, och på platsen i
grannskapet av Rotundan voro uppsatta några stora tält,
inrymmande ett menageri, ägt av en Kreutzberg. En dag
kom den sköna Helene och frågade mig, den yngre av
oss, om jag ej hade lust att tillsammans med henne
göra en uppstigning med Bergs luftballong. Jag
svarade genast ja! ty vem vill inte vid 20 år fara upp mot
himlen tillsammans med en ung och vacker flicka. Men
då den sköna talte om att hon även inbjudit Kreutzberg,
blev jag betänksam, ty tidningarna omtalade ofta, vilka
som åtföljt bröderna Berg på deras färder, och om det
icke gjorde mig något att man fick veta att jag svävade
i den solbelysta etern med den sköna Helene, ville jag
icke utsättas för att påstås pläga umgänge med
Kreutzberg och hans vrålande disciplar. I början av 70-talet
började man anordna Humlegården till den förtjusande
park, den nu är. En kväll på Operakällaren var jag
tillsammans med arkitekten Isæus. Han omtalade för
mig, att man, för att få den rätta stilen på parken i
Humlegården, i dagarna skulle hugga ned samtliga de gamla
lindarna. Jag fördömde detta attentat, som borde
förhindras, gick hem till Sturegatan och bad min mor skriva
till kung Oskar och böna för att de ståtliga träden skulle
få stå kvar. Hon gjorde det. Dagen därpå
promenerade kungen i Humlegården och tog reda på de
pågående anläggningarna. Isæus uppkallades till slottet, och
majestätet förbjöd honom att låta fälla de åldriga
lindarna. Ännu i dag ser jag med belåtenhet på detta lilla
lyckade inlägg att stävja det då för tiden rådande,
fåniga begäret att förstöra allt gammalt vackert, som
växer inom Stockholms tullar.


På Kungsholmen ha förändringar av gatunamn
varit få och över huvud taget omstöpningen av hela
stadsdelen jämförelsevis obetydlig under den tid till
fram emot 1880, som våra barn- och ungdomsminnen
omfatta. Trädgårdsgatan har förvandlats till
Schéelegatan, Bergs- och Målaregatorna utgöra tillsammans 
Kronobergsgatan, Stora Kungsholmsbrogatan har blivit
Kungsholmsgatan.

<img>Drottning Kristinas jaktslott.

Hilding Nyman del.</img>

Fullständigt omvandlad har däremot
Reparebansgatan blivit. Denna gata hade sitt namn, egendomligt nog,
efter en repslagarebana, som låg vid en helt annan gata,
nämligen Stora Kungsholmsbrogatan. Sommaren 1863
bodde vi på Hummersberg vid Karlbergssjön, mitt emot
slottet. Då vi gingo till staden, följde vi alltid den
landsväg, som gick in emot Kungsholmsbron. När man kom
fram i höjd med Kungsholmstull vid
Hantverkaregatan, låg söder om denna landsväg dåvarande judiska
kyrkogården och Igeldammarna, där man förr bedrivit
odling av blodiglar. Vi kommo nu in på
Reparebansgatan. Men denna utgjordes fortfarande av samma
landsväg ända ned till Rörstrandssjön vid Gamla
Kungsholmsbron. Något hus fanns där ej mera än den s. k.
Grubbska egendomen i hörnet av Trädgårdsgatan. Norr
om vägen fanns en ståtlig parkanläggning, som kallades
Grubbens trädgård. Den äges nu av Separator, som där
uppfört sina verkstäder och kontor, varvid de gamla
vackra träden delvis nedhuggits, dock sägs det till
bolagsledningens heder, att så många som möjligt sparats.
Väster om trädgården sträckte sig det stora Grubbens
gärde, med åkrar, ängar och tobaksland.
Reparebansgatan är nu bebyggd till hela sin längd med
hyreskaserner och bär namnet Fleminggatan.

Inpå Trädgårdsgatan — Schéelegatan — bredvid
Grubbens egendom funnos några byggnader, som
kallades Drottning Kristinas jaktslott. Som bekant har detta
namn givits åt många nu försvunna hus i Stockholms
omgivningar, men detta jaktslott ägde historiska bevis
för att det begagnats av drottningen och att hon där
samlade sin hovstat och sina gunstlingar för att jaga i
Stadshagen, Hornsbergsskogarna och terrängen söder om
Drottningholmsvägen. Egendomen bestod av tre
byggnader, till vänster om porten en större innehållande flera
små boningsrum, rikt dekorerade efter tidens smak, och
till höger en mindre med stall och rum för
stallbetjäningen. Inne på gården låg en tredje byggnad för övrig
betjäning.

</chapter>
<chapter name="SAMFÄRDSEL OCH HYGIEN">

<h1>SAMFÄRDSEL OCH HYGIEN</h1>


Stockholms gator voro i vår ungdom, där de icke
utgjordes av vanliga landsvägar, stensatta, men icke som
nu med tuktad sten, eller, där det är riktigt fint, belagda
med asfalt, utan med den välkända "knatterstenen" — en
plåga för fötterna och en ruin för skodonen —, som man
ännu kan träffa i avlägset belägna gränder på
malmarna. Då användes den allestädes, till och med på en så
förnämlig plats som Gustav Adolfs torg. Trottoarer
funnos icke förr än i slutet på 1840-talet och kommo endast
långsamt till anläggning. Ännu 1860 ägde stadens
förnämsta gata, Drottninggatan, icke trottoarer norr om
Klarabergsgatan. I allmänhet voro även trottoarerna
helt belagda med knattersten, men på de allra
förnämsta platserna, som Norrbro och nedre
Drottninggatan, var dock här och där trottoarkanten gjord av
huggen sten.

Ända in i vår ungdom kunde man få se gator, där
rännstenen löpte mitt i gatan. I allmänhet användes
dock tvårännstenssystem, och där trottoarer ej funnos,
var mellan rännstenen och husväggen en halv meter hög
stensatt dosering. I dessa rännstenar uthälldes allt
smutsvatten från bredvidliggande hus, nattkärl och
annat, och orenligheten lämnades att avrinna,
kvarlämnande en bottensats, som ruttnande förpestade luften.
Rännstenarna spolades aldrig, ty huru skulle man kunna
spola, då både vatten och avloppsledning saknades? Den
enda renhållning, som förekom, gjorde regnet, vilket av
naturliga skäl ju icke alltid inställde sig i rätt tid. Vid 
stark värme och långvarig torka spred sig därför kring
hela staden en bedövande stank, som dock ej tycktes
besvära de goda stockholmarna särdeles mycket. Man
berättade t. o. m. om en inbiten huvudstadsbo, som en tid
vistats på landet, att han vid återkomsten därifrån
hänförd utropade: "Ah! den sköna rännstenslukten!"

<img>Hörnet av Drottning- och Barnhusträdgårds(Skvalbänks-)gatorna.

Hilding Nyman del.</img>

Tillståndet på själva gatan var ej stort bättre än i
rännstenarna. Där kvarlåg under dagar och veckor
smuts och hästspillning, och om man slutligen var
tvungen att borttaga dem, torrsopades gatan, ty tillgång på
vatten fanns ej, och smutsdammet stod i högan sky.
Besvärligast och vidrigast var naturligtvis denna slags
rengöring på salutorgen bland matvarorna. De i
utkanten av staden liggande gatorna, som egentligen voro
landsvägar, rengjordes aldrig. De enda större 
avloppsledningar, som funnos, voro stadens diken,
"skvalbänkarna", plankfodrade trummor, omkring en meter djupa
och breda, täckta med träluckor av omkring tre meters
längd.

<img>Hörnet av Rådmansgatan och Saltmätaregränden.

Hilding Nyman del.</img>

Skvalbänken för den trakt, där vi bodde, började vid
ingången till nuvarande Brunkebergstunneln och gick
till Klara sjö efter Barnhusträdgårdsgatan —
Tunnelgatan —, korsade Drottninggatan vid gamla apoteket
Nordstjärnan. Då det regnade duktigt, brukade vi 
utsätta barkbåtar i Kungsbacken och följa dem i det
forsande vattnet rännstenen utför till skvalbänken, men t.
o. m. våra infödda stockholmsnäsor voro för känsliga
att längre syssla med dem, när de uppnått detta större
smutshav.

Vintertid fick även snön kvarligga på gatorna.
Husvärden skottade den från platsen vid sin port ut på
gatan, om han så fann för gott, och där fick den ligga till
våren, bildande med hästspillningen en allt tjockare och
tjockare kaka, som, då värmen kom, töade upp i mitten
av gatan men ofta kvarstannade utåt mot rännstenen i
tjocka lager, som småningom smälte eller upphöggos och
bortfördes av husvärden.

I hörnet av Rådmans- och Holländaregatorna
kvarstår ännu ett litet ruckel, som ägdes av en gammal
gumma, Wretholm. En av våra kamrater var
inackorderad hos henne, och på vårarna utbildade vi oss, till
gummans glädje, med stort nit till renhållningshjon
genom att upphugga den smutsiga gatuisen och kasta ner
den bredvid och på de trappor, som ledde från
Holländaregatan ned till Saltmätaregränd.

På gårdarna var osnyggheten om möjligt ännu större
än på gatorna, även på dem, som tillhörde finare hus. I
den egendom, som ligger i norra hörnet av Hamngatan
och Regeringsgatan mitt emot Nordiska Kompaniet,
bodde ett par av våra kamrater. Längst upp på gården,
som här bildade en backe, lågo stallar, sophögar och
avträden. Från dessa runno små rännilar nedåt gården och
förpestade luften, när det var varmt. När detta kunde
ske i ett herrskapligt hus, huru skulle det se ut där
enklare folk hade sina hem? Vi kunna för ro skull göra ett
besök hos en ung fru, förr tjänande på Observatorium,
men sedan 1852 gift med en välbärgad hemslaktare vid
Tullportsgatan, vägg om vägg, eller rättare plank om
plank, med hälsokällan vid Surbrunn.


Det var för oss pojkar ett nervretande, obeskrivligt
nöje att se, huru slakten av allehanda kreatur gick till.
När man då för tiden såg tillståndet på den plats, där
slakten försiggick och köttet styckades, väckte det ingen
avsmak, men när man nu ihågkommer, huru där såg ut,
känner man ett obeskrivligt äckel. Den stora, icke
stenlagda gården var omgiven av boningshus, häst-, ox- och
kostall, svinstior, hönshus och avträden i en behaglig
blandning. Från alla dessa fick orenligheten fritt söka
sig ut på gården och blandades där med avfall efter
slakten. Uppsamlingsställe för sopor och latrin fanns icke,
utan de fingo hopa sig i den avträdesgrop man grävt
för ändamålet. Svin och höns hade hit obehindrat
tillträde, och då matrester och avfall från slakthuset
ditkastades, var gropen deras käraste tillflyktsort, där de
gladligen rotade dagen lång. Orenligheterna på gården
och i gropen fingo kvarstanna, till dess platsen
bokstavligen knappast var framkomlig. Då bortfördes det
mesta hemligen och nattetid, ty enligt tidens
uppfattning vidlådde stor skam arbetet med allt, som kunde få
namn av offentlig renhållning.

Den s. k. sophögen var för övrigt en mycket vanlig
företeelse och fanns på de flesta gårdar.
Observatorium var även med hänsyn till sophögen hygieniskt
lyckligt lottat, ty marken i grusbacken var väl
genomsläpplig, så att, fastän sophögen låg i krönet på backen
mot Saltmätaregränden mitt emot ingången till gården
och dagligen användes, kändes därifrån ingen
nämnvärd lukt. Den kvarlåg orubbad, och ingenting
bortfördes därifrån under de 26 år vi bodde på backen.

Renhållningen var således en gårdsägarens
angelägenhet. Vad som ej fick användning för gödslande av
de många ännu befintliga trädgårdarna fördes till
avstjälpningsplatser, till Klara sjö eller Norrström. Vid
stränderna funnos även offentliga avträden över 
vattnet, som direkt mottog orenligheten, t. ex. vid Röda
Bodarna, vid Rådhuset, vid Mälaretorget — det s. k.
Flugmötet. Hela staden var för övrigt, tack vare den
överallt hopade smutsen, ett jättestort flugmöte, ett
sannskyldigt hem för den i Jobs bok omtalade Baal Sebub,
flugornas gud.

Småningom började lantmännen i grannskapet inse
fördelen för jordbruket att från den jättestora
komposthög, det dåtida Stockholm utgjorde, avhämta det, som
var värdefullt för åkern. Men soporna ratades och
funno småningom väg till avstjälpningsplatser, där de
tillsammans med avfall av varjehanda slag ofta fingo
för alltid kvarligga. Det åkerns guld, som ej togs av
lantmännen, fördes ännu långt in på 50-talet i öppen
tunna, som upphängd på en stång bars av två
renhållningshjon, mest kvinnor från korrektionsinrättningen,
till upplagsplatsen vid hamnarna. Denna transport i
träkärl, som ofta nog läckte, började på e. m. och
fortsattes natten över till fram på f. m. Storartade
upplag funnos vid Kornhamn, i Stadsgården och på andra
ställen.

Dyrbarheterna lastades här på pråmar, som
spridande sina dunster kring stränderna i all maklighet
släpades utåt Mälaren och Saltsjön av de för varje
stockholmare välkända ångarna Kalifornien och Peru och
avstjälptes utanför staden, oftast vid Fjäderholmarna,
som därigenom blevo ytterst obehagliga grannar för
Blockhusudden och andra bebyggda plaster vid
segelleden. Låg vinden på, hörde man på båtar, som
passerade förbi, allt annat än vackra böner läsas över den
illa renommerade platsen.

Då andra båtlägenheter saknades, togo Kalifornien
och Peru i returfrakt gäster från de den tiden tämligen
spritt liggande sommarnöjena. En stockholmsgrossör,
som försovit sig och försummat sin båt, prisade Perus 
befälhavare, som godhetsfullt lagt till och tagit honom
med, varpå anmärktes, att därom var just ingenting att
säga, på <sp>den</sp> båten gjorde det ju ingenting, om man
hade med sig en sk—t mer eller mindre.

År 1859 inrättades för huvudstaden ett kommunalt
renhållningsverk, och sedan har småningom genom
tidsenliga åtgärder och bestämmelser frågan om
bortskaffande av den växande stadens avfall lösts så väl, att
Stockholm i detta hänseende torde vara en av de bäst
skötta städer som finnas. På 50-talet och början av
60-talet kunde sannerligen ingen drömma därom. Och
belöningen har kommit för det arbete, som härvid nedlagts,
icke allenast i större trevnad, utan även däri, att
dödligheten sjunkit till en tredjedel av den som fordom
rådde.

<tab>

Med ordentligt avlopp och väl skött renhållning
tävlar i betydelse för trevnad och hälsotillstånd i en stad
förmånen av att äga tillgång till gott dricksvatten. Man
kunde tänka sig att Stockholm, som inom sig flerstädes
sluter de bästa naturliga vattenfilter som finnas, sand
och grusåsar, särskilt den mäktiga Brunkebergsåsen,
alltid borde ha ägt gott dricksvatten.

Så var dock icke alls förhållandet. Icke allenast
stadens vattendrag, utan även dess brunnar orenades av
gödselupplagen, svinstiorna, ladugårdarna och den på
gator och tomter överallt hopade orenligheten.
Brunnarna voro ofta illa byggda, så att smutsvatten rann ner
i dem, och vattnet vid stränderna var alltid orent.
Brunnarna funnos litet varstädes på gårdarna, och oftast
hämtades dricksvatten från den som låg närmast, utan
att man bekymrade sig om vattnets beskaffenhet.

Den, som iakttog någon försiktighet eller hade smak
för bättre vatten, hämtade det från de platser, där detta
ansågs vara tillfinnandes. Södermalmstorgsbrunnen var 
den bästa i hela Stockholm, så god, att därifrån togs det
vatten, som användes till hälsovattens beredning för
professor Mosanders brunnsinrättning vid Karl XIII:s
torg. På Kastenhovsgården, i den Filénska egendomen,
nu Centralbadet, på Brunkebergstorg och i Slottet
funnos också brunnar, som ansågos förträffliga. Även på
begravningsplatserna hade man brunnar, varibland den
mest anlitade var den på Johannes kyrkogård. Den, som
ville få riktigt gott vatten, tog det från slottskällan i
Hagaparken, vars vatten av företagsamma personer
kördes kring till deras abonnenter i staden.

För matlagning och tvätt upphämtades genom
stuprännorna det smutsbemängda vattnet från hustaken
eller bars i ämbar eller såar från stadens vattendrag.
Ofta kördes det också av åkare med vattentunnor hem
till hushållen och förvarades där i tunnor och kar. Icke
allenast vatten från Mälaren och Saltsjön utan även det
ytterligt smutsbemängda från Nybroviken och Klara sjö
kom till användning.

Öppnades så 1861 vattenledningsreservoaren vid
Årstaviken, hälsad med allmän och välgrundad
belåtenhet. Man kan förstå, huru stor vattennöden i Stockholm
var, då vår far underkastade sig den för hans
förhållanden stora utgiften att på egen bekostnad draga upp
vattenledning från Drottninggatan till
Observatoriebyggnaden.

<tab>

I vår barndom var Stockholm under
vintermånaderna en stad, där efter solens nedgång på gatorna
härskade mörker. Gatubelysningen var ytterst usel. På
husväggarna hängde små eländiga lyktor, kattögon eller
vargögon, som spridde sitt matta sken en 8—10 fot
omkring sig. De höllos lysande av husägaren eller därför
antagna entreprenörer. På de större gatorna var
tillståndet något bättre, där funnos nämligen i 
gatukorsningar och således lysande åt fyra håll de av
schweizaren Argand konstruerade och efter honom benämnda
lamporna, prydliga och präktiga i jämförelse med
kattögonen. Dessa voro fästade på husväggarna, men de
argandska svävade mitt i gatukorset, upphängda på
järnlänkar, som gingo ned till ett på husväggen anbragt
skåp, varifrån lyktorna kunde hissas upp och ner, när
de skulle putsas eller tändas (sid. 156). När de för
rengöring hissades ned till manshöjd, stoppades vanligen
gatutrafiken för åkande, till dess denna lovliga
förrättning var fullbordad, utan att man häröver uttryckte
något missnöje. Människorna då för tiden hade ej så
fasligt bråttom som nu.

Under de mörka vinternätterna var det med denna
underhaltiga belysning ganska svårt att kryssa sig fram
bland smutsen på de illa stensatta gatorna, och för
damerna tillkom obehaget att det var t. o. m. sämre
beställt med kvinnofriden då än nu för tiden. De måste
därför alltid hava tillgång till portativt lyse. Detta
bestod antingen i vanliga handlyktor eller mera
förnämligt i lanternor, större lyktor med två eller tre ljus av
en tjänare förda i ett rörformigt handtag av bleck.
Nattsvärmarna visste då genast, att de hade för sig en "dame
de qualité", vilket dock ej alltid skyddade henne
åtminstone för skämtsamma och närgångna anmärkningar i
förbifarten. Vid baler och supéer infunno sig mot slutet
stora skaror av tjänare i tamburen medförande dessa
lanternor, varefter damerna, ordentligt uppskörtade,
gåvo sig i väg ut i mörkret. Hyrvagnar begagnades
jämförelsevis sällan då för tiden, ehuru de nog skulle
behövts bättre än nu. Men de unga fruarna voro mera
sparsamma och hade mindre pretentioner. I nattens sena
timmar syntes familjerna i procession med en tjänare i
förtruppen belysande den smutsiga gatan, så damerna
och sedan herrarna som arriärgarde.


Unga frun på Observatorium var nog den av
Stockholms damer, som vid vandringen hem från besök hos
sina vänner nere i staden understundom, särskilt
vintertid, hade det besvärligast av alla. I den branta
backen ned emot Drottninggatan lågo ofta meterhöga
drivor, genom vilka hon fick vada fram, stundom i storm
och yrväder, vid sina ansträngningar i någon mån hjälpt
av de spår, som trampades i drivorna av hennes
framför gående herre och man.

I mitten av 50-talet kom det efterlängtade: "Varde
ljus!" Gasen tändes i Stockholm. Gasverket hade 
1852—1854 uppförts av den franske ingenjören Dauré. Till
att börja med utsträcktes ej ledningarna längre än till
Klara, Jakobs och Storkyrkoförsamlingarna, men så
småningom erhöllo även de övriga förmånen av den
utomordentligt populära gatubelysningen. När gasen först
kom till Stockholm, hade vi en morbror, som studerade
vid Karolinska institutet. Vi hade på middagen varit
på besök hos honom i hans bostad i Spetsens backe. Han
kvarhöll oss till på e. m., då han förde ut oss på gatan för
att njuta av vår förvåning vid gasens tändning. Och
denna kunde nästan jämföras med om en blind skulle få
sin syn och se solens uppgång. Man kunde ju läsa en
bok med icke allt för liten stil. Denna märkliga
underrättelse gjorde, att det kom att se ut som om
stockholmarna bedrevo sina studier på gatorna. Ty alla skulle
själva konstatera detta förundransvärda faktum.
Kattögonen försvunno snart, men de Argandska lamporna
kunde man få se långt in på 60-talet, då de ersattes av
professor Wilanders gasoljelampor, som slutligen vid
början av 1870-talet måste vika för den fullständiga
gasbelysningen.

<tab>

En nutidens stockholmare, som kastar sitt brev i
närmaste brevlåda, som betjänar sig av elektrisk och 
trådlös telegraf, åker i spårvagnar, järnvägskupéer och
automobiler, på motorcyklar och velocipeder, meddelar
sig i telefon, förflyttar sig i hissar och åtnjuter andra
den moderna tidens bekvämligheter, kan väl knappast
föreställa sig att vi gamla kunde leva livet med någon
trevnad eller behag.

Men detta är ett fullständigt misstag. Jäktandet,
brådskan och nervositeten, som präglar vår tid, var
främmande för den gamla. Begäret efter ägodelar och
deras representant penningen, som väl funnits från
samhällets början och skall finnas till dess ände, rådde
visserligen då som nu. Men verkliga affärer drevos av
yrkesmän. Hisskonduktörer och springpojkar öppnade
icke en vacker dag kontor för att efter kort tid vara
miljonärer. Jobbare och dylika kräftsvulster på
samhällskroppen voro sällsynta, och förmögenheter skapades och
försvunno ej på veckor eller månader, utan växte
småningom i deras händer, som visste att på ett rättskaffens
sätt begagna konjunkturerna. Gamla mamseller och
unga löjtnanter hade ännu icke börjat spekulera på
börsen. Var och en arbetade i lugn och ro inom sitt
område, och man hade framför allt ej bråttom. Då alla voro
lika beroende av de primitiva samfärdsmedlen, tjänade
det icke mycket till att försöka springa om varandra.
Man kom ändå till målet, den ene något förr, men det
fäste den andre sig ej vid.

Gatutrafiken inom Stockholm förmedlades genom
omnibusar, åkaredroskor och hyrkuskvagnar. En
vinter och sommar pågående regelbunden färd gjorde
omnibusarna endast mellan Kungsbacken och Slussen. De
obekväma, klumpiga åkdon, som färdades här, liknade
ungefär dem man finner överallt Europa runt, men de
voro möjligen ändå smutsigare och obekvämare än
annorstädes. Vad som särskilt utmärkte dem var deras
ytterliga långsamhet. Redan från början var farten
minimal, och dessutom stannade åkdonet oupphörligt,
när någon ville av- eller påstiga. Man kom också
fortare till målet till fots, och åketyget begagnades endast
av mycket gamla eller mycket lata individer.

Vid vårtiden uppenbarade sig i ganska stor mängd
öppna omnibusar, som voro mera i allmänhetens smak.
Deras huvudstation var vid statyn på Gustav Adolfs torg.
Härifrån gjorde de regelbundna färder till
Djurgårdsslätten och till Stallmästaregården mot en avgift av 12
skilling. Linjernas riktning anger åkdonens uppgift,
att föra glada människor till värdshus och
förlustelseställen i stadens omgivningar. Den finaste av dem var
"Delfin", utsmyckad vid kuskbocken med två förgyllda
delfiner. När den kröp fram ur sitt garage på
vårsidan, blev det glädje bland oss gamla stockholmare.
Då visste vi att sommarkampanjen på Hasselbacken,
Franska värdshuset, Blå porten och andra trevliga
Djurgårdskrogar skulle börja. I övrigt irrade
omnibusar av mindre ståtligt utseende än Delfin ikring
litet varstädes och utbjödo sin tjänst åt muntra
kotterier, som ville fara längre bort: till Lidingöbro,
Nackanäs eller Hagalund eller anställa små pick-nicker i det
gröna i parkerna staden runt. Särskilt i Hagaparken
sågo vi ofta omnibusar, som väntade timtals på sina
passagerare, vilka voro lägrade i backarna kring sin
uppdukade matsäck och sina uppdragna punschbuteljer
eller dansade i det gröna.

Att påminna sig den tidens åkaredroskor är pinsamt.
Man måste betrakta dem man ser i våra dagar som
underbara lyxåkdon mot dem, som fordom foro kring på
Stockholms gator. De sågo ut som om de aldrig kunnat
vara nya, som om de som smutsiga, anskrämliga
skrällen gått ut för tiotal år sedan ur vagnmakarens
verkstad. Och värre än ekipagen voro kuskarna.
Smutsiga, råa, oförskämda och alltid överlastade sällar sutto
på bocken. En färd kunde aldrig sluta utan
utpressningsförsök och tvist om åkarelegan. De betraktades
också som en pariasklass, de lägst stående av alla
stadens "busar". Och de stackars utsvultna, magra och
stelbenta hästarna framsläpade sig mödosamt,
obarmhärtigt under råa svordomar piskade av de vidriga
körsvennerna. Djurskyddsförening fanns ännu ej, polisen
ingrep aldrig, och försökte den åkande fälla en förbön
för de arma djuren, fick man veta, att man kunde dra
åt h—e.

Större hyrkuskverk funnos, om vi ej missminna oss,
tre på Norr, Westerlings och Joulins vid
Brunkebergstorg samt Nybergs vid Röda Bodarna. Ekipagen voro
rätt goda och ansågos övermåttan komfortabla. Intet
enda kunde dock i lyx tävla med dem, som nu bjudas
allmänheten. Ibland utsläppte hyrkuskarna även
vagnar, som i skröplighet kunde tävla med åkaredroskorna.
Hyrvagnar användes som nu vid begravningar, vid
stora baler, men endast vid de stora, ty till mindre
tillställningar gingo damerna alltid till fots, samt i stor
utsträckning av stadens "jeunesse dorée" till besök på
Stockholms många utvärdshus. Ungdomen tävlade i
oförstånd och bristande omtanke om djur och kuskar,
ty var kotiljongen lång och glänsande i familjerna och
var pokulerandet kraftigt och muntert på värdshusen,
fingo de under mörka vinternätter vänta timtal i kölden.

Kringflutet och genomskuret av sjön, som
Stockholm är, har naturligtvis dess vattendrag alltid
begagnats som trafikleder, och att skaffa förbindelser denna
väg har alltid varit en viktig uppgift för
vederbörande. Handelskollegiet hade också sedan gammalt
utfärdat ordningsregler för båtar, som fyllde detta behov. I
vår ungdom funnos dessa stora, tunga roddbåtar, till ett
hundratal liggande vid kajerna för passagerare till
ordinarie eller överenskomna leder. De betjänades av de i
hela staden ökända "roddarmadamerna", i gemen stora,
grova medelålders kvinnor, med av sjölivet rödbrända
ansikten, särskilt utmärkta för sin munvighet, sitt råa
språk och sitt allt annat än förbindliga uppträdande
mot trafikanterna. Men värst voro de mot varandra, och
ofta hände, att avfärden fördröjdes genom madamernas
gräl sinsemellan och stundom genom att de togo ett
nappatag, varvid de tunga årorna med fördel användes
som vapen. Passagerarna, som i allmänhet ej hade
särdeles brått, åskådade med mycket intresse dessa
kalabaliker och avvaktade i lugn ro utgången av bataljen.
Rådligt var dock ej att blanda sig i leken, ty då hände
att Herodia och Pilata blevo vänner och att både
ordflödet och vapnen togo en annan riktning.

Naturligtvis kantades också kajen av nyfikna
åskådare, och en gång hejdade en förnäm, gammal dam sitt
ekipage för att följa stridens gång och blev till slut så
ivrig och exalterad, då hon såg årorna vina i luften, att
hon uppmuntrande ropade: "Lägg till med
tjockändarna, gummor!" Slutligen kom man dock i väg, men
uppehölls ofta på färden därigenom att striden ånyo
uppblossade eller att den passagerare, som tjänstgjorde som
frivillig styrman, fick en skopa ovett för att han ej
skötte sig till gummornas belåtenhet. Under alla
förhållanden hade man det oskattbara nöjet att under hela
färden uppbyggas av det aldrig sinande grälet
gummorna emellan eller av deras bråk med en eller annan
för dem misshaglig medresande. De goda
stockholmarnas tålamod räckte länge nog, men slutligen tröt det,
då kärringarna i längden blevo allt för svåra. Man
började påminna sig Handelskollegiets gamla
ordningsregler, som bland annat föreskrevo, att det ålåge
rodderskorna att föra ett stillsamt, fredligt och nyktert leverne,
hava nyktert folk till betjäning samt förlikas med
varandra och ej utbrista i träta och svordomar. Då 
gummorna alltför mycket bröto i dessa stycken, kördes de
av en efter annan, dock ej utan stridigheter, och ersattes
med dalkullor.

<img>Roddarmadamernas fackförening.

Hilding Nyman del.</img>

Kullorna voro vida angenämare att se på och tala
med. Ständigt sjöngo och skrattade de, voro munviga,
duade alla och snäste ordentligt av närgångna 
ungherrar. Aldrig blyga, när någon skämtade med dem,
gåvo de lustiga och träffande svar, ehuru de ofta voro
något "fula i mun". Redan från 1851 hade trafiken
delvis uppehållits av s. k. vevbåtar, till ett antal av
några och tjugo. Med kullornas inträde i sjötjänst tog
vevsluparnas användning fart. De voro något större
än roddbåtarna samt hade i hjulhus inneslutna skovlar
i miniatyr av samma konstruktion som de gamla 
ångbåtarna. Den kraft varmed de drevos var "dalånga".
Veven drogs av dalkarlar eller för det mesta av kullor.

<img>Kullvevslup.

Hilding Nyman del.</img>

Roddbåtar och vevslupar utträngdes av ångsluparna.
Den sista vevbåten lade dock upp först 1875. De första
mindre ångfartygen inom hamnområdet voro färjorna,
som från 1852 underhöllo trafiken mellan Röda Bodarna
och Riddarhusgränden. De små ångslupar, som nu 
uppliva alla stadens vattendrag och besörja trafiken till
dess närmaste omgivningar, infördes 1860. Samlivet på
dem är intet. Passagerarna sitta oberörda av och
främmande för varandra. Det är ej som i forna dagar, då
livet ombord uppiggades av de resandes samspråk,
madamernas gräl och kullornas nojs och skratt.

Det föll sig icke lätt i forna dagar att få ett ärende
uträttat, att få resgods transporterat e. d. Hade man
ej tjänare, fick man vara sin egen dräng. Den enda
hjälp, man kunde få, var om man träffade på en
"schåare" och vågade lita på, att han ej försvann med det
man anförtrott i hans vård. De förekommo oftast nere
vid hamnarna, s. k. "hamnbusar", där de passade på
resande för att tjäna sig en slant till en sup, men man
vågade sällan anlita dem. Oförskämda voro de också
och sällan svarslösa. En känd stockholmare, som kom
över landgången från ångbåten, blev attackerad av ett
dylikt förhistoriskt stadsbud och tillspord på en dialekt,
i skrift omöjlig att återgiva, om han fick bära
nattsäcken. Den resande försökte bli av med honom genom
att härma hans tungomål med ett "tack ska' ru' ha ja'
tar'n själv". Han fick då efter sig ett: "Ä' hörru de' va'
bara en buse, som kommit sej opp!"

Man befriades från dessa besvärliga, efterhängsna
och opålitliga tjänsteandar 1863, då stadsbud visade sig
på våra gator, men först med telefonens införande 1880
kunde man när som helst tillkalla dessa pålitliga och
hövliga tjänande bröder.

<tab>

I vår barndom befordrades brev efter växlande
taxor. Dessa voro uppgjorda så, att de lägre avgifterna
togos för de första milen, sedan stego de visserligen
men proportionsvis till avståndet allt mindre och
mindre. Således redan då en zontariff. Icke mindre än
126 olika taxor voro gällande. Avgifterna voro
måttliga. För brev till en väglängd av till och med tre mil
erlades två skillingar per lod (13.3 gram). Detta belopp
ökades sedan med våglängden. Högsta avgiften var
tolv skillingar (25 öre) för mera än 150 mil. Enkel
brevvikt var 1 1/2 lod.

Tid efter annan vidtogos jämkning i dessa taxor,
men först 1855 infördes likformigt, av väglängden
oberoende porto av sex skillingar (12 1/2 öre). Samtidigt
erhöll avsändaren rätt att använda till detta pris utgivna
frimärken. Myntsystemets förändring 1858 till
riksdaler och öre medförde en liten sänkning i portot, som
därefter utgick med 12 öre, varvid nya frimärken
utgåvos, som användes in på 1870-talet.

Innan man kunde klistra ett frimärke på sitt brev
och sedan kasta det i lådan, var det ganska besvärligt
att posta det. Hade man icke lust att vandra till
Stockholms enda postkontor vid Stora Nygatan, för att
förebygga varje misstag vid erläggande av porto, kunde
man, om försändelsen ej skulle rekommenderas, vända
sig till här och där i staden befintliga inlämningsställen,
vilka vanligen voro kryddbodarna.

Det av detta slags filialpostkontor, som låg
Observatorium närmast, var Stangenbergs i hörnet av
Drottning- och Skvalbänksgatan (sid. 156). Efter grundligt
studium av taxorna började en lång överläggning med
den ovane posttjänstemannen bakom disken, varefter
befordringsavgiften kontant erlades. Vi pojkar åtogo
oss med nöje att förmedla denna postgång, ty goda
vänner som vi voro med både principal och biträden,
kunde vi ofta som lön för vår möda räkna på en bit bröst- 
eller pannsocker, vilken senare läckerhet i synnerhet var
efterlängtad.

Utom genom kryddbodarna kunde korrespondenter få
sina brev befordrade till postkontoret genom
"gångpost", som redan 1838 hade inrättats av förre
regementskommisarien Mallén. Denna post befordrade även
lokalbrev inom huvudstaden. Då postverket 1848 införde
lokalbrevbäring, upphörde Mallén dock ej med sin
gångpost, som tillvunnit sig allmänhetens stora förtroende.
Den avtynade dock småningom och upphörde
fullständigt 1855, då frimärken för lokalbrev infördes.

Den stora posten befordrades sedan gammalt med
tvåhjuliga kärror, där postiljonen iförd uniform,
beväpnad med sabel och pistol samt med ett posthorn 
dinglande på magen, hade plats bredvid skjutspojken.
Bakpå kärran voro postsäckarna bundna. Observatorium
måste ansetts för en förnämlig plats, ty alltid, när de
kommo in från Norrtull eller när de reste ditut, blåste de
i förbifarten nedanför backen mera eller mest mindre
välljudande fanfarer.

Postrån, särskilt uti de stora skogarna i Norrland, på
Tiveden och på Kolmården voro ej sällsynta. I
förening med behovet av att för resande anskaffa bättre
fortskaffningsmedel än de gamla "rapphönorna" gåvo
poströverierna vederbörande anledning att åtminstone
för de större postlederna anskaffa större och bekvämare
fordon, postdiligenser. Med diligenserna kunde dock
endast ett fåtal resande färdas. Flertalet fick
fortfarande nöja sig med rapphönan.

Rapphönorna och diligenserna gingo sannerligen ej
med snälltågsfart. Vår far berättade, att då han 1829
som byzantinsk resestipendiat återvände till
fäderneslandet, behövde han mera än 14 dagar för att komma från
Malmö till Stockholm. Och samma fart behöllo
rapphönorna naturligtvis allt framgent. En sådan resa var
en ren tortyr på de öppna, med inga eller dåliga
fjädrar försedda, skramlande och skakande kärrorna.
Diligensen från Uppsala till Stockholm, som dock ansågs
vara den bästa som fanns och därtill såsom privat
företag sköttes mycket väl, skulle gå på omkring åtta
timmar, men behövde ofta tolv och därutöver. Ännu
1874, då den ene av oss for upp till Norrland som
läkare vid en koppepidemi, behövdes för resan från
Uppsala till Gävle över tolv timmar.

Värst hade dock militären. Kontingenter ända från
Hälsingland och Östergötland uttogos för den mindre
angenäma bevakningen av fångarna på Långholmen.
De fingo gå den långa vägen från hemorten till
huvudstaden.


<img l>Karl Fredrik Akrell.

Efter litografi.</img>

Så kom telegrafen,
vars förste chef var
general Karl Akrell, chef för
topografiska kåren. Vår
fars anställning vid
denna gjorde, att vi ofta
sågo honom i vårt hem och
ännu oftare voro
inbjudna i hans. Som ung
officer hade gubben Akrell
med utmärkelse deltagit
i slagen vid Gross-Beeren,
Dennewitz och Leipzig.
Under det sistnämnda
träffades han i bröstet
av en muskötkula, vilken
han sedan bar som
berlock vid sin urkedja, ofta beskådad och beundrad av oss.
Då han med en middag firade sin 80-årsdag, fästade en
skrockfull och ogrannlaga gäst uppmärksamheten vid
att bordskamraterna voro — 13. Den gamle veteranen
tog saken lugnt och önskade samtliga åter välkomna till
middag på hans 81-årsdag, dock anmärkaren
undantagen, vilkens plats skulle upptagas av en annan gäst.
På samma sätt firade han sedan sin födelsedag med en
middag för 13, till dess efter 9 år skrocket blev
verklighet med hans död.

General Akrell fick 1852 i uppdrag att uppgöra en
plan över behövliga telegrafledningar, och i september
1853 öppnades den första linjen Stockholm—Uppsala.
Utvecklingen gick ganska raskt, så att linjen 
Stockholm—Göteborg—Malmö var färdig redan 1854 och Sverige
sattes i förbindelse med kontinenten genom en
undervattenskabel i Öresund. Den östra linjen 
Stockholm—Norrköping—Malmö fullbordades 1855. Vi känna alla,
huru snabbt och fullständigt den elektriska telegrafen
sedan erövrat vårt land.

<tab>

Ett fortskaffningsmedel, som ej berör samfärdseln
inom Stockholm utan uteslutande färden från och till
staden, äro järnvägarna. Stockholm var icke ens den
plats, till vilken de tidigast leddes. Sveriges första
järnväg, Köping—Hult, byggdes i början av 50-talet.
Meningen var, att den skulle förbinda Mälaren och den vid
Vänern belägna lastageplatsen Hult, men endast
bandelen Köping—Örebro kom till utförande. De första
spadtagen på Statens järnvägar togos 1855 i
Västergötland i närheten av Alingsås. Bandelen
Göteborg—Jonsered och Malmö—Lund öppnades 1856. Ännu 1858 hade
man icke byggt tillsammans mera än 17 mil järnväg.

Till Stockholm kom den första linjen 1860 från
Södertälje. Då denna öppnades med ett festtåg, fanns
bland andra inbjudna kyrkoherden Kullman i
Södertälje, som förskräckt över farten vände sig till en
medresande och utbrast: "Det här bär rent åt h—e!"
"Angår mig icke, jag har returbiljett", fick han till svar.

Såsom bevis på huru man den tiden uppfattade
järnvägen förtjänar ihågkommas, att Stockholms börs'
kanske främste man, grosshandlare Schartau, representant
för huvudstaden i borgareståndet, i riksdagen kämpade
väldeliga mot järnvägars indragande till huvudstaden,
enär han var övertygad att dess handel därigenom skulle
totalt förstöras. När södra stambanan byggdes var
meningen att den som ändpunkt skulle få Landskrona. Av
samma skäl, att den skulle skada handeln, lyckades
stadens styrande förebygga detta, och banan gick till
Malmö. Måhända ångra sig landskroniterna nu. Först 1866
kom järnvägen till Uppsala.

De projekterade järnvägarnas sträckning och
kampen härom utgör intet vackert blad i våra riksdagars
historia. Ty sällan har väl egennytta och lokalintressen
så ohöljt framträtt och de kämpande tydligare visat, hur
föga de tänkte på det stora helas gagn. Vi voro en
gång närvarande i prästeståndet, då östra stambanans
sträckning var föremål för debatt. Frågan var över
Nässjö eller över Jönköping. Kyrkoherden i
Jönköping, Moberger, uppträdde med stor iver för
Nässjölinjen och komplimenterades härför av dennas
anhängare under framhållande av Mobergers rättrådighet,
som, ehuru jönköpingsbo, stred för den andra linjen,
som enligt dem också otvivelaktigt var den bättre. Då
ingrep gamle komminister Beckman från Klara
församling i debatten och anhöll att få citera en bit ur Tegnérs
Fågellek:
<poem>
 "Helena sitter — ej på muren,
 sitter i furen,
 ser kämparna an;
 hur det går, får hon en man."
</poem>
och tillade sedan endast: "Kyrkoherden i Jönköping rår
om en egendom vid Nässjö-linjen."

Om man föreställer sig, att järnvägstrafiken nu med
ens upphörde då sjöfarten är stängd, kan man
knappast förstå, huru Stockholm skulle kunna
förse sig med nödiga livsmedel. Men i gamla
dagar funnos inga svårigheter i denna väg. Detta
berodde nog delvis på, att invånareantalet var
mindre, men i ännu högre grad på de mera blygsamma
levnadsbehoven och de mindre uppdrivna anspråken
på varans beskaffenhet. Framför allt hängde det dock
tillsammans med en klok förtänksamhet och vana
att vidtaga nödiga anordningar för kommande
dagar. Vinterförråd samlades i långt större utsträckning
än nu för tiden. I varje väl ordnat hushåll fanns
alltid ett större rum, en s. k. handkammare, där
varor av allehanda slag voro upplagda till 
utnyttjande sedan sjöfarten upphört. På Observatorium
använde vår mor som handkammare ett rum lika stort
som boställvåningens paradrum, det s. k. stora
förmaket. Här fanns saltad och rökt mat, potatis och
rotfrukter, frukt och torkade grönsaker, i hemmet inlagda
konserver, sylter av allehanda slag och annat mera.

Mjölk fick man delvis från "kogubbarna", som till
största delen bodde på Ladugårdslandet, vilken
stadsdel icke bar sitt namn förgäves. De arrenderade beten
i stadens omedelbara närhet. Särskilt på
Ladugårdsgärdet kunde man sommartid se hundratals kor, som
sökte sin sparsamma näring av det magra och av
trupperna nedtrampade gräset. Samlingsplatsen för
mjölkningen var "komötet", slätten öster om den nuvarande
artillerikasernen. Största delen av den mjölk, som
förbrukades i huvudstaden, kom dock dit med
"mjölksurror" från landet, som tillhandahöllo allmänheten sin
vara på salutorgen. I alla väder, när det var torrt och
blåsigt och dammet yrde ned i kärlen, utminuterades den
ofta sura och illasmakande mjölken. Var och varannan
dag fingo vi, när varm väderlek härskade, nöja oss med
"gällen" mjölk. Litet varstädes i staden funnos även
mjölkmagasin, vilka dock ur renlighetssynpunkt
lämnade mycket övrigt att önska och där en mjölk
tillhandahölls, som var dyrare och om möjligt ännu mer
förfalskad och utspädd än torgmjölken. Man kunde även
få sitt behov av mjölk fyllt av de s. k. "mjölkbuden", som
från egendomarna i Stockholmstrakten kringkörde den
till stadshushåll, som voro deras kunder. Denna goda
mjölk var dock relativt dyr, varför endast förmöget folk
tilläto sig lyxen att förse sig därmed.

Smör av det utmärkta, välsmakande slag, som även
ganska enkla hem bestå sig nu för tiden, var en för de
flesta okänd lyx. På Observatorium användes både till
matlagningen och till våra smörgåsar mycket hårt 
saltat tumsmör, som kunde vara 5—6 månader gammalt.
Färskt smör kom väl hem till bruk för främmande och
för föräldrarna, men mestadels gick det våra näsor
förbi. Även detta färska smör var icke på långa vägar så
gott som vår tids mejerismör.

Färskt kött fick man från de flerstädes i staden
befintliga hemslaktarna, som dels jämte bönderna sålde
sin vara på salutorgen, dels hade egna butiker. Titti
Wäström och hennes man, om vilkas slakteri vi redan
haft anledning yttra oss, hade en ganska stor och in till
senare tider kvarvarande butik vid Hötorget, där vi då
och då gjorde våra uppköp. Fisk fick man från
stånden nere vid Fiskarhamnen bredvid den i Oskar I:s tid
byggda slussen. Utanför på Strömmen lågo sumpar, där
fiskens vård var anförtrodd åt "sumprunkare". De hade
sitt namn av en egendomlig anordning på båtarna,
varmed de ständigt sysslade. Förbunden vid masten
utgick en stång, från vilken nedhängde ett tåg, i vars ända
en tung sten eller vikt var fästad. Denna hölls av
sumprunkaren i ständig, pendelformig rörelse, så att
båten vickade från sida till sida, varvid vattnet i
sumpen i någon mån förnyades, så att fisken kunde hållas
vid liv. Vi hörde men kunna ej för sant uppge, att
dessa fiskens vårdare sedan gammalt utgjorde ett skrå,
som i sin spets såg en man med den vackra titeln
"sumprunkareålderman". Vintertiden kunde man få
färsk fisk i butikerna under Karl Johans torg på ömse
sidor om Söderström, där den gick i stora sumpar.

Fågel, vilt och renkött samt en del smör inkom till
Stockholm med de s. k. hälsingebönderna, som kommo
från samtliga Norrlandslandskap. Från alla håll
däruppe i Norden samlades de vintertiden och förenade
sig till tåg, uppgående till hundratal slädar, stora och
lådformiga, fyllda med de frusna läckerheterna. De
gjorde sig ingen brådska på färden, utan rikligt 
försedda med mat och brännvin förplägade de sig
grundligt och voro ofta en fasa för mötande resande.
Intåget i huvudstaden skedde genom Norrtull, och när tåget
drog förbi Observatoriebacken, föreföll det oss oändligt.
De togo kvarter i Hälsingegårdarna, som lågo här och
var på Norrmalm. Mest kända voro stora Hälsingegården
vid Hötorget norr om Oxtorgsgatan, där det blivande
konserthuset kommer att resas, och lilla Hälsingegården
i hörnet av Holländare- och Appelbergsgatorna. Här
stannade bönderna tills de slutsålt sina foror och drogo
sedan hemåt med den slant, som kunde finnas kvar efter
festandet och supandet på vägen och i Stockholm.

Även stadens husdjur behövde sin tillförsel.
Hötorgets namn anger att handel med foder idkats där. Den
fortfor även under vår tid men endast på torgets norra
del. Höhandeln var huvudsakligen koncentrerad till
Norrmalmstorg. Där kunde man få se hela torget
proppfullt med stora hölass, så tätt, att man knappast
kunde passera det, om man en tidig morgonstund skulle
gå däröver.

</chapter>

<chapter name="RESTAURANTER OCH KROGAR. FÖRSTRÖELSER">

<h1>RESTAURANTER OCH KROGAR.</h1>
<h1>FÖRSTRÖELSER</h1>


De ställen, där stockholmarnas nöjesliv utomhus
koncentrerade sig, voro helt naturligt stadens och
omgivningarnas källarlokaler. För de enklare
samhällsklasserna funnos över 500 krogar. Om deras kunder och
dessas liv känna vi av naturliga skäl ganska litet. På
två voro vi dock då och då kunder. Den ena var en
liten krog i hörnet av Observatorieplan och
Norrtullsgatan, som vi besökte som barn, ty vår vän Roos intog då
och då förtäring där och träffade sina vänner på stället.
Vi följde gärna med, då vi av krögarfar alltid blevo
trakterade med sockerdricka. Inredningen torde hava
varit typisk för det övriga halva tusentalet lokaler av
samma slag. Rummet var så lågt i taket, att en vuxen
lätt nådde dit med handen, och hela krogsalen hade 
20—25 kvadratmeters golvyta. Golvet var bestrött med
sand och enris, och i ena hörnet stod en låg disk och
en skänkhylla med allehanda spritvaror. I rummet fanns
4—5 bord med plats för 4 personer vid varje.
Mathållningen måtte hava varit mindre påkostande för
krögarmor, ty det tilltugg, som gästerna använde till det
flitigt inmundigade ölet och brännvinet, var nästan
uteslutande kryddskorpor.

Den andra lokalen, där vi voro då och då vid mera
mogna år, var den s. k. gardistkrogen i Trångsund, som
var öppen från 3—4 på morgonen för sina kunder av
gatsopare, sjömän och gardister. Hit kommo ofta från
sena baler herrar i sällskapsdräkt och andra nattsölare
för att få en kopp kaffe eller ett glas porter. De sågos
gärna av stamkunderna, vilka alltid hade grundad
förhoppning, att till dem kunde komma en eller annan sup
ifrån den rike mannens bord.

För mera bemedlade klasser funnos källare, som,
belägna utom tullarna, kallades värdshus, med mat- och
spritservering, och s. k. schweizerier, där man bara fick
våtvaror.

Schweizerier funnos spridda över hela staden, men
voro särskilt koncentrerade i trakterna kring Gustav
Adolfs torg. För att ge ett begrepp om deras mängd
vilja vi nämna dem vi som hastigast komma ihåg i
denna trakt: Hörnan, där Övre Norrlandsbanken ligger,
Rosenbad, där Stockholms Sparbank är, Luttemans
(Änkan Sundsten), där Nordiska Banken har sitt hus,
Rydbergs schweizeri, där Skandinaviska Banken står, du
Nord, där Enskilda Banken finnes, Thunbergs, där
Centralbanken är belägen, Café Scandinave, där
Upplandsbanken har sin lokal. Alla dessa glada ställen ha
till efterträdare således fått bankpalats.
Karakteristiskt för den djupgående förändringen i tidens lynne!

Två schweizerier lågo i Operahuset. Vid Gustav
Adolfs torg "Andalusiskan", som bar sitt namn till ära
för sin vackra, mörkhyade, svartögda värdinna, och vid
Arsenalsgatan Lagergrens kafé, som åter gav sitt
namn åt krögaränkans nye man, en f. d. stallmästare,
som kallades Lagergrenska fä't. Blott ett enda finnes
ännu kvar, Kung Karls Kafé, i samma hus som förr,
men med förändrad lokal.

Schweizerierna voro trevliga ställen. Ej stora salar,
utan flera mindre möblerade rum. Punschen var god och
kall och serverades av unga vackra, oftast mycket
vackra flickor.

Det egendomligaste bland dem var utan tvivel
Thunbergs. För gamla Allmänna Tidningskontoret apterades
vid dess tillkomst som butik portgången till Thunbergs.
Det var icke rådligt att träda in där utan att vara kund
på stället, ty det hade mera karaktären av enskild klubb
än av förfriskningslokal för allmänheten. Vågade någon
obehörig sig dit, blev han "uttittad". Detta tillgick så,
att dödstystnad inträdde, serveringen upphörde och alla
innevarande började intensivt fixera den nyanlände. Om
han ej fann detta så obehagligt, att han avlägsnade sig,
måste han dock till slut gå, ty mamsell Thunbergs
vackra flickor fullgjorde icke hans rekvisitioner.

Vi kommo en gång dit med brukspatron Herlenius på
Storfors. Uttittningen började, och en kolossalt tjock
stadsmäklare Pelle Lundberg ställde sig mitt framför
oss och starrbligade. Herlenius reste sig då upp och
frågade mycket artigt, om det "var tillåtet att
framställa en fråga". Då Pelle Lundberg med en
handrörelse och nådig nickning bejakat detta, blev frågan:
"Jag ber om ursäkt, men upplys mig, huru mycket har
den där kolossala magen kostat?" Pelle blev pionröd av
ilska, hela Thunbergs brast i skratt, och vi inbjödos
högtidligen att deltaga i det glada laget, där man väl införd
genast fick rang av för framtiden välsedd kund.

Och glatt var det hos Thunbergs. Där voro bland
stamgästerna Daniel Hwasser och Svante Hedin, Janne
Höckert och Kalle Scharp, den för sitt röda hår
"tegeltaket" kallade Fredrik Engström, Elis Cederberg m. fl.,
med ett ord, gräddan av Stockholms skämtare. I övrigt
besöktes stället av officerare, konstnärer, läkare o. a.,
men villkoret för att man skulle trivas där var alltid att
känna de gamla stamkunderna och falla dem på läppen.

På schweizerierna såldes vanligen utom starka varor
även oskyldig konfekt och karameller. Mamsell
Thunberg hade även såsom dekoration på hyllorna innanför
disken glasburkar med dessa sötsaker, men då ingen av
hennes kunder åto konfekt, fann hon på att utbyta den
äkta varan i burkarna mot träbitar, inneslutna i 
konstrikt målade karamellpapper. En afton, då hon var på
Operan, fyllde Elis Cederberg en påse med denna sorts
konfekt och skickade in en vaktmästare till Thunberg
med den hårdtuggade läckerheten. Thunberg skrattade,
men lät Cederberg då och då, med en elak replik, få
betalt för skämtet. För att få slut på gnatet om
konfekten vidtalade han då en av Thunbergs-kunderna,
ståthållaren baron Karl Manderström, att omtala för
förnämligare hovfruntimmer, att på Thunbergs schweizeri
vid Gustav Adolfs torg fanns den bästa konfekt i
Stockholm. Strax därefter stannade en dag ett kungligt
ekipage utanför Thunbergs, och in trädde en gammal, fin
dam, som begärde att få köpa av den renommerade
konfekten. Thunberg, som sällan var svarslös, blev stum,
men fann sig och sade, att den färska konfekten var slut.
Damen hotade att återkomma. Konfektburkarna
försvunno då från Thunbergs hyllor.

En stamkund hos Thunbergs var konsertmästaren
Arnold. Men en vacker dag var han försvunnen. Då
vännerna hörde efter, fingo de veta, att den stackars
musikern var bysatt, men att teaterchefen utverkat att ett
rum innanför kansliet fick användas som "bysis", där
Arnold satt bevakad av två "kissar", men släpptes lös
de timmar hans violoncell oundgängligen behövdes i
Hovkapellet. Fattade av medlidande begåvo sig en kväll,
då Arnold tjänstgjorde, några glada Thunbergare,
laddade med varor, upp på kansliet och föregåvo, att de
ville invänta Arnolds ankomst för att se till, om de ej
kunde lösa ut honom. Under tiden togs en flaska fram.
De trumpna kissarna fingo ett glas med och
småningom allt flera, till dess de voro fullständigt berusade.
Därpå festades på Thunbergs hela natten med Arnold,
vilken gick upp på kansliet på morgonkvisten och kröp
i säng, sedan han åtminstone för en natt varit utlöst från
bysis.


Att libationerna hos Thunbergs voro kraftiga, fattas
lätt, om man vet att där uppfanns konsten att dricka
"Niagara". Detta tillgick så, att mellan alla fingrarna
sattes ett glas konjak och ytterligare ett mellan den ena
handens tumme och den andras lillfinger. Börjande
ytterst skulle dryckeskämpen succesivt tömma alla nio
glasen, utan att en droppe spilldes. Den enda, som
alltid utan fel gjorde detta konststycke, var "tegeltaket".

Ett annat kafé, som också var ganska exklusivt, var
Hotell Kung Karl, gemenligen kallat "Kungen". Icke
så som skulle stamgästerna där ohövligt titta ut
någon, men man märkte snart att den stora samling unga
män, som varje kväll fyllde lokalen, trivdes så väl
tillsammans, i allmänhet alla kände varandra och hade det
så trevligt, att utomstående voro obehövliga. Man såg
också sällan ett främmande, obekant ansikte på Kungen.
Det var stamhåll för yngre militärer, läkare och
tjänstemän.

Ett ställe av helt annan karaktär var Kafé
Scandinave, Drottninggatan 17, vanligen kallat "kafé skandal".
Det var den sista lokal i Stockholm, som var upplåten
till en s. k. hundfröjd, aftonkonserter med oftast
underhaltiga prestationer, där de exekverande damerna mellan
avdelningarna stego ned från sin estrad och gingo kring
bland gästerna för att på en tallrik upphämta frivilliga
penningeoffer. Tonen var naturligtvis ej den bästa,
men bråket på stället steg till sin högsta höjd, då en
med enorma kroppskrafter begåvad apotekare, Bökman,
besökte det, och han besökte det nästan varje kväll. Det
kotteri ungdomar vi tillhörde var föremål för mycken
välvilja från Bökmans sida. Då vi voro där, kom han
alltid fram och frågade, om det fanns någon på lokalen,
som misshagade oss. Framkastades minsta tanke ditåt,
blev denne herre utan minsta anledning av Bökman
utkastad på gatan.



En kväll på hösten 1865 kom furst Czartorisky, som
i politiska ärenden vistades i Stockholm, ensam in på
kafé skandal. Han måtte, när han såg sig omkring, fått
den uppfattningen, att vårt bord såg mest städat ut,
eller att vi antagligen voro de enda av gästerna, som
förstodo främmande tungomål. Han kom nämligen och
anhöll att få slå sig ned hos oss. Om en stund utförde
estradens konstnärinnor en gammal känd hambopolska, och
hela publiken stämde som vanligt in: "Trindskallar ä'
vi allihopa!" Då fursten frågade vad det var för en så
utomordentligt populär melodi, svarade en spefågel, att
det var en svensk nationalhymn, då Czartorisky reste
sig och med blottat huvud åhörde fortsättningen. Vi
reste oss också, publiken följde exemplet, och damerna
på estraden fingo tillsägelse att fortsätta i betydligt
långsammare tempo. Det är otroligt, att till och med
"trindskallar ä' vi allihopa", långsamt tagen, kan låta
riktigt högtidligt. Åtminstone tycktes den polske
fursten hava denna uppfattning. Upptagande av kollekt
förhindrades denna gång.

Två större lokaler, som tagit arv efter småkaféerna,
framträdde redan från början med större anspråk än
dessa, Blanchs kafé, som öppnades 1868, och Berns
salong. Den senare, som var den nuvarande mindre
avdelningen av lokalen, invigdes den 1 aug. 1863 av en större
orkester under anförande av den framstående finske
musikdirigenten von Schantz, som sedan i flera år var
fästad vid etablissementet. Han lät oss för första
gången höra "Björneborgarnes marsch". Vi tro knappast
att det nutida blaserade Stockholm kan föreställa sig,
med vilket nästan frenetiskt bifall den mottogs.
Kanske ingick häri också till en del en gärd av sympati för
den mycket omtyckte kapellmästaren.

Förhållandet mellan von Schantz' orkester och
publiken var särdeles vänskapligt. Ville någon höra ett
extranummer, var det bara att från salongen anropa
kapellmästaren, och hördes ingen opposition från annat
håll, bifölls gärna den gjorda framställningen. Allt gick
så gemytligt till, att det icke väckte något som helst bråk,
då en kväll en mariebergare, Wahlberg vid Svea
artilleriregemente, klingade i glaset, steg upp på stolen och
yttrade: "Mina herrar i orkestern! Jag ber att få meddela,
att det är publikens enhälliga önskan, att de av Eder,
mina herrar, som sätta de stora fiolerna mot golvet, i
stället behagade, liksom de övriga, hålla dem under
hakan." Publiken instämde applåderande, von Schantz
skrattade, och violoncellspelarna gjorde löjeväckande
ansträngningar att följa Wahlbergs anhållan. Om en stund
vände sig denne till publiken och frågade, om det icke
kanske ändå vore lämpligast att instrumenten
fortfarande ställdes mot golvet.

En kväll var den yngre av oss inne på Berns
tillsammans med några vänner, bland vilka befunno sig en
norskfödd Uppsalastudent och Johan Gabriel Carlén,
skriftställaren, av oss och andra utan att det förargade
honom kallad "revolutionsfåret". Under kvällens lopp
reste sig norrmannen och vände sig till publiken samt
bad den deltaga i en hyllning för den frisinnade
fosterlandsvännen och Bellmans-beundraren Johan Gabriel.
Mot slutet av talet ryckte han en servett från en kypare,
virade ihop den till en krans, över vilken hälldes punsch,
varefter den högtidligt sattes på Johan Gabriels hjässa.
Publiken applåderade och skrattade, Johan Gabriel grät
av rörelse över hyllningen, och tårarna runno ned i hans
vita skägg tillsammans med den från den improviserade
lagerkransen droppande punschen.

<tab>

Av restauranter eller, såsom de förr kallades, källare
funnos i vår ungdom inom stadens hank och stör ej
mindre än 85, de flesta belägna på Norr. Med dessa stiftade
vi under vår ungdom naturligt nog ej någon närmare
bekantskap, då vi alltid intogo våra måltider i hemmet, och
hade man en slant till överlopps, förskingrades den, då
vi voro pojkar, nere i vinhandlarnas gropar och efter
uppväxtåren på stadens många schweizerier, där man ju
alltid träffade vänner och bekanta.

<img>Tre Liljor.

Hilding Nyman del.</img>

På våra promenader från Observatorium ut åt
landet gingo vi dock alltid förbi en del lokaler med sedan
gammalt kända namn, och stundom kunde man väl också
slinka in. Mellan vårt hem och Norrtull lågo på
Norrtullsgatan fyra källare, alla nu försvunna. Först kom
man till Fredriksberg i ett tvåvåningshus mitt för
Surbrunnsgatan, därpå kom det av Bellman besjungna Tre
Liljor och Mon Bijou, som innehades av fransmannen
Pierre och var mest känt genom källarmästarens två
mycket vackra döttrar, som, sedan de en tid tjänstgjort
i Bacchi-templet, togo värvning hos Amor och i många
år tillhörde Stockholms finaste demi-monde. Slutligen
låg ej långt från tullen Altona, även den en
Bellmans-lokal, senare inköpt och ombyggd för Tysta skolan.

<img>Altona.

Hilding Nyman del.</img>

På vägen mot den andra tullen låg i hörnet av 
Roslagstulls- och Surbrunnsgatorna Klas på hörnet, som vid
slutet av 1700-talet haft en glansperiod, då corps
diplomatique och den högre societeten där anställde finare
baler. Nu var stället förfallet och närmast i rang med
stadens krogar.

Närmare tullen på vänster hand låg Lilla
Ingemarshov, även det känt från Bellmans tid och realistiskt
målat i Fredmans testamente. Mitt emot över gatan låg
Stora Ingemarshov, från vilket Klas på hörnet
utstyckats och skänkts åt tjänaren Klas av huvudgårdens
ägare på 1700-talet Ingemar Fredbom, vilken gav
stället sitt namn.

<img>Klas på hörnet.

Hilding Nyman del.</img>

Stora Ingemarshov är ett belysande exempel på
jordvärdets enorma stegring i Stockholm under senare tider.
Det var på sin tid till arealen Stockholms största 
egendom, omfattade omkring 740,000 kvm. och sträckte sig
öster om Roslagstullsgatan från Stora Surbrunnsgatan
ända ut till tullen. När den av brukspatron Björkman
på Grönsinka lämnades åt hans måg kapten Ekenstjerna,
uppgives, att dess värde beräknats till 70,000 kronor.
Den övertogs 1884 av dennes svåger, generalmajor
Silfverstolpe, och när han avyttrade den för 800,000 kronor,
ansågs han naturligtvis ha gjort en mycket god affär.
Ingemarshov kom sedan i jobbarehänder och styckades i
tomter, som gingo ur hand i hand. Nu skulle gatorna
och tomterna inom detta stora område med gällande
tomtpris kunna uppskattas till omkring 100 miljoner.

<img>Lilla Ingemarshov.

Hilding Nyman del.</img>

På tal om denna märkliga stegring i tomtvärdet, må
anföras ett par andra fall, som vi väl känna. Då vår far
1844 gifte sig, hade han ett litet kapital på 10,000 
riksdaler. För detta ville han inköpa den egendom, som sedan
användes för Norra Tivoli. Men vår mor bad honom ej
kasta sig i denna svindlande affär, oaktat hyran för
tobakslanden förräntade kapitalet. Vår fader lydde sin
unga fru och avstod. Egendomen innefattade 26,000
kvm. och skulle med nutida tomtpris betalas med
3,700,000 kronor. Strax nedanför Observatoriebacken låg
i vår ungdom en stor trädgård, begränsad av 
Drottninggatan, Parisergränd — Observatoriegatan —, Stora
Gråbergsgatan — Upplandsgatan — och Rådmansgatan.
På tomten låg en trevlig tvåvåningsbyggnad i
herrgårdsstil och en större tobakslada. Resten var
trädgårds- och tobaksland. Egendomen, som omfattade
omkring 40,000 kvm., såldes vid slutet av 1850-talet av
ägaren, aktuarien Holm, till en grosshandlare Burmeister
för 40,000 riksdaler riksgälds. Nu hava de tre kvarter
den omfattar ett tomtvärde av över 6,000,000 kronor.

<img>Drottninggatan i hörnet av Rådmansgatan.

Hilding Nyman del.</img>

På nedre Norrmalm fanns en mängd källare, av vilka
ännu flera finnas kvar, ombyggda, moderniserade och
åtminstone i vårt tycke tråkigare. Det skulle föra oss
för långt att sysselsätta oss med dem. Vi vilja endast
dröja vid de gamla lokaler, som äro borta, och dessa
voro, sorgligt nog för dem, som nu någon gång föra 
uteliv, de allra bästa.


Efter branden, som vid våra föräldrars bröllop
härjade Barnhuskällaren, uppstod denna ur askan som
Hotell Fenix. Dess festvåning var i gamla tider den
förnämsta i Stockholm. Otaliga äro de baler på gamla
Fenix, som leva kvar i gubbarnas minne, där de väcka
hågkomsten av vackra flickor, smått kurtis och yrande
dans. Vi möta ofta på Stockholms gator en vithårig
vacker dam, vilken som nittonårig fru, strålande av
fägring och behag, skänkte oss var sin vals på vår första
verkligt stora bal för 57 år sedan, då Norrlands Gille
grundades. Och när vi mötas, bli gubbarna åter unga,
och den gamla damen är för dem lika täck, som hon
var för snart 60 år sedan. Nu har Fenix jämnats med
jorden, och dess namn har annekterats av en modern
guldkrog. Men aldrig kommer till det nya Fenix den
fina, glada societet, som hade sina fester på det gamla.

En pärla bröts ur Stockholms skönhets diadem, då
det gamla Strömsborg revs ned. Och denna skada
tillfogades staden av en byggmästare, som under senare
hälften av 1800-talet genom den ställning han intog
kunde förstå i vilken riktning stadens utveckling skulle gå
och därför på tomtspekulationer förtjänade en
förmögenhet på miljoner. Den nuvarande generationen såg,
som vi tro med grämelse, hur den vackra holmen
förstördes av den fula byggnad, som uppförts där. Det enda
som borde bort, det gamla ruckliga badhuset, fick
naturligtvis ligga kvar. Strömsborg hade sin mest
tilldragande tid, då det ännu som ett fridfullt viloställe
låg fullständigt isolerat och man för att komma
dit måste använda de små båtar, vari kullor
förde gästerna över från Röda Bodarna och
Riddarhusgränd. Trevnaden stördes redan, då
sammanbindningsbanan kom och de evinnerliga tågens
slamrande bröt ställets lugna ro. Än sämre blev det, då från
banbron anlades en gångspång, som underlättade
tillgången till Strömsborg. Men fortfarande kunde
knappast tänkas något behagligare än att under vackra, lugna
sommarkvällar sitta därute med en god vän och ett
gott glas punsch och lyssna till stadens bortdöende larm.
Och steg man så, när månen stod på himlen en
augustikväll och försilvrade Strömmens vatten, med sin vän
eller väninna upp i det lilla undangömda bo, som
inretts i en av holmens lindar, kunde man sannerligen på
goda grunder utbrista: "Här är oss gott att vara!"

Och Rydbergs är borta, det ställe där under Regis
Cadiers erfarna ledning utbildades ett kök och
grundades en vinkällare, vars like huvudstaden sedan aldrig
ägt. Rydbergs första matsal var en trappa upp mot den
sedan överbyggda och till kafé inredda gården. Den
låg vid gårdens östra sida. Nog åt och drack man bra på
Rydberg, men dess största behag låg dock i ett kaférum,
som låg innanför matsalen. Det begagnades
jämförelsevis litet, ty gästerna älskade mera att vistas på nedre
bottnen i den lokal, som sedan inreddes till en fantastiskt
utseende grotta, där servering ägde rum. Kaféet en
trappa upp var ett stort, mycket svagt upplyst rum, där
svällande, stoppade soffor kring väggarna mottogo sina
gäster. Sofforna voro belagda med kuddar och så breda,
att man hellre halvlåg än satt i dem. I rummet var som
genom en tyst överenskommelse en ytterst lågmäld
samtalston rådande. Intet stoj och väsen fick störa de
epikuréer, som där efter en god middag njöto sin mocka och
sin havanna. Den nu döde vän, med vilken jag tyckte
mest om att vara där, var Karl Sandström, en mycket
lärd, klassisk linguist, men därtill en humanist som
ingen jag sedan träffat. Att timme efter timme halvligga
i det tysta, skumma rummet och tillsammans med vår
vän Erik Nordenson lyssna till hans lågmälda,
anspråkslösa, spirituella samtal var ett nöje, som aldrig glömmes.


Rydberg hade mot Gustav Adolfs torg en stor,
vacker, starkt trafikerad portik. Men det ägde åt
Jakobsgränd en annan port, som förde till dess Eden. Den
ängel med bart huggande svärd, som vaktade ingången,
var en liten, enögd man, som hette Pettersson. Svärdet
var en serviett. Unga damer, vilkas vagn stannade vid
porten, släpptes av Pettersson så fort och behändigt in,
att ingen förbipasserande hann se, vilka de voro.
Innanför lågo två stora dubletter, elegant inredda. Där
serverade Pettersson Rydbergs vid så högtidliga
tillfällen och för så trevliga gäster om möjligt mera än
vanligt soignerade middagar.

Hotell du Nord var för 50 år sedan ett ställe, där man
visserligen åt gott, men det var ej för sitt bords skull,
som det var känt i Stockholms glada värld, utan för dess
titt och ofta återkommande spelaftnar. En budkavle
utgick, att å du Nord skulle en bestämd kväll "slås bort"
en klocka, en silverpokal eller något dylikt. Då samlades
från östan och västan en skara män, som vanligtvis ej
kände varandra på annat sätt än att de möjligen förut
träffats på samma ställe och i samma ärende. Först
avåts i smårummen till vänster i förstugan åt
Wahrendorfsgatan en bättre supé, där champagnen
flödade, sedan bortlottades det i budkavlen omnämnda
föremålet, och så "börjades det". Det spel, som drevs,
var lansquenet, icke vidare frestande för
intelligensen, men stundom ganska obehagligt för kassan. Det
tillgår helt enkelt så, att en massa kortlekar
blandas, varefter banken slår upp två kort, det till
vänster är bankens, det till höger spelarens. Slår banken
upp två kort av samma valör, vinner den genast.
Eljest börjar banken att mellan de uppslagna slå ut
nya kort, till dess att ett kort utkommer, som endera
är av bankens eller spelarnas valör. Vid detta spel på
du Nord, vilket jag som ung medicinare idkade rätt
ofta, blev jag fullständigt botad för lusten till
hasardspel, i vilket jag sedan på nära 50 år aldrig
deltagit. Anledningen var icke att jag förlorade, utan att
jag vann, men jag vann för mycket. Spelet hade
pågått till framemot åtta på morgonen. Jag var för trött
att gå hem, utan tog ett rum på hotellet. När jag senare
på dagen vaknade och vittjade mina fickor, i vilka
sedlar lågo överallt, fann jag, sedan jag sammanräknat dem,
att summan var så stor, att jag, om jag förlorat i stället
för att vinna, skulle behövt en mycket lång tid för att
med arbete intjäna min förlust. Jag beslöt då att aldrig
mera spela hasard.

En gång vid denna tid var jag på en större supé på
du Nord, som gavs för representanter för pressen av en
affärsman, vilken för exploatering inköpt en
uppfinning. Gamle Jörgen var med och blottade en liten
presshemlighet, då han tackade för god välfägnad och i sitt
tal yttrade, att visst var maten god och vinerna
överdådiga, men värden skulle ej tro, att man för god mat och
goda viner kunde köpa pressen. "Jag åtminstone är icke
fal för annat än annonser", sade han "men det skall vara
många och stora, helst helsidesannonser, som komma till
varje nummer i Figaro."

Du Nord fick sedan en kort blomstringstid, då det
övertogs av operakällarens gamle överkypare, Ivar
Bäckström. Många minnas nog denne starkt korpulente,
godmodige man, en levande skylt för ställets utmärkta
kök, och tänka med saknad på det framstående sätt,
varpå restaurant du Nord då sköttes och på de facila
priser man till Ivar erlade. Men någon förmåga att
uppfostra sin överkypare så som Bengt Karlsson gjort med
honom ägde han ej, ty då Bäckström dött, förstörde hans
efterträdare småningom ställets goda anseende. Till du
Nords kafé flyttade, då Operakällaren revs och
lagerlunden borttogs, dess gamla stamkunder, Operans
artister.


Man gömmer det bästa till sist. Så göra ock vi, då vi
i minnet återgå till gamla Operakällaren och dess siste
innehavare, lagman Bengt. En sådan källare och en
sådan källaremästare har ej mången stad ägt. Bengt
Karlsson hade som alla verkligt goda yrkesutövare passerat
graderna och börjat sin bana som kypare på källaren
Iduna i staden mellan broarna. Redan då var han
särdeles omtyckt av alla, som kommo i beröring med honom,
för sitt försynta, artiga uppträdande och det utmärkta
sätt, varpå han utförde alla uppdrag, som gåvos honom.
Från den dag han mottog Operakällaren, såg man
honom på sin plats bakom disken från det lokalen
öppnades kl. 9 på morgonen till stängningsdags kl. 2 på natten
eller senare. Litet emellan for han som en god tomte
mellan borden och såg till att intet felades. Han var
sannerligen en man, som ej fordrade 8 timmars
arbetsdag. Hans dag var säkert 17—18 timmar.

Han begärde mycket av sig själv men tillät heller icke
försummelser av sina underlydande. En förmiddag, då
jag strax efter nio kom in på den människotomma
lokalen, fanns i stora salen, där jag slog mig ner, ej mera
än en kypare, som stod lutad mot kakelugnen och läste
sin tidning. Då jag knackade, tittade han upp och såg
på mig, varefter han gick ut i yttre rummet, där han
fortsatte sin morgonlektyr. På min förnyade
knackning kom lagman Bengt fram till mig, fick höra
pojkens beteende och tog själv emot beställningen.
Ögonblicket därpå hörde jag från yttre rummet en smäll,
påtagligen en örfil, och kort därefter kom den långe
pojken, hälften större än husbonden, in med vad jag begärt.
På ena kinden hade han en flammande rodnad. Han
passade sedan upp mig under flera år, alltid utmärkt.
En dag var han försvunnen. Lagman Bengt hade hjälpt
honom till en källarerörelse i en av våra större
landsortsstäder, där jag en del år efteråt återsåg den av Bengt
agade pojken som en myndig man och en av stadens
fäder.

Bengt Karlsson var en mycket gästfri man. Han
hade härvid den idén att bjuda samman gäster, som
utövade samma yrke. En gång strax sedan han köpt det
vackra stället Adolfsberg, väster om Marieberg, gav han
där middag för ett trettiotal läkare. Libationerna
fortforo till klockan framemot fem den vackra
vårmorgonen. Då vi slutligen begåvo oss in till staden, stod vår
värd på trappan och tog avsked halvt gråtande, därför
att han, som han sade, tyckte att det var en skam att
han, en erfaren yrkesman, icke tänkt sig möjligheten av
att få hela sitt förråd länsat. Han hade endast renat
brännvin kvar i huset.

Sina trevligaste middagar gav han dock i den
våning han disponerade i sitt i hörnet av Arsenalsgatan
och Jakobs torg nybyggda hus. Läckerheterna fördes
upp från Operakällaren. Och det var sannerligen
läckerheter. Det enda som störde middagen var att Bengt,
om han gav sig tid att sitta ned vid bordet, icke kunde
hålla sig i skinnet, utan, kvicksilverartat rörlig, så snart
han såg minsta fel i serveringen, kilade upp från sin
stol och ingrep ordnande bland tjänsteandarna. Tyckte
han att det gick för långsamt, kunde han till och med
börja att själv bjuda kring rätterna.

Den mat och den dryck, som serverades på
Operakällaren, var förstklassig. Den som betalar sin räkning
på en nutida restaurant, där man får ge svindlande
summor för ofta medelmåttiga varor, minnes med vemod
Opris saftiga biffstekar till 50 öre, dess rikliga sexor till
en krona, kräfthonorna för 50 öre och all annan god mat,
som man fick i rikliga kvantiteter till priser, som
stundom väckte rent av förvåning genom sin måttfullhet.
Kunderna kunde ej fundera ut, huru Bengt kunde få sin
affär att gå ihop och påtagligen lämna ett överskott,
som småningom gjorde honom till en rik man. Man
måste tillräkna detta vinsten på våtvarorna. Och dessa
lämnades dock till ett pris av en krona för en halv butelj
punsch och femton öre för en kupa fatöl. Och vilket öl
sedan! Skummande, kallt och läskande i sina stora glas
på en halv buteljs rymd.

Underligt var ej heller, att Operakällarens lokaler
från morgonen till sent på natten voro fyllda av belåtna
gäster. Vin såg man jämförelsevis sällan på borden,
men öl och punsch i långa banor. Några bord innehades
ständigt av samma gäster. Så satt alltid i stora salen vid
mittelfönstret åt Gustav Adolfs torg ett kotteri, där
stamkunderna voro Georg Dahlqvist, Karl Johan
Uddman, Olle Strandberg, då och då bröderna
Söderman, kompositören och den lille klumpfotade
violoncellisten, samt alltid en lustig figur, en gammal tysk, som
hette Hummel. När man kom in i laget någon
förmiddagsstund, ty det var då de särskilt älskade att samlas,
hade man nog trevligt och glatt men nödgades alltid
dricka en numera utdöd dryck "Stenborgare",
avskyvärd i vårt tycke, med sin smak av kummin och anis,
men de "gamle herrarna" sågo ej gärna någon annan
dryck på sitt bord.

Den störste klassiken i hela samlingen var
onekligen gubben Hummel. Hur man skämtade med honom,
gav han alltid på sin brutna svenska dräpande och
roliga svar och var till synes ganska bitter och elak. Men
att han i grunden hade ett gott hjärta, visade han, då
hans gamle vän Georg Dahlqvist dog och lämnade efter
sig trassliga affärer. Gubben Hummel redde ut dem,
så gott sig göras lät, och var sedan under många år ett
stöd för Dahlqvists efterlämnade familj. Han var en
mycket ivrig kortspelare och påstod, att det enda
dugliga och verkligt fina Sverige någonsin producerat var
det ädla spelet vira. Rätt ofta inbjöds jag därpå i
hans hem tillsammans med Edvard Bäckström som
tredje man. Men skalden nöjde sig ej med något så
trivialt som endast viraspel. Vid pauserna i spelet
önskade han fröjda sina blickar med något skönare än
kortlapparna. Hummel fick därför alltid lova att till våra
spelpartier inbjuda någon vacker flicka, som kunde fröjda
våra ögon. Den, som vanligtvis fick fylla denna
lovvärda uppgift, gjorde det onekligen mycket väl; det var
den blonda, vackra Helga Frankenfeldt.

Även dekorationsmålaren Fritz Ahlgrensson infann
sig då och då i kotteriet. Såsom nådevedermäle hade
han erhållit "Litteris et Artibus". Den föga
ceremonielle konstnären påmindes om, att han skulle gå upp och
tacka kungen härför. Sedan han erhållit löfte att för
audiensen få låna en frack, förklarade han, att besöket
på slottet ändå var ogörligt, ty han hade redan sålt
guldslanten. Mot löfte att ej förvandla även den i pengar
fick han då använda Karl Johan Uddmans medalj. I
lånade fjädrar gick han så första gången i sitt liv till
hovs.

Den, med vilken vi under åratal mest kamperade på
Operakällaren, var vår gamla vän Pelle Janzon, som där
kan sägas ha haft sitt enda hem i Stockholm. En kväll
sutto vi på Opris med Janzon, Ludvig Norman, Konrad
Nordqvist, Josef Dente och August Söderman, då fråga
blev om vilken av de fyra som kunde skriva den
vackraste musiken till den text, som vid tillfället bestämdes.
Ett vad ingicks om en bättre supé, och till text utvaldes
några verser av Herman Sätherberg. Som prisdomare
skulle fungera Pelle Janzon och den äldre Selander. Den
yngre ansågs, antagligen med rätta, ej värdig det
ansvarsfulla värvet. Notpapper framtogs, och sedan
kompositionerna överlämnats, gåvo domarna priset åt
August Söderman. Det finnes nog ingen som jävar dem.
Söderman hade skrivit sin odödliga sång: "Ser jag
stjärnorna sprida sitt flammande sken över skog, över
blånande sjö". — — Vännen Konrad Nordqvist antog
länge, att Söderman redan förut skrivit sången, ty en
sådan sång kan ej hava skapats så där på slarv. Men
då texten kom fullkomligt överraskande för
kompositörerna, kan väl detta knappast tänkas. Vi brukade
skämtsamt komma överens, att vår gamle vän Konrads
yttrande dikterades av jalousie de métier, eller därav, att han
fick vara med och repa om den glada supé, som följde
sångartävlingen.

Sommartiden hade Operakällaren en filial ännu
trevligare än stamlokalen. Vem, som varit där, minnes
icke med saknad Lagerlunden, denna förtjusande
krogidyll i hjärtat av Stockholm, bakom operabyggnaden,
där man satt så fridfullt, dold för mängdens blickar och
fri från livets ävlan och besvär? Där träffade man
Perseus, Frithiof Kjellberg, Börjesson och andra
konstnärer, Anders Willman, Oskar Arnoldsson, Karl Fredrik
Lundqvist och övriga av operans sångare, Ludvig
Norman, Konrad Nordqvist och Josef Dente, dess
hovkapellmästare, August Söderman och Emil Sjögren,
Vilhelm Svedbom och Karl von Friesen, Viktor Holmqvist,
Gustaf Bergström, August Warberg och andra glada
själar från småteatrarna. Kända militärer och
ämbetsmän utspädde samlingen av konstnärer. Alla tycktes
känna varandra. Skämtet och infallen haglade från bord
till bord. Goda historier och glada skratt avlöste
varandra. Var finnes i vårt Stockholm nu en plats, som är så
fridfull, så fylld av harmlös glädje och muntert skämt
av vänliga och begåvade män, som njuta och älska
stunden och ingen ängslan eller bekymmer känna för
morgondagen?

På Kungsholmen tävlade länge den från äldre tider
mycket ansedda Mäster Anders vid Stora
Kungsholmsbrogatan med sin granne Piperska muren om kunder,
men måste småningom vika för sin större och starkare
motståndare. Den tilltagande byggnadsverksamheten,
som rev ned allt gammalt, gav slutligen Mäster Anders
dödsstöten.

<img>Mäster Anders.

Hilding Nyman del.</img>

Stockholms 85 källare och värdshus hava skattat åt
förgängelsen, eller blivit till oigenkännlighet
förändrade. Den allmänhet, som där förfriskade sig, tillhör en
snart försvunnen generation, och den nya, den unga,
finner sig ej i de gamles enklare vanor. Lagstiftare och
myndigheter göra ock sitt till att driva den anspråkslösa
glädjen på flykten. Den söker sig nu ett stelt och
tråkigt hem på vår tids guldkrogar.

Även bland Stockholms utvärdshus har sedan vår
ungdom förödelsen gått fram, isynnerhet bland dem som
lågo utanför stadens norra tullar.

<img>Roslagstull.

Hilding Nyman del.</img>

Strax utanför Roslagstull låg till höger Albano och
något längre bort till vänster nere vid sjön Kräftriket.
Av dessa var Kräftriket redan på utförsbacken och hade
nedsjunkit till ett enklare serveringsställe,
huvudsakligen för maltdrycker.

Men på Albano fördes ända tills det övergick till
Ferniss A.-B. det vanliga utvärdshuslivet. Det hörde
dock aldrig till de förnämligare bland dessa nöjeslokaler.

Utanför Norrtull tronade på höjden, där
Eugeniahemmet nu ligger, Norrbacka. Det utgjorde tidigare på
kvällarna tillflyktsort för kadetter, som genom
Solnaskogen smeto dit från Karlberg, men senare på aftonen
och nattetid kommo hyrvagnarna från Stockholm med
sina glada kotterier, som mottogos av värdinnan, en
gammal gumma Melander, tronande på 
förstugukvisten med en jättestor snusdosa, ur vilken de
ankommande bjödos en pris, under det att hon mönstrade dem,
så att inga olämpliga gäster, som kunde ställa till bråk
eller störa trevnaden på stället, insläpptes. Ty om
nätterna var lokalen stängd och uppläts icke för några
andra än dem den gamla värdinnan kände till och som
föllo henne på läppen. Men väl inkommen, möttes man
av muntra flickor och goda varor.

<img>Albano.

Hilding Nyman del.</img>

Längre ut mitt emot Haga norra grindar låg 
Hagalund, som var stamhåll mest för borgaregubbar från
Stockholm, vilka när det var klingande slädföre foro dit
ut och tärde sina toddar. En av dessa hedersmän skänkte
en gång den svenska skaldekonsten rimmet på deras
älsklingsdryck, då en påstruken grosshandlare kom dit
ut och ställde till bråk. Då han attackerade gubbarna,
fick han höra: "att prata lort och festa om, ej för att
dricka toddy, till Hagalund i afton kom en släde med
en knodd i". Mitt emot det försvunna Norrbacka
ligger ännu Stallmästaregården, med jämförelsevis väl
bibehållen yttre karaktär. Det ovisa nykterhetsnitet har
som bekant år från år, lyckligtvis utan att hittills
lyckas, gjort sina attacker mot detta enda kvarvarande av
de gamla utvärdshusen utanför de norra tullarna.

<img>Norrbacka.

Hilding Nyman del.</img>

Vi besökte Stallmästaregården egentligen endast en
gång om året, på vårarna, då ett kotteri bestående av
Ludvig Norman, Vilhelm Svedbom, Carl von Friesen,
Pelle Janzon och bröderna Selander där under glam och
glädje firade den inbrytande sommaren. En gång
promenerade vi efter middagen för att intaga vårt kaffe
vid Solnadal, mitt för Haga södra grindar. Flickorna
där, särskilt den ena, voro i hela Stockholm kända för
sin sällsynta skönhet. Efter en stund bad den
vackraste Norman att spela för henne på ett i rummet
stående gammalt piano. Det var lustigt att se, vilka kval
han led för att betvinga konstnären inom sig och göra
den sköna till viljes. Men människan är människa, och
slutligen satt han vid skrället. Men icke ens han kunde
tvinga några ackord därur, och under vårt skratt
förklarade han, att om han också skulle få se alla 'houris' i
Mohammeds paradis dansa efter dessa toner, kunde han
icke fortsätta.

<img>Hagalund.

Hilding Nyman del.</img>


Största mängden utvärdshus och källarelokaler låg
dock då som nu åt Djurgårdshållet. Vid inträdet till
Djurgården fanns i vår ungdom flerstädes tullar,
Karstens port, Lill Jans, Ladugårdslands, Stora och Lilla
Blå porten, där man för Djurgårdskassans räkning till
parkernas underhåll tog en inträdesavgift, som dock var
måttlig nog, ty den var endast en styver.

<img>Lill Jans.

Hilding Nyman del.</img>

Från Stora Blå porten härleder sig namnet på det
första värdshus man träffade vid inträdet på
Djurgården från Storgatan.

Blå porten var av alla Djurgårdens värdshus det
äldsta och det största. Dess anseende grundades av
källaremästare Klingberg, under vars kulinariska
regemente de överallt berömda abborrarna lagades till. Han

visste påtagligen, att om man ger kunderna goda varor,
kan man taga bra betalt, att döma av ordstävet: "Det är
jämnt, sa' Klingberg, tog tio banko för en sup".
Klingberg efterträddes av källaremästaren Hammarström på
Operakällaren, känd från Konjanders kuplett i
"Hittebarnet". 

<img>Blå Porten.

Hilding Nyman del.</img>

Efter honom kom mamsell Hellström, som, även
innehade hotell Fenix. Hon regerade där under vår
tid. En vacker vårafton i april 1869 hade vi den
sorgen att se, huru det gamla trevliga Blå porten uppgick i
lågor. Det var efter denna eldsvådas slut, som den tyske
bryggaren Neumüller kom in på Operakällaren och med
stolthet berättade, att kung Karl XV, vilken som vanligt
var med och ordnade eller kanske rättare ställde till
oordning vid släckningsarbetet, med ljudlig stämma ropat,
förtretad över åskådarnas påträngande: "Kör ut alle di
fehunder, utom then Neumüller, för then känner jack!"
    <img>Hasselbacken.

    Hilding Nyman del.</img>
Många äro de glada minnen vi hava från Blå porten. Hur
vi en första maj tillbringade aftonen där med vår far,
August Blanche, Mengel, Lars Hierta och Schwan. Huru
vi i stora lag samlades till glada middagar eller i små lag
till muntra supéer. En kväll var det bal på Blå porten,
tillställd av några gardesofficerare. Damerna voro ej
av den högre societeten. Detta tilltalade särdeles en
liten löjtnant Ernst Weylandt, som under ett halvt års
vistelse i Paris blivit så fin, att han tryckte sitt förnamn
stavat Ernest på visitkorten. Han skickade upp och
begärde att få vara med, men fick sitt kort tillbaka med ett
H— tillskrivet före och ett komma mellan namnen,
men fick väl knappast vara med ens härnäst. Att vi och
en del andra ungdomar i Stockholm av mamsell 
Hellström voro omtyckta som gäster kan förstås därav, att
efter Blå portens brand, då hennes räkenskaper gått upp
i lågor, var det omöjligt att få göra upp sina affärer.
Hon svarade bara, att hon aldrig lämnat ut en räkning,
som hon ej kunde kontrollera vara exakt riktig. Hon var
fullkomligt obeveklig och tillade, att hon för övrigt fått
betalt genom brandskadeersättningen, och vi hade nog
användning, enligt hennes åsikt, för våra pengar på
annat håll. Blå porten kunde under hela sin tid fullt
uthärda tävlan med Hasselbacken, och för publiken var
det säkert gott att konkurrensen dem emellan fanns.
Ensamvälde bland restauranter gör ej gästerna särdeles
mycket gagn.

På ett litet område, som bildhuggaren Byström
avsöndrat från sin villa, nu prins Carls palats, och
överlämnat till konditor August Davidson, en bror till
Vilhelm, låg schweizeriet Davidsberg. Det besöktes livligt,
aven under hans efterträdare Bährs tid. Sitt namn
förlorade det snart, ty grannskapet med villan gjorde att
det av stockholmare aldrig kallades annat än "Fyllan".
Som det var schweizeri, sysslades där mest med
punschen. Små sexor kunde man dock få, och stod man väl
till boks, fick man göra ungefär vad man ville med
matlagningen. Mången gång tog Viktor Holmqvist och jag
en butelj vin med oss, stekte själva en biffstek eller
rostade en njure och förtärde måltiden sittande uppe i
den stora, öppna spisen. Ty matförråd funnos där
alltid, och snokade man igenom dem, kunde man alltid hitta
något gott. Biologiska muséet står nu på "Fyllans"
gamla plats.

Kommer så Hasselbacken. Vilka förändringar har
icke denna stockholmarnas favoritrestaurant undergått
på de snart 70 år, som förflutit sedan den öppnades!

Platsen bebyggdes 1748 av en skomakare Lundin, som
kallade stället Ludvigsro. Han sålde det åt hovlakejen
Stefan Bark, efter vilken det innehades av bryggaren
Sjölin och byggmästaren Anders Lindström. År 1810
övergick det till krigsrådet Röslein, som planerade och
planterade området. Något av åren strax före 1819
såldes det till en fransk kock Pierre Bichard, samme man,
som under vår ungdom in på 60-talet innehade den redan
omnämnda källaren Mon Bijou på Norrtullsgatan.
Bichard uppförde och inredde till serveringslokal
byggnaden till höger om stora ingången mitt emot Allmänna
gränd. Hans restaurant var av stockholmarna högt
uppskattad för de goda biffstekar, som där serverades av
hans vackra fru. Då han nödgades för andra gången
likvidera en enligt uppgift redan betald skuld, råkade
han på obestånd och fick sälja sitt ställe till
grosshandlaren G. Michaelson, fader till den för några år sedan
avlidne teaterchefen. Michaelson använde det som
sommarnöje, till dess han 1852 överlät det åt förre
innehavaren av Barnhuskällaren — Hotel Fenix — Vilhelm
Davidson.

Hasselbacken tedde sig då som en liten
herrgårdsbyggnad på landet, dit inträdet förmedlades genom en
dubbel trätrappa, liggande innanför den sedermera
tillbyggda stora glasverandan. Från trappan kom man in
i skänkrummet och kassan, som fortfarande befann sig
i samma rum, till dess förflyttning skedde vid 1918 års
ombyggnad. Den dåvarande entréns storlek tillät nätt
och jämnt, såsom vi en gång efter en middag sågo,
löjtnanten friherre J. Banér att rida upp för trappan och,
dock med en viss svårighet, taga vägen genom
skänkrummet ut till den åt manègen vettande utgången. Den
övriga lokalen innefattade på nedre botten endast ett
fåtal rum och köksavdelning. Festvåningen en trappa
upp utgjordes av 4—5 ännu bibehållna rum. Stommen
till den gamla restaurantbyggnaden finnes väl kvar, men
numera finner sig en kund från fordom på intet vis till
rätta där, till ytterlighet förändrat som det hela är
genom om- och tillbyggnader, utslagna väggar och stora,
tillkomna verandor och flyglar.

Hasselbackens öppningsmiddag gavs den 1 maj 1853.
Priset var 4 riksdaler och 24 skilling. Matsedeln finnes
icke i behåll, men torde hava varit ganska väl försedd
att döma av vinkonsumtionen. Bland gästerna voro t.
ex. Svea artilleriregementes officerare, som 28 man högt
sköljde ned maten med 48 buteljer vin. Punsch tyckes
ännu icke hava kommit nämnvärt i bruk, ty den
återfinnes icke på räkningen, vilket den väl otvivelaktigt gjort
vid en officersmiddag, om den svenska nektarn vid
denna tid varit allmänt känd och uppskattad så som den
förtjänar. I stället för punsch serverades efter
middagen bål av arrack, mosel och champagne. Den
efterföljande sexan kostade 24 skilling. Under de följande åren
höllo sig, att döma av räkenskaper, som ännu finnas i
behåll, beställda festmiddagar och supéer vid ett mycket
moderat pris. Middagar till 2 riksdaler 24 skilling upp
till 4 riksdaler 24 skilling. Ytterst sällan betalades 6
riksdaler. Supéer 2 riksdaler och något däröver. Även vinet
ficks för gott köp, Margaux och Latour för 6 riksdaler,
champagne för 5—6 riksdaler, starka viner för 3
riksdaler helbuteljen. Åtgången på våtvaror tyckes också vid
Hasselbackens festmiddagar hava varit rätt betydlig.
Vid en diner t. ex., som i maj 1853 gavs av Andra
gardets officerare, intogos för 32 personer 54 buteljer vin
och efter middagen en bål av 20 buteljer arrack och 5
buteljer vin jämte nödigt socker och pomerans.

Under Vilhelm Davidsons sakkunniga och energiska
ledning utvecklade Hasselbacken sig till ett ställe, som
icke endast uppskattades av stockholmarna utan även
gjorde sig väl känt vida omkring, så att man ofta i
utlandet kunde få höra dem, som besökt Sverige och dess
huvudstad, såsom ett av sina angenämaste minnen prisa
middagarna på Hasselbacken. Det som för den genuine
stockholmaren kanske skänkte stället sitt största behag
var den prägel av en viss intimitet, som låg i luften. De
flesta middagsgästerna kände varandra, alla kände
åtminstone till varandra. De förtjusande unga fruarna
hade man träffat på vinterbalerna och deras män och
ungherrarna litet varstans ute i livet. En efterklang av
denna behagliga stämning fanns väl ännu kvar in på
1900-talet, men försvann dock mer och mer, allt efter
som Stockholm blev en storstad. Till och med våra
gamla uppassare från förr hava en känsla härav. Då
en av dessa åldrande ganymeder en gång på sista tiden
av oss tillfrågades om ett sällskap, som på verandan
intog en finare middag, ryckte han på axlarna och
svarade: "Känner icke! Nu mera är det mest gulasch."

Hasselbackens allmänna matsedel var i gamla tider
ganska enkel, men priserna också moderata. Som
exempel vilja vi välja en från mitten av 1870-talet:
<table o l>
<td>Oxsvanssoppa .......  <td c>kr.<td>0: 50<tab> <td>Kronärtskocka .......  <td c>kr. <td>1: —
<td>Grönbouillon .......    <td c>»<td>0: 50 <td>Kyckling ..........      <td c>»<td>1: —
<td>Färsk hummer ......     <td c>»<td>1: —  <td>Tjäder ...........       <td c>»<td>1: —
<td>Ostron ...........      <td c>»<td>1: 75 <td>Orre .............       <td c>»<td>1: —
<td>Gravlax ............    <td c>»<td>1: —  <td>Kalkon ...........       <td c>»<td>1: —
<td>Lax med holländsk sås . <td c>»<td>1: —  <td>Diverse efterrätter .... <td c>»<td>0: 50
<td>Gös med smör och ägg .     <td c>»<td>1: —  <td>Vindruvor .........   <td c>»<td>0: 50
<td>Rostbiff med port. lök ..  <td c>»<td>0: 75 <td>Melon ............    <td c>»<td>0: 50
<td>Oxhare med brynt kål ..    <td c>»<td>0: 75 <td>Blandad frukt ....... <td c>»<td>0: 75
<td>Kalvbringa m. turska bön . <td c>»<td>0: 75 <td>Persika ...........   <td c>»<td>1: —
<td>Hjortstek m. vinbärsgelé   <td c>»<td>0: 75 <td>Franskt päron ....... <td c>»<td>1: —
<td>Lammstek med morötter .    <td c>»<td>0: 75 <td>Engelsk ost ........  <td c>»<td>0: 50
<td>Kall skinka med blomkål    <td c>»<td>0: 75 <td>Roquefortost .......  <td c>»<td>0: 75
<td>Kroketter m. franska ärter <td c>»<td>0: 75 <td>Fromage de Brie ..... <td c>»<td>0: 75
<td>Höns med champignoner .    <td c>»<td>1: 75
</table>

Hasselbackens rykte som hela Nordens förnämsta
restaurant var väl egentligen grundat på de extra 
beställda middagar, som där serverades. Från första
början voro dessa av utsökt kvalitet och väl serverade.
Priset var dock på 60- och 70-talet i stort sett ej billigare än
senare. Hasselbackens glansperiod i kulinariskt
hänseende inträffade dessutom enligt vår uppfattning under
de dagar, då Gustaf Fränckel på ett elegant och
kontinentalt sätt vårdade dess gamla traditioner. Och
nuvarande stockholmare komma nog med vemod ihåg, att
man under denna tid kunde få en fin middag för
omkring 10 kronor.

Från 6—10 kronor var också i gamla dagar under
slutet av sextio- och in på åttiotalet vad man fick betala för
en festmiddag. Denna marginal hölls så strängt, att t.
ex. under 1875—1880 den endast överskreds av sex
kunder, som gingo upp till 20 kronor. Högre kom ingen.
Men dessa voro också i den ställning, att de kunde bestå
sig detta överdåd. De voro baron de Geer, greve von
Platen, baron Claes von Mecklenburg, baron C. A. Raab
och baron Oskar Dickson, som tilläto sig extravagera
var sin gång, och greve Tom Piper, som festade två
gånger, men så var också vår gamle skolkamrat Tom Piper
icke endast gourmet utan kanske Stockholms störste
gourmand.

Dåtida middagar skulle säkerligen hava varit allt för
kraftiga för nutida smak. En typiskt fin middag torde
väl hava varit den, som Vilhelm Davidson själv gav
1879 för överståthållaren baron Ugglas, Olof Wijk,
professor Malmsten, greve Arvid Posse, hovstallmästaren
Tornérhjelm, greve Beck-Friis, baron Jules Stjernblad
o. a., i allt 16 personer, spetsarna inom den förnäma och
politiska världen och, som Pelle Malmstens vackra
terminologi lydde, de finaste "matvrak" i Sverige. Den
gavs enligt följande menu:
<table o l>
<td>Huitres au naturel.                   <td>Poulet à la mayonnaise.
<td>Consommé printanier.                  <td>Gelinotte rôtie — Salade.
<td>Turbot, sauce piquante.               <td>Asperges.
<td>Rostbeaf Anglaise, légumes.           <td>Charlotte aux pommes.
<td>Saumon de Halmstad aux épinards.      <td>Fraises à la crème frappée.
<td>Jambon de York aux haricots nouveaux. <td>Compotes, Fromages.
<td>                                      <td>Desert.
</table>

För nutida smak torde denna matsedel förefalla mera
substantiell än utsökt. Den överträffades dock
härutinnan då och då. Vid Livregementets minnesfest i
december 1876 kom inuti en matsedel om 14 rätter efter
varandra: oxfilé med grönsaker, Yorkskinka kokt i
madeira, tryfferad kalkon, kallrätt på hjärpe med ostron
och franska kapuner med sallader. Vi tro knappast, att
nutidens förvekligade släkte arbetar sig igenom denna
lista utan att anlita det klassiska Roms hjälpmedel för
intagande av förnyat överflöd av bordets håvor.

Under Vilhelm Davidsons tid utnyttjades den av
Pierre Bichard uppförda, ursprungliga
värdshusbyggnaden, som ännu kvarstår i orubbat skick bakom den
skröpliga Bellmanseken, för Hasselbackens
schweizerirörelse. Dock endast bottenvåningen. En trappa upp
bodde sommartid grosshandlare Schwan, en av
Stockholms mest kända personligheter. Han var talman i
borgareståndet, bankofullmäktiges förste
deputerade, storkommendör av Vasaorden o. s. v. Men
icke hans framskjutna ställning eller hans
framstående personliga egenskaper gjorde honom till
en av huvudstadens mest omtalade män. Detta
härledde sig därav, att han ansågs vara och
sannolikt också var dess varmaste beundrare av det täcka
könet. Härom var han själv medveten. Då en gång
förste mannen på kontoret, Jerker Eriksson, blamerat
sig genom att uppträda allt för offentligt med en känd
demi-monde och inkallades till chefen för att få en
skrapa, men gjorde några invändningar med
hänsyftning på herr grosshandlarens egna vanor, fick han helt
godmodigt till svar: "Herre! tala inte om mig. Mitt
rykte är redan stadgat." Och detta var nog sant. Vi
minnas vilket uppseende han väckte, då han en gång
satt ensam vid en festföreställning på operan i en loge
på första raden med tre utomordentligt vackra och
ytterst eleganta parisiskor, som rest upp till Stockholm
för att hälsa på sin gamle vän och förljuva hans
tillvaro. Och efter teaterns slut gick betjänten först med
lanternan och grosshandlaren efter med en flicka under
vardera armen och en som eftertrupp samt nickade
vänligt och försmädligt åt Stockholms ungherrar, som i täta
skaror samlat sig i teaterförstugan.

En afton då Schwan varit på besök hos en vacker
flicka, Fina Ål, som bodde vid Lilla Vattugatan, vände
han sig vid nedgående om i trappan och kastade en
slängkyss åt den sköna, som lyste honom från översta steget.
Härvid snavade han kull och slog sig så, att han spräckte
huvudskålen och aldrig vidare kom till medvetande. De
pietistiska gamla damerna sade, att det var Guds straff,
som tog bort honom just på detta sätt, de frivola
ungherrarna, att han var avundsvärd, som lämnat det jordiska
i en stund, då han såg det skönaste han visste, ett
vackert smalben.

När man från Hasselbacken kommer in på den
egentliga Djurgårdsslätten, träffade man först på Pohlsro,
uppfört 1833, och på vår tid innehaft av
hovkällaremästaren Selenius, far till en av våra skolkamrater och även
ägare av den för länge sedan stängda källaren Äpplet
i hörnet av Riddaregatan och Nybrogatan. Det kom
snart under Cadiers ledning och lämnades av honom åt
Karl XV:s köksmästare Vasseur, som förändrade
ställets namn till Alhambra. Byggnaden låg förr ungefär
halvvägs mellan sin nuvarande plats och vägen, men
flyttades, då det blev Alhamra, som det stod på rullar
upp i linje med cirkus och Novilla. Att göra detta
ansågs då för tiden som en så märklig byggmästarebragd,
att hela Stockholm skulle ut och se det underliga huset,
som promenerade sin väg.

Längre bort låg Novilla, som uppfördes 1832 av
hovjägaren Carlstedt och sedan innehades av Zanoni och
Grischotti samt från 1850 av konditor Eckert, som skötte
det i 25 år. Stället besöktes på f. m. mycket av
stockholmare, som efter promenader på Djurgården gingo
dit för att taga ett glas vin eller dricka en kopp
chokolad. Vi kunna från de besök vi gjorde där med vår mor
egentligen ej minnas annat, än att man fick sina kläder
nedsmutsade av de tallösa kanariefåglar, som Eckert
höll där fritt flygande bland de dammiga små lagerträd,
som i trälådor stodo utställda överallt i lokalen.

Novilla blev år 1860 en tid mycket omtalat, enär det
var där den träta började som ledde till det stora
Djurgårdsslagsmålet. Det var nästan, som om aldrig någon
enkel batalj förut utkämpats i Djurgårdens fridfulla
lunder, så bestämt kallades i flera år denna och endast
denna sammandrabbning för "slagsmålet". Den stora
händelsen inträffade söndagen den 13 maj på kvällen,
då underlöjtnanten vid Svea Livgarde, baron Axel von
Mecklenburg, invecklades i en träta med en
sidenkramhandlare Wibell och sällskap. Wibell var en ökänd
bråkmakare och slagskämpe, varför det ej heller för någon,
som kände den urbane och angenäme gentlemannen Axel
von Mecklenburg, kan vara tvivel underkastat, var felet
från början låg. Inom kort var Mecklenburg omgiven
av en stojande och skränande samling, bland vilka
sedermera såsom målsägare uppträdde en bokhållare, en
sjökapten, en skomakaregesäll, ett par sjömän, med flera.
Då han i en förbifarande omnibus fick se några
kamrater, bland vilka befann sig hans broder, ropade han på
denne. Även de andra medföljde, och snart var ett
bättre slagsmål i full gång. Axel von Mecklenburgs
antagonister blevo grundligt genompryglade, och särskilt
sidenkramhandlare Wibell blev illa åtgången. Segrarna,
löjtnanterna vid Andra Livgardet John Levin, Frithiof
Bibau och Claes v. Mecklenburg samt vid Svea Artilleri
Axel Mazer blevo jämte Axel von Mecklenburg
inkallade till polisförhör. Efter utredning av målet
överlämnades detta till Roslags häradsrätt, som den 13 november
dömde herrar officerare att för misshandel, särskilt av
Wibell, böta, Levin 39 kronor och 30 öre, Claes von
Mecklenburg 27 kronor och 75 öre samt Bibau och Axel von
Mecklenburg, som tyckes hava varit alldeles jämnstarka,
21 kronor och 50 öre vardera. Dessutom fingo de
gemensamt repa om sveda och värk åt Wibell och övriga
målsägande. Allmänna meningen var nog, att herr
Wibell fått ungefär vad han behövde. Den ende av de
rättsförda, som hade något obehag av målet, var Mazer.
Han blev nämligen fullständigt frikänd, enär han icke
av rätten ansågs hava deltagit i slagsmålet. Man
skämtade allmänt med honom och frågade, om han ej kände
sig kamratlik mot Axel von Mecklenburg, då han ej
hjälpt honom, eller om han som artillerist ansåg sig ej
kunna kämpa annat än på kanonhåll och därför
avlägsnat sig för att söka lämplig position för sina vapen.

Till höger om vägen, litet längre bort vid Rosenvik,
låg Franska värdshuset, omtalat av den gamle
bibliotekarien Gjörwell för sina goda abborrar. Gubben nämner
ej det, som i våra yngre dagar magnetiskt drog det unga
Stockholm dit ut. Det var känt och med rätta känt för
de utomordentligt vackra flickor, som gåvo gästerna
härligt vin, utmärkt mat och skälmska blickar. I den stora
salen en trappa upp gick dansen ofta långt in på natten.
Nu är den glada tiden ändad och den muntra dansen slut.
Men teaterchefen Hedberg med fru har där slagit upp
sitt hem, och då hava vi gamla kunder från forna dagar
ju alltid det glada medvetandet, att skönhet och behag
ej flytt från Franska värdshuset, utan fortfarande äro
bofasta i den gamla gården.

<tab>

En stockholmare från förr gick sällan utom Slättens
råmärken. Vi vilja dock ej övergiva Djurgårdens gamla
värdshus utan en éloge åt Djurgårdsbrunn, som ännu
behåller sin karaktär från forna dagar.

När stockholmarna hava sökt förströelse i Guds fria
natur, har sedan ålder Djurgården varit deras käraste
tillflyktsort. De begiva sig dit ut i stora skaror den 1
maj, Midsommardagen och Bellmansdagen. I vår
ungdom var av dessa festdagar utan tvivel 1 maj den
förnämligaste. Den stod i anseende så högt, att då vår
fader, såsom lärare i matematisk geografi vid Marieberg,
frågade den gamle 'Stava' Vegesack, vilken av kyrkans
högtidsdagar, som infaller på sommaren, denne, i
stället för Johannes Döparens dag, med stor tvärsäkerhet
angav 1 maj. Vårens ankomst firades i vår ungdom
med pomp och ståt, varvid konungafamiljen alltid var
medagerande. Fönstren vid Storgatan, den tidens enda
trafikled till Djurgården, voro 1 maj lika högt
uppskattade som fönstren i Storkyrkobrinken och vid
Riddarhustorget vid en kunglig begravning. Högtidsklädda
damer sutto i dem, hela gatan efter, och väntade på den
kungliga kortegen av fyr- och sexspända vagnar, vari
de kungliga fruntimren i vita vårtoaletter foro ut till
lustparken. Med hingstridare och löpare med
alnslånga, uppåtstående plymer tog sig tåget onekligen
ståtligt ut. Och så kom i spetsen för en glänsande stab
Kung Karl ridande i sin granna uniform, vänligt
hälsande åt alla håll, mottagen med jubel och hurrarop. På
Djurgården uppträdde utom den kungliga kavalkaden
Upplands dragoners och hästgardets officerskårer i 
parad, sprängande fram i galopp. Överallt skreks och
hurrades. Visserligen följde många i de lysande skarorna
mera jämnviktens, eller rättare sagt den bristande
jämnviktens lagar, än sin egen viljas, och ridkonsten
var för tillfället ej tillräcklig att utan fara för nacken
taga hinder, men denna lilla brist ansågs väl med rätta
såsom en följd av den föregående 1 maj-middagen och
åsågs därför med förståelse och gillande av det
levnadsglada Stockholm. Efter några turer Djurgården runt
foro de kungliga åter till slottet, och Stockholm återgick
till sitt privata 1-majfirande, till Kasperteatern och
positiverna på Djurgårdsslätten eller till pokulerande
och dans i den i vårens spädaste grönska stående
parken. Och den som hade något så när gott om mynt i
fickan försvann in på Hasselbacken eller något annat
av de värdshus och schweizerier, som omgåvo
Djurgårdsslätten.

Från gammalt fanns i Stockholm tvenne
hälsobrunnar, som egentligen torde böras räknas till stadens
förlustelselokaler, Surbrunn och Sabbatsberg. Surbrunn låg
vid Stora Surbrunnsgatans södra sida i en stor park, som
sträckte sig från Luntmakaregatan till Lilla
Surbrunnsgatan — nu en del av Tulegatan. Den nedlades som
hälsokälla på grund av källådrornas utsinande redan i
mitten av 1700-talet, men brunnsbalerna fortsatte under
detta namn, ett bevis på huru gamla sedvänjor kunna
hänga i, oaktat deras ursprung kanske är så gott som
okänt. Men publiken på dessa baler försämrades allt
mer och mer. De avhöllos dels på det snett emot belägna
värdshuset Klas på hörnet, dels i den gamla salongen
vid Surbrunn. För 100 år sedan och längre tillbaka
voro de ett omtyckt nöje för den förnäma världen,
något längre fram var deras publik enklare, men ännu
fullt anständig, men slutligen blevo dessa fortfarande
s. k. brunnsbaler fullständigt urartade. En av deras
trägnare kunder på 1860-talet var den gamle skämtaren
Kalle Scharp, som gick dit, ej för att dansa, utan för att
ställa till slagsmål, i vilka han visserligen ej deltog, men
av vilka han njöt ogement, när de väl kommit i gång.
Någon gång förmådde han sina vänner och bekanta att
gå med och åskåda spektaklet, och det var verkligen
lustigt att se, huru balgästerna vid hans ankomst lyste
upp av belåtenhet, övertygade att de först skulle bjudas
på punsch och sedan få vara med om ett bättre
slagsmål. Detta skötte de fullkomligt själva och läto Kalle
Scharp, som de väl kände, och hans sällskap
fullkomligt fredade åse gladiatorspelet. Nu äro brunnsbalerna
vid Surbrunn för längesedan slut.

<img>Sabbatsberg.

Hilding Nyman del.</img>

Sabbatsbergs brunnsinrättning var däremot alltid
fullt anständig. Den kvarlevde som hälsokälla ännu på
1850-talet. Hälsovården var väl dock mera en bisak.
Man kom dit tidigt på morgonen, promenerade i parken,
lyssnade till musiken och tog möjligen då och då ett
glas vatten. Ännu i dag befinna sig parken och
brunnspaviljongen i orubbat skick, sammanslagna med
Sabbatsbergs ålderdomshem. Den välvillige Cerberus, som
bevakar inträdet, släpper gärna in dem, som vilja i
minnet återkalla det Stockholm som gått.

Bland brunnsgästerna på Sabbatsberg syntes på sin
tid hava varit Karl Mikael Bellman. Den tidiga
morgontimman tyckes fallit honom i smaken, men icke
vattendrickandet:
<table o>
<td  >Glaset med vatten <td><tab><td><tab> <td>Syskonen böra
<td 3>Ger fägring snart godnatt            <td>Vid morgonrodnans rand
<td 3>Och under hatten                     <td>Glättigt sig snöra
<td 3>Gör ögats eld så matt.               <td>Med tumlare i hand
<td 3>Och gunga här                        <td>Och tänka så:
<td 3>Och promenera där,                   <td>Tänk om vi kunde få
<td 3>Sådant är                            <td>En eller två 
<td 3>Att sönderbryta Bacchi tratt.        <td>Buteljer Malaga ibland
<td><tab>
<td 2><td 2>Vi skulle så tysta
<td 2><td 2>I våra hushåll gå,
<td 2><td 2>Virvla och nysta
<td 2><td 2>Och sätta grytan på,
<td 2><td 2>Mot klockan ett
<td 2><td 2>Ha steken på spett
<td 2><td 2>Och berett
<td 2><td 2>En lustig måltid för oss då.
</table>

En särställning intog Norra Tivoli, beläget vid
Norrtullsgatan. Det var den brunnsinrättning, som vi
besökte på 50-talet, men naturligtvis icke för att sköta
hälsan, utan uteslutande för våra nöjen. På Tivoli
fanns nämligen, som namnet antyder, tillfälle till
mycket trevligare sysselsättningar än den om morgnarna
pågående brunnsdrickningen.


Något Tivoli fanns förut ej i Stockholm.
Kammarskrivaren Claesson och hovkirurgen Stångberg bildade
ett bolag för ett dylikt, som öppnades 1848. Där fanns
dans-, musik- och schweizeripaviljonger, friluftsteater,
skjutbana, hjul-, båt- och vanliga gungor samt karusell
m. m. Man fick höra och dansa efter Schnötzingers och
Wellers orkestrar samt militärmusik. Där uppträdde
trollkonstnärerna le Tort och "professor" Bils,
akrobater och jonglörer. Utom baler arrangerades barn- och
blomsterfester, och för syns skull gavs tillfälle till
brunnsdrickning. Allt var trevligt för de vuxna och ett
himmelrike för barn. Men då 1852 ett närmare beläget
Tivoli öppnades på Djurgården, troppade den
otacksamma publiken av, och de båda kompanjonerna fingo
göra konkurs. Ett nytt bolag höll affärerna uppe till
början av 1856, då tomt och fastighet försåldes och vi
norrmalmspojkar förlorade vårt kära Tivoli.

Vi fingo naturligtvis först som uppvuxna deltaga i
det glada livet på Stockholms källare och utvärdshus.
Som pojkar voro vi hänvisade till stillsammare nöjen.
Sommartid var ett av de vanligaste att göra utflykter
i det gröna till stadens omgivningar. Då tågade
familjen, åtföljd av farbror Mortimer Agardh, när han var
i staden, och en jungfru, som knogade på en stor
matsäckskorg, ut i stadens omgivningar. Var korgen
tung, grep någon av de två professorerna då och då in
och hjälpte flickan att bära. Det vore roligt att se de
mötandes miner nu för tiden, om de fingo se en förste
deputerad i riksbanken, således fullt ut en bankchefs
vederlike, knoga på en matkorg på stadens gator. Den
tiden kastade ej någon ens en blick åt oss. När vi
kommo ut i Solnaskogen eller Hagaparken, tillbringade vi
där ofta hela dagen med växlande förströelser, vi
pojkar dock huvudsakligen med att äta i olika omgångar.
När matförrådet var länsat, tågade man mätt och glad 
hem på kvällen. Stundom gjordes längre utflykter till
Fittja, Nackanäs, till Ulriksdal och andra ställen, men
alltid var matsäcken med. Värdshusen i grannskapet
fingo aldrig äran av vår visit. Deras enda förtjänst
blev på några flaskor öl och sockerdricka.

Dessa utflykter voro nästan de enda nöjen, som
bestodos om sommaren. Men tiden blev dock icke lång.
Vi lekte i backen på eftermiddagarna, och
förmiddagarna tillbringades i Gjörkes eller Åboms simskola vid
Riddarholmen. Med abonnerad biljett för hela sommaren
vistades vi där i timtal ibland i vattnet, ibland på bron
och stekte oss i solen eller lekte och gjorde odygd med
andra pojkar.

Vår väg till simskolorna förde oss över den vackra
gamla Riddarholmsbron, vilken fick skatta åt
förgängelsen, när sammanbindningsbanan byggdes. Man
säger att stenarna tillvaratagits samt att det finnes
anledning hoppas att se det monumentala byggnadsverket
återuppfört å annat ställe. Måtte hoppet en gång bli
verklighet.

Någon gång voro vi bjudna ut till landet till
kamrater, som bodde där för sommaren. Man måste beklaga
de familjer, till vilka vi kommo med vår friska aptit och
vår ohejdade livslust, som tog sig utlopp i för vårt
värdfolk mer eller mindre obehagliga upptåg och
tjuvpojkstreck.

Ehuru Observatoriebacken var ett nog så bra
sommarnöje, försökte föräldrarna dock några år att låta oss
komma mera ut åt landet. Första gången, 1853, bodde vi
riktigt förnämt i Ulriksdals slotts norra flygel. Slottet
hade förut använts som ett slags invalidhotell för f. d.
officerare, underofficerare och manskap vid armén och
flottan. Nu var det utrymt av sina pensionärer och
stod under reparation, enär kronprins Karl ämnade
ditflytta. Vi hade det nog bra, med den stora parken som
lekplats och Edsviken för våra bad. Sämre var det
ställt för far. Han fick dagligen gå till riksbanken från
Ulriksdal och åter, således ungefär en och en halv mil.
Och han vågade icke stanna i staden någon natt. Då
skulle mor hava ängslats ihjäl, ty koleran gick detta år
ganska våldsamt i Stockholm. Oss berörde farsoten
oangenämt endast därför, att vi till följd av dåtidens
uppfattning om sjukdomens väsende voro absolut
förbjudna att njuta av den frukt, varav träden på
höstsidan dignade i den vidsträckta trädgården. Till någon
tröst lände det oss dock, att vi före kolerans
uppträdande ätit vårt lystmäte av karten.

<img>Riddarholmsbron.

Hilding Nyman del.</img>

Sommarens långa promenader gjorde att vår far
året därpå, 1854, ville att vi skulle bosätta oss på
närmare håll. Vi kommo då till Stenbrottet vid Karlberg,
som nog snart uppslukas av den växande storstaden,
men som hittills ännu kvarstår fullkomligt sig likt som
då vi bodde där för 66 år sedan. Från de stora
slottsgemaken på Ulriksdal kommo vi nu under små
förhållanden. Vi hade till vårt förfogande endast ett rum och
kök. Men vi hade lika trevligt för det. Ägaren, gamle
Ambrosiani, var en ytterst välvillig och snäll man, lika
trevlig som då vi några årtionden efteråt återsågo
honom på Operakällaren, där han var en ganska flitig
kund. Han räknade ej så noga med om vi skattade
bärbuskarna i hans trädgård och under våra lekar bröto
ned en och annan gren i hans träd. Och vad behöva
7—8 års pojkar mera för att känna trevnad och behag.
Det dröjde sedan nära tio år, innan vi kommo på
sommarnöje. Det var 1863 på Hummersberg mitt emot
Karlberg. Stället står kvar ännu, som det tyckes
oförändrat, och ser lika tråkigt ut, som det var den sommar
vi voro där.

<tab>

I Stockholm bestods också en del gratisnöjen, av
vilka det mest omtyckta torde hava varit riksdagarnas
in- och utblåsning. Ceremonien var under de gamla
ståndsriksdagarnas tid i vårt tycke mycket ståtlig, och
att närvara därvid försummades om möjligt icke. I
teten red Livgardets till häst musikkår med pukslagaren
sist. Hans häst leddes av två med trekantiga hattar
och stora kragstövlar försedda stallknektar. Själv hade
han fullt göra att med virvlar inleda rikshäroldens
uppläsande av Kungl. Maj:ts nådiga kungörelse. Efter
musiken kommo två beridna härolder, iförda blåa kåpor
med gyllene kronor och guldfransar, häroldsstaven i
handen, stora krås om halsen samt hattar med guldgaloner
och vita plymer på huvudet. De voro tjänstemän i
konungens kansli och sällan ridkunniga, varför små
malörer lätt inträffade. Sedan kom rikshärolden, även
han till häst, men ändå präktigare utstyrd med kåpa av
purpursammet. Staven och hästens schabrak voro
beklädda med samma tyg. Den alltid vita hästen leddes av
två stallknektar i stor gala. Den gamle kammarherre
Westerstrand var den siste rikshärolden. Han tog sig
ståtlig ut med ansiktet inramat i vita polisonger och hyn
tävlande i färg med sammetsschabraket. Hans
fryntliga utseende och tydliga motvilja för hästdresssyr
överensstämde dock ej riktigt med den högviktiga
förrättningen. Efter rikshärolden red en avdelning av
Livgardet till häst, anförd av en officer.

På öppna platser marscherade paraden upp på linje,
och rikshärolden läste upp den kungliga kungörelsen,
varefter marschen fortsattes till nästa plats, åtföljd av
stora skaror pojkar, som ej tröttnade på det praktfulla
skådespelet.

Ett annat gratisnöje skaffade oss en antagligen
mycket gammal plägsed, brudvisningen. Det var nog
icke alltid frivilligt, som den unga bruden strax före
bröllopsceremonien åtlydde de rop av "bruden ut", som
hördes från gatan. Men det var ej rådligt att icke
följa den framställda begäran. Då började allehanda
skrän och oväsen, urartande till rena excesser. Massan
ansåg helt enkelt, att det var en dem sedan
gammalt tillkommande rättighet att få se bruden.
Eskorterad av tvenne marskalkar, som buro brinnande
kandelabrar, trädde hon ut i full stass till ett fönster i
familjens största rum åt gatan, eller ännu hellre utanför
porten på trappan eller på en balkong. Här fick hon stå
dödstrött ända till en timme och underkasta sig
granskning; ibland fick hon applåder, men ofta kritiserades
hon högt av den ej alltför finkänsliga publiken.
Familjens högre eller lägre ställning var likgiltig,
överallt måste bruden ut. Enda sättet att undgå obehaget
var att ej på förhand kungöra bröllopet, utan gifta sig
nästan i smyg.

Bland besynnerliga seder, som levde kvar i vår
ungdom, var väl den vidrigaste den offentliga utställningen
av lik. Väl lever ännu i våra dagar bruket kvar att
avlidna kungliga personer utställas på "lit de parade", men
dels kan detta hava vissa legala skäl, dels sker det ju
alltid under utvecklande av mycken allvarlig ståt och
prakt, dels och fram för allt äger ej allmänheten rätt
att komma den döde i opassande närhet. Helt
annorlunda var det förevisande av lik, som var brukligt då vi
voro barn. Lokalen var någon gång prydd med
blommor eller på något annat sätt. Detta hörde dock till
undantagen. Allmänheten hade fritt tillträde och fick
beskåda liket huru nära som helst. Tonen bland åskådarna
var ofta mycket rå och vördnaden för dödens majestät
ringa. Människorna trängdes i sorgehuset och tilläto
sig opassande skämt över den döde och anmärkningar
över anordningarna. Ofta kom det till och med till så
råa uppträden, att polis måste ingripa.

En gång gingo vi på väg från skolan förbi ett på
Holländaregatan ännu kvarstående lusthus och sågo
däromkring en stojande folkmassa. Nyfikna efter pojkars
vana trängde vi oss in i lusthuset och kommo
alldeles oförberett inför en man i en öppen likkista.
Intrycket blev den ene av oss så hemskt, att han sedan dess
aldrig frivilligt ser en död. Den andre har ju genom
sitt yrke förts att så många gånger se kvarlevorna av
det, som en gång var en människa, att den syn han såg
för mer än 60 år sedan numera ej lämnat något
uppskakande minne kvar.

</chapter>
<chapter name="KADETTIDEN. GRADPASSERING">

<h1>KADETTIDEN.</h1>
<h1>GRADPASSERING</h1>

<img>Chapman.</img>

I de flesta pojkars sinne har väl någon gång rört
sig längtan efter havets stora, oändliga vidder,
föreställningar om det friska sjömanslivet och åtrå efter
resor till avlägsna, underbara länder. Så var
åtminstone förhållandet med mig, och länge hade min håg stått
till sjön, då slutligen en tillfällighet kom att under en
tid föra mig in på sjömannens bana. En av mina
kamrater i principskolan vid akademien omtalade, att han
skulle under sommaren 1859 ut med korvetten Chapman,
och med sin livliga skildring av allt det underbara, som
han då enligt sin övertygelse skulle komma att uppleva,
uppeggade han till den grad min fantasi, att jag genast
vid hemkomsten bad min fader om tillstånd att få
medfölja expeditionen. Till min glädje bifölls min begäran
utan vidare.

Visserligen fingo vi ej uppleva så underbara
äventyr, som vi tänkt oss, men resan och tjänsten ombord var
dock så omväxlande, så härdande för kropp och sinne,
att den blev ett av mina bästa ungdomsminnen.

Vi voro åtta extrakadetter. Under några veckor
pågick i Karlskrona fartygets utrustning, i vilket
ansträngande arbete vi efter våra späda krafter ivrigt
deltogo. Trettonåringens armar värkte nog, när man slutat
dagens möda, men detta hindrade oss dock ej att varje
kväll dansa med de unga Karlskrona-flickorna.
Naturligtvis funno vi dem förtjusande, och att våra små
ansatser som kurtisörer upptogos med förståelse tror jag
mig kunna sluta därav, att då jag efter fyrtioårig
skilsmässa träffade en av dessa mina ungdomsflammor i
Härnösand, utbrast hon på oförfalskad, trevlig
Karlskrona-dialekt till den korpulente översten: "Men
minsann ä' de' inte den lille, söte Nisse".

Så lade korvetten ut på redden, och efter några
dagar lättade vi och gingo till sjöss. I det friska,
omväxlande livet på det gamla, ståtliga örlogsfartyget låg en fläkt
av poesi. Redan det oberäkneligt nyckfulla i vind och
väder hade sitt behag. Och huru älskade man ej sin
vackra skuta, när hon red ut en storm med bottenrevade
segel, eller när hon vid svag vind majestätiskt skred
sin bana fram med alla klutar tillsatta.

Befälet behandlade oss med allvar men dock med stor
välvilja. Vårt egentliga umgänge ombord hade vi
naturligtvis för om stormasten bland besättningen, som
underhöll oss med roande och uppbyggliga, mer eller
mindre sannfärdiga berättelser om upplevelser på sjön
och i hamnstäderna. Bland gastarna fäste jag mig
särskilt vid och blev synnerligen god vän med en jungman
Sköld, en munter fyr, full av de vidunderligaste
skepparehistorier. Jag fick skäl att med tacksamhet för all
tid fästa mig vid Sköld, ty han räddade en gång mitt
liv. Vi lågo i svår storm ute på bramrån för att reva,
då jag släppte mitt tag om seglet och ofelbart gått över
bord eller krossats mot däcket, om icke Sköld med ena
armen om rån med den fria handen fattat min handlove
och hållit mig svävande mellan himmel och hav, till dess
fartygets slingringar möjliggjorde för mig att klänga
mig fast vid bramvanten. Jag glömmer ju aldrig min
raske ungdomskamrat, men även han kom gott ihåg mig,
ty när min yngste son, nu kommendörkapten vid flottan,
gjorde sin första sjöexpedition som kadett, träffade han
tillsammans med den nu till välbeställd flaggskeppare
befordrade Sköld, som talade om våra gemensamma
minnen och ånyo drog de gamla skepparehistorierna,
möjligen i översedd och förbättrad upplaga.

Allt var bra ombord utom maten. Att alla dagar
morgon och kväll få korngrynsgröt utan mjölk och sex
dagar i veckan till middagen ärter och salt fläsk och på
den sjunde ettersalt, ofta skämt kött och sluring samt
till varje mål knallar, stora, stenhårda, svarta
rågskorpor, var motbjudande t. o. m. för den friskaste
pojkmage.

Under expeditionens första två månader seglade vi i
Nordsjön och besökte Trondhjem, Bergen, Bremerhafen,
Hamburg o. a. hamnstäder, överallt mottagna med stor
vänlighet och gästfrihet, isynnerhet av de svenska
konsulerna. Efter ett besök i de dimmiga Shetlandsöarnas
huvudstad Scalloway, en liten håla med 500 invånare,
gingo vi till Kristiania, Göteborg och Malmö och därpå
in i Östersjön för att vid Fårösund förena oss med en
eskader av 10 örlogsmän med Chapman som
chefsfartyg. Här kom prins Oskar ombord och stannade som
eskaderchef ett par veckor, under vilka vi hela tiden
lågo till sjöss. Sedan eskadern upplösts i Karlskrona,
började fartygets avrustning. Vi uppsökte åter våra
flammor, dansade om kvällarna och förde samma glada
liv som under våren.

Slutligen slog uppbrottstimmen, och de små
sjökadetterna återvände till sina hem och till höstarbetet i
skolan.

Två år senare skulle jag som kadett åter ombord på
Chapman. Men flottan hade börjat undergå en
förändring, som gjorde att många, som ämnat välja
sjömannens yrke, ändrade håg. Ångan hade revolutionerat
allt. Monitorer, kanonbåtar och andra fula,
maskinoljeluktande båtar samt tjänsten vid det nyinrättade
kustartilleriet tilltalade ej den, som en gång haft nöjet
och lyckan att leva ombord på våra vackra segelfartyg.
Poesien i sjömanslivet fördrevs av den nyttiga och
nödvändiga prosan och tog vid sin flykt med sig många,
som tänkt ägna sitt liv åt sjömansyrket. Jag var en av
dem.

Med min fars gillande beslöt jag mig likväl för att
fortfarande ägna mig åt den militära banan och övergick
på hösten till Lycei kadettavdelnmg, vars uppgift var
att bereda sina lärjungar för inträdesexamen till
krigsakademien vid Karlberg.

I april 1860 undergick jag med 10 kamrater
föreskriven prövning för den kommission av vederbörande
lärare under presidium av krigsakademiens guvernör,
inför vilken vi skulle examineras. Alla godkändes.

I väntan på hos Karlbergs skräddare beställda nya
uniformer ifördes vi härpå reservuniformer av gamla,
kasserade persedlar, lappade och smutsiga, utslitna
plagg, somliga för små, andra för stora för dem, som
buro dem. I denna löjeväckande dräkt gjorde vi vårt
inträde i den nya kamratkretsen, sedan var och en fått
sig anvisat ett nummer för den tid han skulle vistas vid
krigsskolan. Namn förekom sedan aldrig.

<img>Reserv-, vardags- och helgdagsdräkt.

Hilding Nyman del.</img>

Livet vid Karlberg behärskades under dessa tider
av en hårdhänt och rå pennalism, som av de äldre
kadetterna utövades mot de yngre. Utan barmhärtighet
började den genast mot de trettonåriga barn, som
kommit inom dess räckhåll.

Vi anvisades platser i nedre avdelningens första
klass vid bord, s. k. rader, med plats för 10 elever. I
rummet funnos 10 dylika rader. Vi fingo femte raden
längst ned vid dörren.


Femte raden var ett slags strykklass. Men till denna
kom man icke för dåligt uppförande, utan endast
därför att man var ung, att man var de lägsta bland
<sp>rukorna</sp>, som barnen bland kadetterna föraktfullt
benämndes. Och det stryk, som frikostigt utdelades här,
kom icke från förmän och lärare, utan från kamrater,
och gavs oftast utan ringaste anledning eller förskyllan.

När vi tagit plats, samlades äldre kadetter för att
taga nykomlingarna i betraktande och på föga
grannlaga sätt göra sina anmärkningr över utseende och
klädsel. Man fick redogöra för hemvist, släktförhållanden
m. m. När en av oss på fråga, varifrån han kom, i all
enfald med bred smålandsdialekt svarade: "hämifrån",
ansågs detta svar näsvist och renderade honom en
ljungande örfil.

Rukans åliggande var, utom att ta emot stryk, att
passa upp de äldre, borsta kläder och skodon, springa
ärenden m. m. Lycklig den, som fick en något så när
hygglig husbonde, ty då ingen behövde tjäna två herrar,
blev han möjligen befriad från en del obehag och många
hugg och slag.

<sp>Nummerlistan</sp> på samtliga befäl och
kadetter var den första bok, som sattes i handen på
nybörjaren. Inom en vecka skulle han i denna förhöras
av en officer. Denna rimliga fordran fylldes lätt, men
värre var tilläggsexamen, som sedan ålåg rukan inför en
av ordningsmännen, de s. k. primarierna. Kursen vid
denna innefattade åtskilligt, såsom namnen på
matsalspigorna, de s. k. "uvarna", guvernörens kusk,
trumslagaren, baderskan, skomakare, gasverksdrängar,
bataljonshunden, vagns- och ridhästar, familjernas fruar,
döttrar och pigor o. s. v. i oändlighet efter examinatorns
fria skön. Olycklig den, som ej uppfyllde den omöjliga
fordran att icke staka sig och vara ferm i svaren. Då
vankades stryk och mycket stryk. Kursen omfattade i
övrigt åtskilliga andra ämnen, mest av obscen art, som
visserligen ökade våra kunskaper, dock med mera än
tvivelaktig nytta för 13—14-åringar.

Efter dessa preliminärexamina började de allvarliga
studierna. Kursen på Karlberg avslutades med flit och
och ordentlighet lätt på 4 år, men många stannade där
åtskilliga år längre.

<img>Matsal.

Hilding Nyman del.</img>

Vid flyttning till andra och tredje klassen genomgick
man en reception. Till den andra erhöll man särskilt
utfärdat inbjudningskort till tesupé, varvid recipienten
placerades under ett stort lektionsbord och övergöts
med vatten. I tredje klassen hissades man upp på ett
skåp, varifrån man hade att hålla ett inträdestal.

Våra måltider intogos gemensamt, och i matsalarna
hade varje korpralskap sitt bord. Naturligtvis fick
rukan vid fördelningen av maten nöja sig med de sämsta
bitarna, men en och annan korpral hade dock den
rättskänslan, att han tillsåg att rättvisa något så när
iakttogs. Oaktat en officer alltid fanns närvarande,
förekom en del okynne, dock av ganska oskyldig art, såsom
t. ex. att smörrulladerna, då de befunnos härskna, lades

<img>Logement.

Hilding Nyman del.</img>

på en serviett och genom ett kraftigt ryck i dess båda
ändar förpassades upp i taket, där de fastnade och
intorkade, så att taken slutligen sågo ut, som om de varit
konstrikt marmorerade. Var den dåliga maten mera än
vanligt usel, utgick order om länsätning. Härvid fick
rukan utföra det mesta arbetet. När man ätit läns,
måste entreprenören, den s. k. "juden" anskaffa mera
mat. Stundom vanns härvid avsikten och smakligare
anrättning serverades, men oftast blev sista villan värre
än den första, då den fyllda magen måste proppas med
ännu en uppsättning av samma mindervärdiga föda.

Sovrummen, logementen, intogo östra slottsflygeln.
De voro av halva flygelns längd, men mycket smala.
Efter långväggen stodo sängar för två korpralskap
uppradade och mellan dem små lådor avsedda för
småpersedlar. Efter fönsterväggen gick ett större tvättbord
med små tvättskålar av tenn, rymmande omkring en
tredjedels liter.

<img>Turnering.

Hilding Nyman del.</img>

Den enda tid äldre och yngre kadetter sammanfördes
var under måltiderna och i logementen mellan
kvällsvard och tapto. Denna stund var för rukan en lidandets
timma. Man underhöll sig med hårdhänta lekar såsom
fippsas, spänna kyrka o. d. Namnet lek var ganska
oegentligt, ty de unga fingo endast taga mot, de varken
fingo eller kunde ge igen, men måste ändå deltaga i den
s. k. leken. Löjliga eller svaga sidor utnyttjades även
till de äldres förnöjelse och offrens förödmjukande.
Lyckliga prisade sig de, som voro anställda som
hejdukar hos äldre kamrater, ty de kunde utnyttja
aftonstunderna till klädes- och skoborstning, vilka av lätt
förstådda skäl utdrogos så att de nätt och jämnt avslutats,
när dagofficeren kom och förrättade aftonvisitationen.

När man krupit till kojs, skulle ungdomen berätta
historier. Voro dessa ej roande nog, hissades recitatören
upp på en gevärsbarack, där han fick sitta i bara
skjortan, till dess han åstadkommit något bättre, och under
väntetiden stänktes stackarn full med vatten ur den på
väggen hängande vattencisternen.

Ett vanligt nöje för de äldre var att bädda under
lakanet åt ungdomen med klädesborstar, vattenskålar,
levande igelkottar m. m. samt att, som det hette,
"turnera" rukans säng, sedan han insomnat. Då sängen
härvid restes upp mot väggen, var det bäst att ligga stilla
och, sedan den kommit i vertikal ställning, ögonblickligen
genom en kraftig stöt med händerna få den att åter
ramla ned, då man kunde få den förnöjelsen att den
nedstörtande tunga sängen träffade och gav en minnesbeta
åt någon av plågoandarna.

Fettisdagen efter morgonlektionen firade
pennalismen riktiga orgier. De två högsta klasserna samlade
sig då utanför nedre avdelningens klassrum för att med
käppar, ridspön, stålkedjor och andra tillhyggen utdela
hetvägg. Väl utkomna ur klassen skyndade sig
småpojkarna för livet att komma undan. Härigenom
uppstod en våldsam trängsel, som naturligtvis utnyttjades
med framgång och eftertryck, då hugg och slag från alla
håll haglade in i den sammanklungade hopen. Ett
formligt gatlopp uppstod genom tambur, förstuga och
trappor, till dess befrielsens stund slog, då man undslapp
sina plågoandar utanför slottets murar, där dylika
uppträden ej vid risk av upptäckt kunde utspelas.

Yttringar av pennalism förekommo i övrigt i alla
möjliga former, såsom då på svarta tavlan uppritades en
stege eller en piska och man fick stryk därför att man
ej kunde klättra upp för stegen eller klatscha med
piskan o. s. v.

Man må förlåta rukan, om han hade svårt att finna
sig i dessa avarter av s. k. kamratuppfostran.

Då småpojkarna genom större flit ibland gingo om
sina tyranner, kommo upp i högre klass och blevo
korpraler före dem, var ett förbud från de förra offren att
fortsätta pennalismen mot nyanlända småttingar
tillräckligt för att lägga band på kitsligheterna, ty i annat fall
riskerade vederbörande att själva få smörj, vilket måste
lidas och tas emot av en överordnad, även om denne var
underlägsen i kroppskrafter, översittaren är ofta
personligen feg. En av de värsta, en gammal kadett von
M., passade en gång på att för nöjes skull utan minsta
anledning ge ett kok stryk åt min bror Edvard, som
var på besök hos mig. En tid härefter mötte vi honom,
och han ämnade tydligen upprepa misshandeln, då bror
min tog upp en sten från landsvägen och gav honom en
ärlig stjärnsmäll i skallen. Efter den betan undvek von
M. samvetsgrant att sammanträffa med sitt
minderåriga, honom i kroppskrafter oändligt underlägsna f. d.
offer.

Som pennalism måste även betraktas de äldres
förbud för rukan att under fritid vistas inomhus i klassrum
eller logement. Detta förbud hade ingalunda utfärdats
     <img l>Carl Gustaf Lagercrantz.

     Efter fotografi.</img>
av befälet, utan bibehölls
av de äldre som en
hävdvunnen tradition. Rukan
måste således i alla
väder, i ur och skur, i den
skarpaste kyla, endast
iklädd en tunn s. k. spens,
traska omkring i
Karlbergsparken eller andra
slottets omgivningar. Att
stackarn frös och slet ont
gjorde ingenting. Och
hans ungdom gav honom
väl också i allmänhet
förmåga att utan direkt
skada för kropp och hälsa
uthärda dessa stundom
ruskiga och obehagliga promenader. För att bereda sig
skydd, då de voro drivna utomhus vid dåligt väder,
hittade rukorna på att i busksnår och bergskrevor i
Solnaskogens minst besökta delar bygga sig hyddor av
trädgrenar, grästorvor, snö m. m. I dessa dolda iden
undandrog sig rukan de äldre kamraternas välde och fann ro.
Flera dylika hyddor brukade finnas bland snåren, och
ett fullständigt frimureri rådde bland dess inbyggare,
så att ingen skulle kunna upptäcka dem. Matsäck, som
en och annan fick från hemmet, gömdes där och delades
med kamraterna, och om man därtill någon gång kunde
skaffa sig en flaska punsch, hade dessa moderna
grottmänniskor det ganska trevligt vid sina anspråkslösa
samkväm.

Märkvärdigt nog hade den pennalism, som härskade
på Karlberg vid denna tid, snart sagt ingen inverkan på
kamratskapet. Man var ung, glad och spänstig, när man
mottog örfilarna och utförde drängsysslorna. De 
ansågos nästan tillhöra
krigsakademien såsom
institution. Misshandeln
lämnade ytterst sällan något
groll efter sig hos den,
som utsatts därför. Man
kände stundom t. o. m. en
viss respekt för sin
tyrann. Långt efteråt,
sedan man lämnat
Karlberg och träffades i
tjänsten vid armén, kunde
bödeln och offret skämta
med varandra vid minnet
av penitensen.

<img r>Sofi Lagercrantz.

Efter fotografi.</img>

Överste Thulstrup var
guvernör vid mitt inträde
å krigsakademien. Då han blev statsråd 1861, efterträddes
han av överste Lagercrantz. Det sätt, varpå denne
uppfattade och utövade sina ämbetsplikter, blev av största
betydelse för Karlbergs utveckling. Han var en svuren
fiende till pennalismen och utrotade den småningom så
gott som fullständigt. Om den också efter hans avgång
till landshövdingeposten i Jämtlands län 1865 åter stack
upp huvudet, blev det dock under mildare former. Han
införde förbättringar med hänsyn till läsordning,
mathållning m. m. och anskaffade ett större bibliotek, som
förvarades i festvåningen, där rikssalen uppläts till
läsrum och dit man hade tillträde under fritimmarna
till stor fördel för de yngre, som nu ej längre måste
göra nödtvungna promenader ute i parken och
Solnaskogen.

Viktigast av de åtgärder överste Lagercrantz vidtog
var dock den fullständiga omorganisation av
krigsakademien, som på hans initiativ kom till stånd.

<img l>Elisabet Lagercrantz.

Efter fotografi.</img>

Inseende faran i
moraliskt hänseende av att i
ett internat sammanföra
pojkar, nästan barn, och
fullvuxna, tjuguåriga och
stundom däröver,
genomdrev han att
studentexamen skulle fordras för
inträde vid Krigsskolan,
som namnet nu blev.
Härigenom bortföll en
mängd humaniora, och
undervisningen kunde
koncentreras på militära
ämnen och övningar. I
de forna fyra klassernas
ställe trädde två
avdelningar, där ungefär jämnåriga ynglingar undervisades.
Det ligger utom ramen för dessa anteckningar från
Karlbergslivet att vidare ingå härpå, då jag gick ut från
Karlberg som kadettkorpral av gamla stammen.

Överste Lagercrantz och hans maka, född Zethelius,
övade mot kadetterna en storartad gästfrihet,
vintertid i sin ståtliga boställsvåning, dit ett femtiotal åt
gången inbjödos, och om sommaren i den vackra parken,
där stundom hela kåren på en gång samlades. Dessa
angenäma festers glädje förhöjdes genom närvaron av
husets unga döttrar, sedermera gifta med två mina
gamla skolkamrater, fröken Sofi med general Karl
Warberg och fröken Elisabet med kammarherre Otto
Blomstedt. Älskvärda och minnesgoda hava de ej glömt
sina forna vänner och beundrare från Karlberg, utan
när vi nu efter mera än 50 år som gamla uttjänta
knektar träffa dem, kunna vi få glädjen höra dem kalla oss
"kadettkamrater". Bland sönerna var den äldste Carl,
     <img r>W. af Jochnick.

     Efter fotografi.</img>
död som chef för Svea
Livgarde, min jämnårige
vid Karlberg och den
yngre Jacques blev
regementsintendent samt känd
för sin filantropiska
verksamhet. De två
yngsta, Gustaf och Herman
voro ännu endast små
pojkar. Gustaf lekte så
ivrigt med barkbåtar i
Karlbergssjön, att en av
skurmadamerna spådde,
att han skulle bli amiral.
Mot spåkärringars vana
blev hon sannspådd.
Herman var då ej mera än 
4—5 år och kunde följaktligen ännu ej visa den praktiska
duglighet, som sedan gjorde honom till vår minister i
Amerika och framstående industriledare i sitt hemland.

Våra lärare på Karlberg voro utan undantag
framstående och skickliga män, och hade det berott enbart
på dem, borde resultaten av den undervisning man där
åtnjöt hava blivit lysande. En av förgrundsfigurerna
bland dem var Walter av Jochnick, lektor i matematik
och fysik, en godmodig, humoristisk man, som med
lustiga historier och yttranden ofta muntrade upp sina
lektioner. När han meddelade sig direkt med sina elever,
tilltalade han dem alltid med ett: "Käraste han!" På
frågan om orsaken till luftens blåa färg fick han en
gång till svar, att den blev tjockare och tjockare ju
längre upp man kom, varvid Jochnick förklarade:
"Käraste han! Det är inte med luften som med honom. Där
blir det tjockare och tjockare, ju högre upp man
kommer."

<img l>C. W. Tham.

Efter fotografi.</img>

En examinand satt
full av rädsla och
väntade på förhör i
matematik. Då Jochnick kom
och fick se sin svage elev,
utbrast han: "Jaså!
Käraste han, är han här nu
och ska' ta examen. Nå!
säj mej, kan han nå'n
matematik!" På svaret,
"Nej! herr lektor", från
den nervöse kadetten
hördes från Jochnick helt
tröstrikt: "Nå! Det bådar
gott, det bådar gott, han
svarade ju rätt på första
frågan".

Ett original bland kadetterna n:r 150 Forssell kom
ned från rikssalen och berättade, att han blivit
underkänd i matematik, därför att han ej kunde nöjaktigt
besvara en fråga av Jochnick så lydande: "Käraste
han! Om en höna värper 2 tjog ägg, huru mycket väger
då prins August?" Jochnick, som övertygat sig om
Forssells djupa okunnighet, avslutade examen med
denna barocka fråga och tillade: "Gå sin väg Åsnabrück
och Münster! Han är underkänd."

Tre kadetter, värmlänningar, vilkas tillnamn alla
började med B, stodo tillsammans lika stumma inför
Jochnicks frågor, då denne utbrast: "Karlstad,
Kristinehamn och Filipstad, Klarälven, Norsälven och
Byälven, Fryken, Värmelen och Glavsfjorden, Bratt och
Björk och Berggren! O! Värmeland du sköna, du
härliga treenighetens land! Ni ä' kuggade alla tre!"

Jag hade avlagt examen i analytisk geometri, då min
mor träffade Jochnick uti staden på en promenad.
Vid hennes fråga, om
hennes pojke blivit
kuggad i "analyten"
(analysen), började Jochnick
mitt på gatan klappa om
min mor och utbrast
skrattande: "Käraste hon,
käraste hon! Säger hon
också 'analyten'!"

<img r>E. G. Klingenstierna.

Efter fotografi.</img>

I andra förhållanden
än examen hjälpte
Jochnick gärna kadetterna ur
trångmål. Vi brukade
understundom på
fristunder "smita" till
Norrbacka värdshus, som även
besöktes av officerare
och lärare. Då Jochnick en gång var med i sällskapet,
passade han på, medan de andra pälsade av sig i nedre
förstugan, att gå upp i övre våningen, där, som han
förmodat, mycket riktigt några kadetter funnos. Vid
lektorns åsyn äntrade dessa ut genom fönstret och gåvo
sig av i språngmarsch. Vid officerarnas uppkomst
pekade han glad ut emot Solnaskogen och utbrast
skrattande: "Där ser Ni skosulorna på den sista".

En långvarig och plågsam sjukdom slutade
Jochnicks arbetsfyllda liv. Sin humor behöll han i det sista.
Då en av hans gamla lärjungar, när det nalkades mot
slutet, efterhörde hans befinnande, svarade han: "Jo,
käraste han, tack ska' han ha', jag blir Gud vare lov
sämre och sämre för var dag som går!"

Vår lärare i historia och geografi, lektor Tham, var
mycket döv, vilket vi visste att till vår fördel utnyttja.
Vid en examen i historia, då litet var kände med sig
att hans kunskaper voro högst underhaltiga, gömde vi
     <img l>K. A. Ryding.

     Efter fotografi.</img>
under det stora
examensbordet en i hävderna
kunnig kamrat, som, t. o. m.
utan att behöva viska,
meddelade klara och
tydliga svar på framställda
frågor. Svaren
utnyttjades av de okunniga, och
samtliga examinandi
godkändes. Men situationen
blev litet obehaglig, då
lektorn stannade i
lektionsrummet för att
invänta en ny uppsättning
till förhör och sufflören
måste kvarbliva under
bordet, när vi avlägsnade
oss. Lyckligtvis var det på aftonen, och då vi kommit ut
i förstugan, avstängdes den där befintliga huvudkranen
till gasledningen, så att vår hjälpare kunde smyga sig
ut i mörkret. Sedan felet med gasen "reparerats", blev
allt gott och väl, och lektorn märkte ingenting.

Vår kamrat Littorin, överdådig tenorsångare, men
särdeles underhaltig historiker, fick vid sin examen bl. a.
frågan, vem som grundat det ryska riket. Efter något
funderande utbrast han: "Vete tusan, vad det var för
en hudik!" "Ja, det var rätt, det var Rurik, som
grundade ryska riket", medgav Tham. Littorin bar sedan
till sin död inom kamratkretsen smeknamnet "hudik".

Kaptenen vid fortifikationen Klingenstierna, lärare
i befästningskonst, var synnerligen avhållen av
kadetterna. Trots detta hade det en gång kommit en fnurra
på tråden, så att, då han som övligt hälsade den
uppställda truppen med sin lågmälda, något hesa röst med
ett "Go' morr'n kadetter!", fick han icke det vanliga
svaret: "Gud bevare kapten!", utan hela bataljonen
tycktes hava blivit hes och utbringade ett lågmält: "Go'
morr'n, go' morr'n!" Klingenstierna tog saken från den
komiska sidan och skrattade. Det onekligen näsvisa
sättet att hälsa förmannen fick ingen vidare påföljd.

Vid en broslagning voro riksdagens revisorer
närvarande och skulle ut och pröva mästerverket, när det
var färdigt. Några spefåglar hade fuskat vid arbetet,
så att bron brast under revisorsgubbarna, vilka fingo
ett ofrivilligt kallbad i den lyckligtvis tämligen grunda
dammen. Klingenstierna blev naturligtvis ytterst
generad, men fick aldrig reda på orsaken till den fatala
händelsen.

Han var en man i ordets bästa mening. Sista
gången jag träffade honom var i kön vid ett
riksdagsmannaval. Han bar då dödens prägel i sitt ansikte. Då han
öppnade sin rock, såg jag hans av en kolossal svulst
uppdrivna underliv. Sin plikt som medborgare ville och
måste han dock fullgöra. Några dagar därefter var han
död, och hans stoft brändes i det genom hans energiska
arbete tillkomna krematoriet.

Högst av alla våra lärare satte vi kadetter dock
Axel Ryding för hans utomordentliga förmåga att
väcka intresse för sitt för de flesta eljest torra ämne,
artillerivetenskap, och för hans urbana, nästan
kamratliga sätt mot sina elever.

En i artilleriritning föga förfaren kadett, den förut
nämnde Berggren, hade sökt hjälp hos en kamrat
och genom honom utfört ett föreskrivet arbete,
ritning av "stora kanonen". Rydings skarpblick
genomskådade fusket. Han tog det stora velinarket för att
riva sönder det, men frågade dessförinnan: "Vet
Berggren att det står skrivet: när var och en sin syssla
sköter, så går oss väl evad oss möter?" Den ängslige
Berggren utbrast i sin nöd: "Ja, men det står också
skrivet: vad I haven gjort en av dessa ringaste mina
små, det haven I ock gjort mig." Ryding skulle icke
varit Ryding, om ej hans godhet ömkat den ängslige
ynglingen och om han ej tyckt om hans svar. Han
återgav honom ritningen och skrev en femma, den lägsta
siffran för att bli nätt och jämnt godkänd.

Ryding blev generalstabschef och krigsminister samt
slutade sina dagar år 1897 som chef för tredje
arméfördelningen, uppburen och älskad av alla som kommit i
beröring med honom.

Examina försiggingo uppe i rikssalen. De
övervakades strängt av närvarande officerare, men huru väl
dessa än skötte sin plikt, kunde de ej förhindra en
mängd knep och fusk, som bedrevos vid dem. Den, som
var okunnig i kartritning, fästade med häftstift på
förhand färdigritade kartor under examensbordets skiva
och utbytte dessa mot sitt eget ofullbordade och
felritade opus. Inne i rockärmen fastsyddes
guttaperkasnoddar med krokar, på vilka de fusklappar, som
smusslats över från kamraterna, fästades. Märktes
manipulationerna, så att undersökning företogs om något
fusk förelåg, försvunno lapparna upp i rockärmen.
Från taket i underliggande rum borrades hål, som
kommo upp i golvet strax intill bordsbenet. Genom dessa
sändes examensfrågorna ut och kommo svaren in. Detta
inventiösa sätt att fuska upptäcktes dock därigenom,
att en nervös examinandus på en välment fråga av
läraren, om "han fått ut sitt problem", i häpenheten svarade:
"Ja!, men jag har inte fått in det."

Kadetterna voro välkända såsom dansörer och i
denna egenskap ofta inbjudna hos Stockholmsfamiljer.
Men innan de vunnit färdighet i Terpsichores vackra
konst, hade många bland dem att i hennes tjänst utstå
mycket obehag. Deras utbildning i dans skedde
vanligen under lektioner på Karlbergs rikssal, ledda av den
kände balettmästaren Selinder, direktör för
barnteatern i Davidsons norra paviljong. Under det att
Selinder satt på en bänk i salen och knackade takten med
sin käpp, sköttes den egentliga lektionen av primarierna, 

<img>Rikssalen.

Efter litografi.</img>

försedda med primariekedjor. Dessa kedjor av
järn uppburo visserligen en nyckelknippa, men deras
viktigaste uppgift var att tjäna som avstraffnings- och
tortyrredskap för de yngre kadetterna. Var någon av
eleverna ej kvick nog i benen eller dansade i otakt, veno
genast järnkedjorna kring hans ben och satte fart i
honom. Man skulle vara sällsynt obegåvad för dans för
att under denna hårdhänta behandling ej slutligen
vinna en viss färdighet i den ädla konsten.

Sedan man av primarierna godkänts som dansör,
fick man tillträde till Karlbergsbalerna, då som nu
omtyckta särskilt av de yngre danslystna damerna inom
societeten. Men då nu samtliga kavaljerer äro ungefär
jämnåriga och därför som jämbördiga fritt få tävla om
de sköna, var under min Karlbergstid åldersskillnaden
dem emellan från 13 upp till 25—26 års ålder.
Givetvis hade de äldre företräde på balerna, de yngre deltogo
däri endast som komparser.

De unga damernas fägring och behag var
naturligtvis olika och skiftande. Skönheterna hade alltid sina
danslistor fulltecknade t. o. m. redan innan de kommo
ut på balen. Kring dem trängdes alla. De av naturen
mindre väl lottade sågo kavaljersflocken tunna ut, och
en och annan kunde t. o. m. sitta fullständigt övergiven.
Men alla skulle dansa. De yngre befalldes därför att
bjuda upp, ofta under hot att vid fall av tredska dagen
efter få ett kok stryk.

Stundom brydde sig dock de äldre kamraterna ej om
att tillgripa så kraftiga medel att framkalla artighet
mot damerna, och då de jämnåriga ej kunde göra det,
fingo de vädja till andra känslor. Närmast låg då till
hands det hos alla kadetter ständigt levande begäret
efter att få äta, och den eftersökte dansören fick löfte
om att bli bjuden till bagaren.

Var flickan något så när passabel, kunde hon
placeras mot en halv limpa med smör. Sedan steg med
fallande skönhetsvärde fordringarna till ost på
smörgåsen, till hel limpa med smör ända upp till hel limpa
med smör och ost. Var tösen verkligt ful, kunde hon
stundom ej få dansa annat än till priset av en s. k.
"bagartryck", d. v. s. huru mycket smörgås med ost och
pannkaka med sylt och socker, som den eftertrådde 
dansören orkade stoppa i sig. Någon gång fick han nöja
sig med en visit hos bakelsegumman, som med sina
korgar och sin vackra dotter varje eftermiddag i ett
hörn på Kyrkplanen tillhandahöll oss sina läckerheter.
Hon kände namn och nummer på varenda kadett, en
nödvändighet vid den utsträckta kredit hon medgav, och
tycktes länge i minnet ha behållit sina flitigaste
bakelsebestar. Då min äldste son, nu artillerimajor, som
kadett började kommersen med bakelsegumman,
rekommenderade hon honom en sorts bakelser, "som kadettens
pappa tyckte mycket om".

<img>Kyrkplanen.

Hilding Nyman del.</img>

Första maj stängdes lektionssalarna, böckerna lades
åsido, och de praktiska militärövningarna började. Så
efterlängtade de än voro, fruktade man dem dock första
året, ty under detta genomgicks rekrytskolan. Fick
man en human instruktör, gick allt med liv och lust, men
om förmannen, en äldre kadett, hade anlag för
kitslighet, kunde han under sken av tjänstenit misshandla
och trakassera sina unga rekryter efter nyck och
godtycke. Och många frossade i grymhet och elakhet. Min
avdelnings instruktörer voro utomordentligt humana,
övningarna blevo oss pojkar till ett verkligt nöje och
resultatet också gott. När vi approberats, vidtog det
muntra lägerlivet med exercis och fältmarscher om
dagarna och dans med traktens unga flickor på kvällarna.
Efter ett par veckors permission återkommo vi till
sommarens storläger, antingen på Ladugårdsgärdet
eller i landsorten och en gång, 1862, på Gardemoen i
Norge, där de svenska och norska kadetterna
sammandrogos till en bataljon under befäl av norske
överstelöjtnanten Birch. Han var en bra och omtyckt förman,
men ganska hetlevrad. En gång åsåg kung Karl våra
övningar, och då Birch gav ett skarpt svar vid av
kungen framställd kritik, slog Karl XV till hans häst med
sitt ridspö. Med av vrede dånande stämma och
blixtrande ögon ropade Birch: "Di mener lästen, men slår
hästen!" Kung Karl, sig alltid lik, ångrade sin
förlöpning och räckte under några vänliga ord Birch handen
till försoning. Birch, i grund och botten av samma skrot
och korn som kungen, mottog handslaget med synbar
rörelse.

De norska kadetterna voro raska och goda kamrater.
Anmärkningsvärd var möjligen deras bristande
kännedom om toilettens enklare hemligheter. Den tog sig
stundom högst naiva uttryck, såsom när en av dem
undrade vad "de svenske" gjorde vid sina munnar, när de
borstade tänderna, eller när en annan utbrast, då han
såg en av sina svenska kamrater på morgonen taga en
kall avrivning: "Vasker du dej? Du vaskede dej ja i
går, da!"

Bland de tvåhundra kadetterna funnos naturligtvis
en del goda röster, som sammanslöto sig för
kvartettsång och även deltogo i de musikaliska soaréer, som
anordnades på Karlberg. Vid en av dessa utfördes den
stora septetten ur Hugenotterna, och Raouls parti
sjöngs av en kadettkorpral, vars vackra tenorröst dock
ej nådde det höga a som förekommer, dock endast på ett
ställe. Han hittade då på att ställa mig, som kunde
prestera höga a, bredvid sig. Som replik gav han mig vid
alla repetitioner och slutligen vid själva föreställningen
en ärlig tramp på foten, varför tonen också många
gånger hotade att övergå till ett smärtsamt skri. Som
musikaliskt experiment lyckades tilltaget, men jag stackare
hade efter detsamma länge svårt att gå.

Prins August, som älskade kvartettsång och själv
gärna deltog däri, bjöd ofta oss sjungande kadetter till
sitt Kristineberg — nu Frimurarebarnhuset — å
Kungsholmen. Vi mottogos alltid ytterst vänligt och
förplägades rundligt av den gästfrie värden. Förlängd
permission utverkades vid dessa besök, så att vi vid en
ganska sen timme, åtföljda av vår värd, ofta tågade
sjungande genom den då kvarstående vackra
Hornsbergsskogen fram till spången över Karlbergskanalen,
där prinsen tog avsked av oss, och påtagligen osäker,
om vi tålt vid förplägnaden, varnade han oss med ett:
"Adjö gossar! Ramla inte i kanalen!"

Prins Augusts omtanke för sina unga vänner gjorde,
att han vidtalade drottning Lovisa att i sin våning
ställa till små ungdomsbaler, dit av prinsen utvalda
kadetter inbjödos. Drottningens vänlighet och prinsens
förstående ledning gjorde att glädjen stod högt i tak.
Dans och lekar omväxlade. Mest omtyckt var den
alltid återkommande långdansen genom de kungliga 
gemaken. Slutligen ringlade i danssalen raden av
ungdomar sig ihop till ett nystan, där drottningen, som lett
dansen, stannade i centrum och, eftertryckligt
hoppressad av den muntra ungdomsskaran, skrattande bad om
nåd och befrielse.

<img>Man kryper ur kadettjackan.

Hilding Nyman del.</img>

Redan vid den första av dessa glada tillställningar
anmodades jag, såsom speciellt sakkunnig, att lära "lilla
sessan" den då mycket gängse mazurkan, en dans så
vacker, att nutidens ungdom sannerligen är att beklaga
över att de ej vilja eller kunna dansa den. Många år
efteråt vid en fälttjänstövning i Skåne såg jag
kronprinsessan av Danmark och hade glädjen höra, att hon
kom ihåg sin forne balettmästare, då hon älskvärt
tackade mig för den utmärkta undervisningen.


Prins August glömde icke sina kadettpojkar, sedan
han lämnat Kristineberg och vi Karlberg. De gamla
sångarvännerna samlade han gärna och ofta hos sig och
det hjärtliga förhållandet mellan honom och oss fortfor
orubbat ända till hans död.

Slutligen randades den dag, då jag tog
officersexamen och lämnade Karlberg, där jag vistats fyra
ungdomsår bland äldre och yngre kamrater. Visst utsattes
jag i början för hårdhänt behandling, men vid den
åldern glömmes snart svåra stunder, och då jag blickar
tillbaka till Karlbergstiden, står dock alltid främst i
mitt minne den glädje kamratlivet gav, och som
behållning för alltid äger jag gamla, goda vänner, som leva
kvar från de dagar, då vi samtidigt buro kadettjackan.

<tab>

Sedan man lämnat Karlberg som officer, hade man
att genomgå en dåtida egendomlig form för militär
utbildning, den s. k. gradpasseringen.

Under minst fyra år hade kadetten fått en
grundlig praktisk utbildning. Han hade genomgått
rekrytskola, själv varit instruktör för rekryter och gjort
tjänst som plutonchef, t. o. m. som kompanichef. Icke
desto mindre måste han med officersfullmakt på fickan
inställa sig vid något av Stockholms
garnisonsregementen och anmäla sig till gradpassering. Jag anmälde
mig vid Svea Livgarde.

Lyckligtvis inföll min gradpassering på sommaren
under exercistid, så att jag fick litet friluftsliv. Låt
vara att jag fick dunka handgrepp samt göra marscher
och vändningar tillsammans med icke utbildade
rekryter, men jag slapp åtminstone att uteslutande stå på
post och gå i vaktparaden. Denna var den tiden ett
ståtligare skådespel än nu. Manskapsstyrkan var
ungefär fyra gånger större. Den uppställdes på två led
på kaserngården, iförd dåtidens mera paranta uniform
med kritade och polerade korsremmar, stora
patronväskor och höga pickelhuvor. På flygeln stodo två
uniformerade timmermän, utan gevär, med stora vita
förskinn, en bila på axeln och väldiga lösskägg, som
hängde långt ned på magen. Framför truppen var
officerskåren uppställd på ett led och bakom den
underofficerarna.

Tjänstgörande majoren mottog paraden och gick
åtföljd av vaktbefälhavaren och dagkorpralen, den senare
med sko- och klädesborste, att undersöka, om putsen var
tillfredsställande. Fanns en knapp oknäppt, en fläck
på kläder eller remmar, skor oblankade e. d., fick icke
blott den skyldige utan halvtropp-, tropp-, pluton- och
kompanichefer uppsträckning för tjänsteförsummelse.

Därpå vidtog under klingande spel marscher och
kontramarscher runt kaserngården, varvid officerare
och underofficerare, kvarstående på sina platser, gjorde
vändningar fram och tillbaka ständigt åt det håll, där
truppen passerade. Det hela gjorde intryck av en
kombinerad fransäs- och kotiljongstur. Slutligen
marscherade paraden ut från kaserngården med timmermännen
i spetsen.

Marschen gick till Karl XIII:s torg, där paraden togs
emot av vakthavande kaptenen och musiken spelade.
Dessa små gratiskonserter torde stått högt i anseende
hos den närvarande allmänheten. Ludvig Norman
berättade mig åtminstone en gång, att en fru, som sökte
förmå honom att giva pianolektioner åt hennes dotter,
förklarade, att hon under alla förhållanden icke tordes
begära tiden mellan 12—1 på middagen, ty hon ville "på
inga villkor hindra hovkapellmästaren att få höra
vaktparaden".

När paraden kommit upp till slottets yttre borggård,
inträdde efter vaktombytet officeren-gradpasseraren
i sina förrättningar som gevärspost framför högvakten.
Han skulle promenera på gevärsbron, aktgiva på
förbipasserande och göra honnör för dem, som därtill voro
berättigade. Allt efter för gevärspost utfärdad
instruktion.

<img>Fredrikshov. Svea Livgardes kasern.

Hilding Nyman del.</img>

Denna instruktion må återges som ett uttryck för 
dåtida uppfattning om vilka viktiga ting som hörde till
militär utbildning. Den löd som följer:

Vakt skall gå i gevär:

1. För Kongl. Maj:t och de öfriga Kongl. Personerna.

<tab>Från denna föreskrift undantagas de tillfällen:

<tab>a) då H. Maj:t Konungen eller de Kongl. Prinsarne
klädde i civila kläder gående passera vakten;
äfvensom då de, civilt klädde, åka eller rida förbi
vakten och ej hafva hingstridare, löpare, jägare
eller ordonance; samt då H. Maj:t Drottningen
eller D. K. H. Prinsessorna gående passera
vakten, äfvensom då de åka förbi densamma utan
hingstridare, löpare eller beriden jockej;

<tab>b) sedan mörkt blifvit, då de Kongl. Personerna ej
åka med facklor, änskönt de hafva hingstridare;

<tab>c) då någon af de Kongl. Personerna passera
vakten efter kl. 12 på natten från 1 April till 1
Oktober, ehuru de Kongl. Personerna hafva facklor.

2. För de Kongl. Regalierna; för Rikets Ständer då de
gå i procession, eller deras särskilda Deputationer;
för ett Riksstånd; för Landtmarskalken; för Utrikes
Ambassadörer då de hafva deras första publika
audience eller afskedsaudience; dessa personer åka vid
dessa tillfällen uti en Kongl. hofvagn bespänd med
8 hästar, med hingstridare framför;

3. För de Kongl. Prinsarnes kronor; och för
främmande hofs Ministrar och Envoyéer vid deras första
publika audience eller avskedsaudience, äfven sedan
mörkt blivit, då de äfven åka i Kongl. hofvagn;

4. För trupp, anförd af officer, som marscherar förbi
vakten.

Då de unga rekryterna måste inhämta noggrann
kunskap om dessa för dem mystiska personer och ting,
nödgades man vid de flesta mötesplatser begagna
ställföreträdare och åskådningsmateriel för undervisningen.

Jag har på en mötesplats sett hingstridare till fots,
fackelbärare vid full dager, underliga ting burna på
hyenden såsom regalier och H. Maj:t Änkedrottningen
ställföreträdd av en indelning, med en beväring som
löpare bakom sig, komma ståtligt åkande i en gammal
karriol. Och detta var intet maskeradskämt, utan dåtida
militär undervisning.


Allt annat som tillhörde tjänsten kände
officeren-gradpasseraren redan förut perfekt, men i hans
utbildning fanns en lucka. Han kunde ej med den kläm som
vederbör åstadkomma "gevärsropet". För detta fick
han som vikarie och läromästare en gammal, oftast
försupen gardist, som grånat under förvärvande av
förmåga att skrika "a—i—gevär" med sådan känsla och
övertygelse, att han nattetid väckte upp hela slottet och
halva staden inom broarna samt hördes ner till Gustav
Adolfs torg. Ställföreträdaren fick för varje gevärsrop
av gradpasseraren enligt fastställd taxa 12 skilling,
vilket ju måste anses billigt för ett så fenomenalt
skrikande, om man betänker de svindlande honorar andra
strupartister låta betala sig för sina prestationer. Sedan man
lämnat läraren i gevärsrop, blev man korpral och
ikläddes epåletter med yviga redgarnsfransar samt hade
sedan intet annat att göra än att traska ikring med
avlösning till de poster, som funnos på skilda platser i
staden. Härpå befordrades man till underofficer, då man
ånyo iklädde sig officersuniform och gjorde ett par
vakter, men förresten gick fullständigt sysslolös. Man hade
slutligen att bestå examen i diverse reglementen och
i krigslagen. Då man kort förut hade tagit examen häri
vid Karlberg, var tentanden ofta överlägsen tentatorn
i föreliggande ämnen. Min examinator var en
underlöjtnant, yngre officer än jag, som ej varit vid
Karlberg, utan utgått från en dåtida privat officersfabrik.
Han var ytterst okunnig i sina reglementen, men
allt gick dock bra, ty han mottog med rörande
tacksamhet de anvisningar, jag lämnade angående
platsen i böckerna, där han borde söka svaren på de frågor
han framställt. Tentator förklarade mig mogen,
varefter en särdeles gemytlig examen anställdes av min
älskvärde och humoristiske bataljonschef, sedermera
överintendenten von Dardel, som avslutade det hela med
att bjuda på en livad middag på Blå Porten. Denna var
den angenäma upplösningen av den tvåmånaders
utbildningshumbug, som benämndes gradpassering. Man var
nu fullödig krigsman, värdig att upptagas i den ärorika
Svenska armén.

<table o>
————o————
</table>

</chapter>




