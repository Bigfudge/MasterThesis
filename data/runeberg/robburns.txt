



<table o>
<td c><big><i>STUDENTFÖRENINGEN VERDANDIS SMÅSKRIFTER. 44.</i></big><br>——————————————————————————————
<td c>
<td c><big><b>FOLKSKALDEN</b></big>
<td c><h1><big>ROBERT BURNS.</big></h1>
<td c><big>EN LEFNADSTECKNING</big>
<td c>EFTER ENGELSKA KÄLLOR
<td c><small>AF</small>
<td c><big><b>GUSTAF FRÖDING,</b></big><br>litteratör.
<td c>——
<td c><i>Första tusendet.</i>
<td c><img></img>
<td c>STOCKHOLM.<br><small>ALBERT BONNIERS FÖRLAG.</small>
</table>

<table o>
<td 3 c><big>Innehåll:</big>
<td 3 c><big><b>Robert Burns.</b></big>
<td r>1.<td>Ungdom och armod<tab><tab><tab><td r>3.
<td r>2.<td>Kärlek och sång<td r>8.
<td r>3.<td>Tolf visor af Burns<td r>14.
<td r>4.<td>Ärans dagar<td r>19.
<td r>5.<td>Motgångar och död<td r>24.
<td 3 c><tab>
<td 3 c><tab>
<td 3 c>STOCKHOLM.<br><sc>Alb. Bonniers boktryckeri 1892.</sc>
</table>

<chapter name="1. Ungdom och armod">

<h2>1. Ungdom och armod.</h2>

Smaken förändras och modet växlar inom literaturen
liksom i alla andra yttringar af människornas
värksamhetsdrift. Det som är ett manér för dagen och därför
anses skönt och snillrikt vid en tidpunkt förefaller vid
en annan oskönt och obetydligt. Därför stå också många
skalder, hvilka en gång betraktats som sin tids under,
numera kvar som tomma namn i konversationslexikon
och läroböcker.

Men människornas känslolif förändras icke så hastigt,
och om en dikt ger en sann och ädel form åt något af
dettas väsentligaste innehåll kan den säkert öfverlefva
hvilken tidrymd som hälst och ändå göra ett friskt och
betagande intryck. Det gifves delar af den hebreiska,
den grekiska och den fornnordiska diktningen, som än i
dag efter tusen år ha större makt öfver känsliga sinnen
än det mest <i>raffinerade</i> af den modärna literaturen.
Hebreernas gamla kärlekssång med dess varma, innerliga
stämning kan ännu röra och behaga, äfven sedan den på
det otympligaste sätt blifvit öfverflyttad till ett vidt
främmande språk, till den grad är den mättad med lyrisk
kraft.

Med dylika exempel för ögonen kan man mycket väl
tänka sig att människorna ännu om tusen år kunna skratta
åt Falstaff, grubbla och sörja med Hamlet och Faust;
känna alla själens strängar vibrera i samklang med Goethes
rika och mångsidiga lyrik samt med de vänliga, muntra
eller lidelsefulla visorna af Robert Burns.

Dessa sistnämda bära i synnerhet alla märken af
inneboende odödlighet, ty i dem äro konst och natur förenade
till ett — åtminstone mer än i de flästa människovärk — 
och i många af dem förefalla nära nog att vara ett icke
mindre okonstlat och otvunget uttryck för, hvad människan 
känner såsom naturväsen, än hvad kvittret är för
en fågels glädje och sorg. Och ändå återfinner man i
dessa dikter all själfullhet och finkänslighet, som tillkomma
en högt begåfvad och i innersta mening förnäm
personlighet, samt ett välljud, som utan tonsättarens hjälp
värkar likt den mäst melodiska musik.

Robert Burns’ dikter hafva också redan öfverlefvat
ett århundrade och äro det oaktat ännu i dag måhända
mer allmänt lästa och sjungna än något annat af den
engelska och skotska lyriken. De värka med samma
makt på de obildade nybyggarne i Australiens och
Amerikas vildmarker som på de mäst förfinade kännare i
Londons literära kretsar, och uppskattningen af diktarens
värde synes snarare vara i stigning än tvärt om. Då
därtill kommer att hans egendomliga lefnadsöden och
älskvärda, men djupt disharmoniska personlighet äga ovanligt
stort psykologiskt inträsse, är det icke underligt att han
blifvit föremål för en lång rad af engelska lefnadsteckningar 
och att äfven en främling känner sig lockad att efter
dessa försöka gifva en sådan.

***

Det var icke under lysande eller synnerligen
hoppgifvande omständigheter Robert Rums gjorde sitt inträde
här i världen.

Hans fader, William Bums, var en fattig gårdbrukare 
af bondeklass och innehade ett arrendehemman ej
långt från staden Ayr i det västskottska grefskapet
Avrshire. Med egna händer hade han bygt sitt hus, en koja
af ler såsom de flästa almogeboningar i Skottland vid
den tiden, och där föddes Robert Burns den 25 januari
1759.

Det välkommen, som mötte den blifvande skalden
från den af honom sedan så älskvärdt besjungna naturen,
var allt utom vänligt. Få dagar efter hans födelse
skakades hans faders hus så häftigt af stormen, att mor och
son måste söka skydd i granngården. “Intet under, att
den, som inträdde i världen midt i en sådan storm, kom
att bli offer för stormiga lidelser“, har han själf yttrat
med anledning af denna tilldragelse. Och stormigt blef
hans lif mer än de flästes — mindre dock med afseende
på yttre lefnadsöden än i fråga om inre slitningar.

När Robert var sex år gammal, öfvertog hans fader
ett annat arrendehemman, Mount Oliphant, i samma
grefskap, och där hade familjen en svår strid att genomkämpa.
Arrendevilkoren voro svåra att fylla, och det magra
jordstycket trotsade alla ansträngningar att därur draga en
blygsam bärgning. Dessutom började William Burns att
bli mindre arbetsför, och de bägge älsta sönerna, Robert
och Gilbert, måste redan som gossar göra vuxne mäns
dagsvärken.

Trots detta armod och dessa ständiga mödor, må
man emellertid icke tänka sig att lifvet i arrendegården
var så förkommet och olyckligt som t. ex. i månget
almogehem här i landet — äfven i våra dagar. Den
presbyterianska kyrkan med dess stiftare John Knox i spetsen
hade alltifrån början spridt läskunskap och läslust äfven
till de lägsta lagren af befolkningen, och under förra
århundradet torde Skottland ha stått ensamt i fråga om
allmänt utbredd själsodling. Visserligen är det sant att
jämsides med denna folkupplysning utbredde sig ett
tryckande själaförmynderskap och en förblindande
fördomsfullhet mot allt, som icke stämde med de religiösa
dogmerna. Men detta motvägdes och uppvägdes af den
moraliska finkänslighet, som väcktes genom de religiöst
påvärkade själfransakningarna, samt af den vana vid
tankevärksamhet, som framkallats af de ständiga tvisterna om
invecklade trosfrågor. Dessutom medförde det ifriga
läsandet af bibeln med dess mäktiga tankebilder och
fantasirika dikter en mottaglighet och smak för poesi, som utan
tvifvel värkade välgörande på folkets utveckling. Man
bör alltså icke undra alltför mycket öfver den prägel af
enkel förfining, man återfinner i Robert Burns’ barndomshem.

Hans fader synes ha varit en samvetsgrann och ärlig
presbyterian af gamla stammen, ehuru frigjord från den
fanatiska ofördragsamhet, som utmärkte ett äldre släkte
af hans trosförvanter. Modern var en klok och
godhjärtad kvinna, djupt religiös äfven hon, och bägge sökte
efter bästa förmåga ge sina söner en god uppfostran.
Böcker saknades icke, och att döma af en uppgift från
Burns själf var familjens läsning af ganska omväxlande
art. Utom religiösa skrifter af allehanda slag och vanliga
skolböcker hade han i hemmet tillgång till sådana skrifter
som Adisons “Spectator“, Shakespeares skådespel, Boyles
vetenskapliga föreläsningar, arbeten af Pope, Locke m. fl. — 
en särdeles märklig boksamling hos en from man af folket
vid den tiden. Roberts älsklingsläsning utgjordes dock af
de visböcker han kunde komma öfver. Han hyste i synnerhet 
stor beundran för de skäligen medelmåttige skotske
skalderna Allan Ramsay och Ferguson, hvilka han alltid
betraktade som oupphinneliga mönster, ehuru han själf
i alla afseenden lämnat dessa mönster bakom sig. Det
som öfvat det största och lyckligaste inflytandet på hans
egen utveckling som skald var emellertid en samling
gamla skotska folkvisor, hvilkas tonart och form han
upptagit och förädlat.

Oaktat sin fattigdom mäktade William Burns
dessutom ge sina söner en rätt god skolunderbyggnad. Han
och fyra af hans grannar förenade sig om att aflöna en
privatlärare, och denne undervisade icke blott i den tidens
vanliga skolämnen, utan äfven i kyrkmusik och — konsten
att göra vers! Robert visade ingen ovanlig begåfning,
och särskildt i musik var han alldeles ohjälplig, hvilket
man anmärkt såsom egendomligt hos den, som var ämnad
att bli en af världens mäst musikaliske visdiktare.

Han skildras för öfrigt vid denna tidpunkt såsom en
allvarsam, osällskaplig och tafatt gosse. Ingen — allra
minst han själf — anade den rikedom af älskvärdhet,
lidelse och fantasi, som låg förborgad någonstädes i hans
varelse. Han gick och upprepade för sig själf Allan
Ramsays knaggliga versar och tänkte att det var något
öfvermåttan vackert — de gamla skotska balladerna sjöngo
trolskt och lockande i hans öron — det fagra, vänliga
landskapet smekte hans sinnen med färger och doft och
ljud — inom sig själf kände han att det var något
mäktigt och innerligt, som ville fram och ut i världen. Men
aldrig kunde han komma att tänka en så galen tanke
som att han, stackars Robbie Burns, skulle kunna skrifva
vers “likt folk som läser grekiska och latin“.

Det behöfdes en invärkan utifrån för att väcka honom
till medvetande om sina inneboende krafter, och denna
kom i gestalt af en ung flicka, som vid andtiden “tog
upp“ efter honom, när han gick och skar hafre på sin
faders gärden. Han har själf skildrat henne med de
vänligaste uttryck, han kunnat finna. Hon var så fin
och fager och blid och glad, så att det kan knappt
beskrifvas, åtminstone icke öfversättas efter de skotska
smekord han använder. Här hon talade, “darrade hans
hjärtsträngar som en eolsharpa“ och hans puls slog vildt, när
han fick fatt i hennes hand för att frälsa den från “grymma“
tisteltaggar. Dessutom sjöng hon så vekt och fint så att
det gick Robert ända in i själen, och han fick en sådan
lust att skrifva egna ord till melodien af den “reel“ (en
skotsk dans) hon tyckte mäst om. “Och detta var begynnelsen 
till min kärlek och min poesi“, tillägger han själf,
sedan han berättat om “vackra Nell“, den första af de
många han älskat och skrifvit dikter till.

“Vackra Nell“ visste emellertid icke om den gärning
hon gjort, och ehuru Robert Burns aldrig glömde henne,
lika litet som någon annan af sin lidelses föremål, började
han snart svärma och dikta för flera andra. Sedan
familjen kommit loss från det hårda arrendet vid Mount
Oliphant och lyckats nå litet mera välstånd i sitt nya hem
i Tarbolton, fick han oftare tillfälle att vistas bland
jämnåriga af bägge könen. Den stillsamme gossen hade blifvit
en ganska vidlyftig yngling, som fann nöje i att röra sig
bland smugglare och andra äfventyrare samt i synnerhet
hade sin glädje i att vara i flicksällskap. “De bästa
timmar jag förödt, förödde jag bland flickor“, säger han i
en af sina visor.

Själf var han ständigt invecklad i <i>minst ett</i>
kärleksförhållande och var för öfrigt förtrogen rådgifvare åt
hälften af alla älskande i församlingen. Det fanns knappt
en af de vackra flickorna i trakten, som han icke hedrade
med en liten visa, och sedan skref han en där de voro
med allesamman. Hans kärlekshistorier från den tiden
tyckas emellertid ha inskränkt sig till månskenssvärmerier,
hemliga handtryckningar och vackra visor. Ingen ledde
till några allvarsammare följder än ett och annat utbrott
af svartsjuka.

Det var på det hela en lycklig tid för Robert Burns,
och hans medfödda älskvärdhet, kvickhet och muntra lynne
spirade upp i sin första vårliga friskhet. Han var själen
i landtliga samkväm och bedårade alla med sina glada
infall och sitt varma, vänliga hjärtelag.

Så mycket hårdare drabbade honom de sorger och
bedröfvelser han därefter hade att gå igenom.

Trots sin flyktighet i allmänhet hade han med
djupare lidelse fäst sig vid en ung gårdbrukaredotter Ellison
Begbie, till hvilken han skrifvit flera dikter. Ellison ville
dock icke veta af någon förbindelse med Burns, och det
var i ett tillstånd af djup tungsinthet han lämnade sin
faders hus för att tillsammans med sin broder försöka
sig med ett eget företag — en linhäcklingsaffär i Irvine,
en af hufvudorterna för denna folkindustri. Det var väl
under intrycket af sin försmådda kärlek, han här började
föra ett vildare och mindre regelbundet lif. Han umgicks
hälst med kamrater af trotsig och obändig karaktär, och
hans alltjämt fortsatta kärleksaffärer voro icke längre af
samma platoniska art som förr.

Linhäcklingen fick emellertid ett hastigt slut genom
en eldsvåda, som förstörde den därför afsedda byggnaden.
Vid samma tid dog Roberts fader, efterlämnande en stor
familj med ringa utsikt till bärgning, och nu skulle de
bägge älste bröderna icke blott försörja sig själfva utan
äfven sin mor och flera syskon. De öfvergåfvo det gamla
hemmet och öfvertogo ett nytt arrende vid Mossgiel, några
mil därifrån. 

*
</chapter>

<chapter name="2. Kärlek ock sång">
<h2>2. Kärlek ock sång.</h2>

Robert Burns gjorde sitt bästa att bli en god
landtbrukare och en vis man, “trots djäfvulen, världen och
mitt eget kött“, såsom han själf säger. Men dåliga skördar
och dåliga vanor brakte honom snart åter i allehanda
obehagligheter. Allra minst kunde han afstå från att
inlåta sig i kärleksförbindelser med unga flickor i grannskapet 
och en af dessa blef moder till hans första barn. Dylika
snedsprång från den lagstadgade vägen belades den tiden
med offentliga kyrkostraff, och äfven Burns måste
underkasta sig denna skam. Han hämnades med bitande kvicka
satirer på vers öfver det presbyterianska prästerskapets
skenhelighet och hyckleri — “Helige Willies bön“, “De
två herdarna“, m. fl., alla mycket liffulla, träffande och
genomflutna af den käckaste humor.

Några af de allvarlige britiske lefnadstecknarna hafva
mycket strängt bedömt detta dristiga skämt med de
vördige herrarna. För en utländing synes det däremot fullt
berättigat i sin opposition mot det själatyranni och den
fariseiska anspråksfullhet, som värkligen rådde bland den
tidens skotska prästerskap, och man kan icke tillbakahålla 
en känsla af beundran för den unge mannen af
folket, som kunnat höja sig till en så öfverlägset
humoristisk kritik.

Att han fullt förstått att uppskatta de älskvärda
sidorna af det religiösa lifvet i hans omgifning, har han
för öfrigt visat i sin behagfulla och finkänsliga dikt om
“Landtmannens lördagskväll“.

Det var de ofvan nämda satirerna mot kyrkan som
först gjorde hans namn bekant i den kringliggande trakten.

De gingo från hand till hand och framkallade öfverallt
bifallslöje eller surmulen ovilja. Under intrycket af denna
begynnande ryktbarhet började Burns själf få en stadgad
öfvertygelse om sin poetiska begåfning, och då han icke
hade annat än motgång som landtbrukare, fann han att
han måste bygga sina lifsförhoppningar på de inre krafter
han kände sig äga.

Från hösten af 1784 till maj 1786 har han också
diktat en hel del af sina bästa stycken. Utom de förut
omtalade härstamma från denna tid åtskilliga humoristiska
och lifliga epistlar på vers till jämnåriga umgängesvänner
samt den i hög grad förträffliga, öfverdådigt dramatiska
och lefnadsfriska dikten “De muntre tiggarne“.

Denna dikt har af Carlyle, Burns’ mäst geniale
minnestecknare, satts främst af hans poetiska alster, om man
frånräknar de egentliga visorna. Skalden har i en afsides
liggande krog sammanfört ett följe af laglösa
landsstrykare af bägge könen.

<poem>	»En höst, när hvarje björk stod torr
	och Boreas bröt upp från norr
	till vild och stormig ridt,
	när hagelmoln för störtskur brast
	och köldens tänder beto hvasst
	och allt af rim var hvitt
	— en lustig tiggarflock, som satt
	i Nansies krog vid brasan, 
</poem>
<poem>
	drack upp sin sammantiggda skatt
	af lump till sista trasan.
	De klunka och dunka
	i bänkarna med stop,
	de skåla och skråla
	och skratta allihop.»</poem>

Trots elände och allt tar det lustiga sällskapet lifvet
gladt, och hvar och en sjunger sin egen visa, i hvilken
han skildrar sitt speciella yrke i de mäst målande drag.
“Ämnet hör till de lägsta i naturen,“ säger Carlyle, “men
det visar så mycket klarare skaldens gåfva att höja det
till konstens värld.“

Åtskilliga andra mycket intressanta dikter af liknande
slag kunde anföras från denna tid. Det är emellertid de
egentliga visorna, <i>The Songs of Burns</i>, som beteckna det
högsta af hans diktning. De äro bildade efter de gamla
skotska balladerna och bygdetrallarna och hafva ofta
samma omkväden som dessa. En del af förebilderna hade
ett rått och ytterst lättfärdigt innehåll. Hos Burns finner
man visserligen ingen skräck för det naturliga, och hans
visor röra sig om samma ämnen som de gamla balladerna,
kärlek och vin, men de äro fylda af en så finkänslig
innerlighet och en så frisk humor, att man skall vara en
engelsk moralist för att känna sig bortstött från äfven
de djärfvaste ämnen de behandla.

Kärlek först och kärlek sist, det är det hufvudsakliga
i dessa visor — icke blott kärleken till kärestan eller
rättare kärestorna, ty de voro nästan så många som legio,
utan till allt som mötte honom. För Robert Burns’ blick
är allting vackert, allting intressant och älskvärdt. De
vilda, mossiga bärgen, de ringlande strömmarna med alar
och björkar vid stränderna, de ödsliga myrarna, där
kärrfåglarna flyga upp, de fattiga tegarna och de stackars
små stugorna — allt är så friskt och härligt och värdt
att besjungas på det vänligaste sätt. Och alla människor
och alla varelser — det finnes icke en, om än aldrig så
obetydlig eller förkastad, som icke är värd sin egen visa.

“Gamla Mailie“ ligger på sin dödsbädd och förmanar
de kringstående att se väl om hennes lam, så att det
inte lider någon skada, när det blir ensamt i världen och
utan stöd.


Den olycklige “Jock Rabb“ går och letar efter sin
älskade “Eppie M’Nabb“, och när han får veta att <i>lairden</i>
(godsherren) just står och kysser henne i trädgården,
säger han blott att hon “är välkommen igen till sin egen
Jock Rabb“, och först när hon låter hälsa honom att hon
“för alltid glömt honom och förnekar honom“, blir han
förtviflad och utropar: “du har krossat hjärtat på din egen
Jock Rabb“.

Den vandrande birfilarn Willie, som jämt går och
gnider och filar på sin kära fiol, har kommit till
marknaden och spelar för marknadsfolket. Han träffar några
glada sällar, som vilja förmå honom att sälja “fiolen så
fin“ och i stället köpa vin. Den obeständige spelmannen
kan icke motstå frestelsen, men när han skall till att
skiljas vid sin kära fiol, kommer honom de “salta tårarna“
i ögonen och han utbrister:

<poem>	»Och sålde jag min fejla,
	det vore tokeri,
	för mången en hejsansdag,
	vi haft tillsammans, vi!»</poem>

Icke desto mindre återfinner man honom något senare
i krogen vid Crochallan, där han sitter främst vid
bordändan oeh spenderar laget rundt af köpeskillingen för
fiolen. Man kan tänka sig den ånger och förtviflan som
skall följa — han har sålt sin trogne kamrat i lust och nöd.
Emellertid står alltid en vän vid hans sida och säger:
“filande gnidande Willie, I är välkommen hem till mig“,
såsom det heter i omkvädet. Det är något i denna
humoristiskt rörande visa, som erinrar om Burns’ eget öde.
Han var icke den som sparade på sin konst — han
kastade bort både den och sitt anseende och sig själf för
glädjen i ett muntert lag. Sedan kom grämelse och ånger
och förkastelse från allt anständigt folk. Men alltid fanns
det någon, som icke räknade så noga med den älskvärde
och obetänksamme spelmannen, utan bad honom
“välkommen hem till sig“. Och så gör hela den anglosaxiska
världen än i dag, ehuru dess moralister söka lägga band
på sin medkänsla för att icke släppa något efter på
budorden. Det är rätt komiskt att se de varningar några
af hans lefnadstecknare gifva sig själfva för att icke låta
bedåra sig.


I en annan visa får en ung tös giftermålsförslag från
en främmande man. “Jag är min moders enda barn, och
jag är blyg bland främmat folk, ser herrn — jag är för
ung att giftas än, jag är för ung att giftas än, ser herrn“,
svarar den stackars flickan och beskrifver allt obehag hon
skulle ha af att ligga i samma säng som en man. “Men
om ni kommer den här vägen fram litet senare, så skall
jag vara en sommar äldre, ser herrn — jag är för ung
ännu — det vore synd att ta mig från min mamma än!“

På ett annat ställe kommer “Duncan Gray“ dragande
för att fria. Men “Maggie“ knyckte på nacken och såg
obekant och skygg ut och bad Duncan hålla sig på
afstånd. “Duncan grät och Duncan bad,“ men “Meg var
döf som Ailsa Craig“. Till slut tröttnade Duncan. “Skall
jag gå här och dö som en galning för en högfärdig jänta,“
tänkte han — “hon kan gärna för mig få gå åt — 
Frankrike.“ Nu var det Maggies tur att ödmjuka sig. “Hur
det gick till, må doktorerna ge besked om,“ heter det,
men “Meg blef sjuk och han blef frisk.“ Duncan var
emellertid en beskedlig gosse och lät tala vid sig, “han
ville icke bli hennes död — nu äro de krya och glada
bägge två“.

Dylika ämnen i mångfaldig växling från almogelifvet
i Låg-Skottland har Burns behandlat i en mängd visor.
De låta obetydliga nog, när man är nödsakad att återge
deras innehåll i prosa och på ett främmande språk. Men
i sin ursprungliga form äga de ett oförlikneligt behag
genom originella ordmålningar på det uttrycksfulla skotska
landsmålet samt genom de klingande, okonstlat fulländade 
rytmerna. När man läst en af dessa små visor,
glömmer man den aldrig, den sjunger en alltjämt i öronen
och man får då och då lust att slå upp i boken för att
återknyta bekantskapen.

Af samma intagande värkan äro många af visorna
till de snart sagt oräkneliga flickor, som mött Robert
Burns på hans väg och kommit hans hjärta att slå fortare.
När man läser dessa visor får man nästan det intrycket
att han oundvikligt blef förälskad i första bästa unga
flicka han såg — icke flyktigt, utan värkligt djupt och
innerligt, ty samma sanna och uppriktiga känsla talar ur
dem alla, de må vara riktade till Nancy eller Peggy eller
Phemie eller “flickan, som bäddade sängen åt mig“. Han
var tydligen mer än andra mottaglig för det “evigt
kvinnliga“, utan att därför vara någon Don-Juans-natur, som
fann ett raffinerat behag i att växla föremål för sin
erotiska fantasi. Han kunde helt enkelt icke motstå en ny
art af kvinnlig älskvärdhet, äfven när han var innerligt
bunden på ett annat håll, och han hade i detta fall, ehuru
i några fall karaktärsfast nog, icke tillräcklig själfbehärskning 
att undertrycka en ny uppspirande känsla för att
icke grumla en annan. Åtskilligt i hans lif ger vid
handen att han i själfva värket hyst en långvarig och på
sitt vis trofast lidelse för <i>minst</i> två kvinnor på en gång.

Denna dubbelhet eller snarare mångdubbelhet kom
honom tyvärr att invärka olycksbringande på några
kvinnors öden, och hans högt utvecklade moraliska känslighet
brakte honom själf ånger och förtviflan öfver det onda
han vållat andra. Helt säkert skulle han icke lätt blifvit
den i förtid brutne och djupt olycklige man han blef,
om han icke gått och burit på minnet af den stackars
Höglands-Mary, som han gjort så mycket ondt och
besjungit så varmt och känsligt.

De många vackra visorna till de många vackra
flickorna hafva emellertid ingenting förlorat i friskhet och
behag, fastän ömheten är så frikostigt fördelad på alla
håll. Burns hade så rika källor af lidelse, att den fullt
räckte till åt de många. För honom fanns under
himmelen ingenting skönare, finare, mera behagfullt och
älskvärdt än dessa fattiga landtflickor — de förde sig så
utomordentligt intagande, deras gestalter voro så utsökt
fina, deras kläder sutto så nätt, de voro genomandade af
allt ljuft och innerligt och mildt och vekt som finnes i
naturen. Och bakom de klingande melodierna, de
smeksamma omkvädena och den lidelsefulla rytmiken, är det
som man hörde ett ständigt hviskande bakom husknutar
och busksnår, hemliga kyssar och innerliga trohetslöften.
Och så komma smärtsamma skilsmässor och trohetsbrott
och ånger, sorg och förtviflan — allt i de mäst melodiska
och själfulla tongångar.

Med nutidens härskapsklädda landtflickor i minnet
har man svårt att tänka sig “vackra Phemie" eller “fina
Jenny“ såsom några så utomordentligt gudomliga varelser.
Man måste tänka på tafatthet och klumpighet i förening
med försöket att se förnäm ut. Men det är sannolikt så,
att alla varelser kunna se behagfulla ut, om de röra sig
otvunget i den dräkt och den krets, där de höra hemma.
Burns har i alla händelser icke gifvit sina flickor några
egenskaper de icke äga — han endast beundrar allt som
tillhör dem. De äro icke egentligen idealiserade, endast
sedda med den kärleksfullaste blick som är möjlig. Och
skaldens vänlighet är så smittsam, att man låter alla
invändningar fara och tycker som han.

*
</chapter>

<chapter name="3. Tolf visor af Burns">
<h2>3. Tolf visor af Burns.</h2>

Såsom förut antydts beror det intagande intrycket af
Burns’ visor till stor del på det uttrycksfulla språket och
den sjungande rytmiskt fulländade vistonen. Slikt är omöjligt 
att återgifva i öfversättning annat än högst bristfälligt.

Dessutom finnes det så mycket i Burns’ poesi af det
där endast halft artikulerade, i hvilket en stor skald förmår
inlägga det finaste och skönaste af allt hvad tankar och
känslor heter, utan att i tydliga ord uttala det — allt
beror på tonfallen och ordsammanställningen, som ger
anledning till aningar och stämningar af samma slag, som
dem skalden själf har känt. Sådant är naturligtvis alldeles
absolut oöfversättligt.

Det är därför under den starkaste reservation mot att
att döma skaldens värde efter nedanstående försök, som
det här meddelas några öfversättningar — icke <i>valda</i>, ty
det vore lönlös möda att välja bland det bästa, hvilket
vanligen är svårast att öfverflytta — utan “tagna ur högen“.

De höra icke alla till Burns’ ungdomstid, men införas
dock här för sammanhangets skull.

<poem><tab>	<big><i><b>Vackra Peg.</b></i></big>	

	En gång jag står vid grinden vår,
	när skymningen är nära,	
	hvem får jag se, om inte just
	den vackra Peg, min kära!

	Hon vandrar hän så fin och vän,
	mer vän kan ingen finnas,
	med smärt gestalt, i skick och allt
	lik kärlekens gudinnas.

	Vi följde stranden, hand i hand,
	där älfvens vågor strömma.
	Hur underbar den stunden var,
	det kan jag aldrig glömma! </poem>

*

<poem><tab>	<big><i><b>Glad var hon.</b></i></big>

	Glad, glad ock vänlig var hon,
	glad i kök och glad i sal,
	glad vid stranden af Ern
	och glad i Glenturits dal.

	Vid Auchtertyre står eken grön
	och björkar stå vid Yarrows våg,
	men sådan tös som Phemie var
	ej Yarrowdalen såg.

	Som blomst i maj hon var att se,
	och likt en sommardag hon log.
	Hon trippade så lätt vid Ern
	som trast på gren i skog.

	Som ull af lam så hvit och vän
	och mjuk och fin i hyn hon var.
	Mer ljuf än solens var en glimt
	från Phemies ögonpar,

	I Lågland har jag färdats vidt,
	bland Höglands berg och hundra näs.
	Men Phemie var den vänsta tös,
	som trampat daggigt gräs.

	Glad, glad och vänlig var hon,
	glad i kök och glad i sal,
	glad vid stranden af Ern
	och glad i Glenturits dal. </poem>

*

<poem><tab>	<big><i><b>Kom till bakdörrn.</b></i></big>

	O, hvissla, så kommer jag
	till dig, min vän,
	o, hvissla, så kommer jag
	till dig, min vän!
	Och blefve de gamla så
	galna än,
	o, hvissla, så kommer jag
	till dig, min vän!

	Och kom till bakdörrn,
	när du går till mig,
	och kom till bakdörrn,
	när du går till mig!
	Och kom till bakdörrn,
	låts ingenting om
	och låts som det ej var
	till mig du, kom! </poem>

*

<poem><tab>	<big><i><b>Det hårda ödet.</b></i></big>

	Det hårda ödets vind slog ned
	till marken mina blad, O!
	Det hårda ödets vind slog ned
	till marken mina blad, O!

	Min stam var fin, min knopp var grön,
	min blomma växte glad, O!
	Och frisk föll dagg, och solen göt
	kring mig sitt milda bad, O!

	Men ödets hårda nordanstorm
	förfrös min blommas blod, O!
	Men ödets hårda nordanstorm
	förfrös min blommas blad, O! </poem>

*

<poem><tab>	<big><i><b>Min Harry han var stolt och glad.</b></i></big>

	Min Harry han var stolt och glad,
	mer ståtligt växt än andra män.
	Nu är han jagad långt åstad,
	han kommer aldrig hit igen,

	O, för honom här igen!
	O, för honom här igen!
	Jag gåfve allt Knockhaspies land
	för Höglands-Harry här igen!

	När alla andra gått till sängs,
	jag vandrar sorgsen ute än
	och sätter mig och gråter tidt
	och önskar Harry hit igen. 

</poem>
<poem>
	O, hängde de i galgen högt	
	de skurkar, som förföljt min vän,	
	jag kanske kunde än få se	
	min Höglands-Harry här igen!    

	O, för honom här igen!
	O, för honom här igen!
	Jag gåfve allt Klockhaspies land
	för Höglunds-Harry här igen!</poem> 

*

<poem><tab>	<big><i><b>Och godt öl kom.</b></i></big>

	Och godt öl kom och godt öl for,
	för godt öls skull har jag sålt mina skor,
	och satt mina strumpor i pant i en bod
	— med godt öl håller jag upp mitt mod.

	Sex oxar jag hade i ok för min plog,
	de trifdes så tämligt och drogo bra nog
	— jag sålde dem en efter en si så där,
	med godt öls hjälp jag sorgen bär.

	Och godt öl har gjort mig så arm som jag är
	och haft mig att komma min piga för när
	— för godt öls skull i stocken jag stod,
	med godt öl håller jag upp mitt mod.

	Och godt öl kom och godt öl for,
	för godt öls skull har jag sålt mina skor,
	och satt mina strumpor i pant i en bod
	— med godt öl håller jag upp mitt mod.</poem> 

*

<poem><tab>	<big><i><b>Devondalen.</b></i></big>

	Hur fagert det är vid den ringlande Devon,
	bland blomster och löfskog hur fagert det är!
	Men fagrast af blomster vid stranden af Devon
	är knoppen, som växer på branten vid Ayr.
	Må morgonen mildt på dess rodnande krona
	strö daggdropp och sol på dess spirande blad,
	må vårregnet vänligt den växande skona,
	men nära dess rot med förfriskande bad!

	O, skonen den unga, I vingmörka vindar,
	som kommer med skymningen öster ifrån,
	och blif henne fjärran, du mask, som dig lindar
	kring allt, som är skönt och som lockar till rån. 

</poem>
<poem>
	Om Frankrikes kungliga liljor man talar
	och ros, som i Albions hjärtvapen står;
	mer vän vet jag en under björkar och alar,
	där Devon, där Devon den ringlande går. </poem>

*

<poem><tab>	<big><i><b>Macphersons farväl.</b></i></big>
	
	»Farväl, min cell, farväl i frid,
	du var mig mörk och trång
	— ej lång skall bli Macphersons tid
	inunder galgens stäng!»

	Så stolt och käck och utan skräck,
	så trotsig var hans gång.
	Han sjöng och tog i dans ett språng
	allt under galgens stång.

	»Allt kött är hö, en hvar skall dö
	— hvad är att dö för män,
	som dödens hot i kamp gått mot!
	Jag trotsar honom än!
	Tag dessa band ifrån min hand
	och bringa mig mitt svärd
	— den bästa hand i Skottlands land
	skall se, hvad min är värd!

	Jag left ett lif af strid och kif,
	mig svek till galgen för,
	och endast ett mig grämer hett
	att utan hämd jag dör.

	Nu hälsar jag farväl till dag
	och berg och dal och sjö
	— en feg nämns den bland stolte män,
	som icke vågar dö!»

	Så stolt och käck och utan skräck,
	så trotsig var hans gång
	— han sjöng och log och tog sitt språng
	inunder galgens stång. </poem>

*

<poem><tab>	<big><i><b>Tibbie Dunbar.</b></i></big> <footnote>Denna visa finnes förut omskrifven på svenska i den bekanta sången 
<tab>	»Säg, vill du mig följa, 
<tab>	skön Anna Marie.» </footnote>

	O, vill du gå med mig,
	skön Tibbie Dunbar,
	o, vill du gå med mig,
	skön Tibbie Dunbar?
	Vill du fara i vagn
	som en lady far
	eller gå vid min sida,
	skön Tibbie Dunbar?

	Mig kvittar det lika,
	att far din har pängar
	och släkten din titlar
	och åkrar och ängar,
	men säg, du vill ha mig,
	så litet jag har,
	och kom som du står där,
	skön Tibbie Dunbar! </poem>

*

<poem><tab>	<big><i><b>Du dal vid vackra Doon.</b></i></big>

	Du friska dal vid vackra Doon,
	hur kan du blomstra, väna dal?
	Du fågel, hvarför sjunger du?
	Min själ är sjuk och full af kval
	Din muntra sång bland rosorna
	har sorgen till mitt hjärta sändt,
	den minner mig om lyckans tid,
	som gått, men aldrig återvändt!

	Jag ströfvade vid vackra Doon,
	där ros med vedben slingras in.
	Hvar fågel om sin kärlek sjöng,
	detsamma gjorde jag om min. 
</poem>
<poem>
	Med hjärtat gladt jag bröt en ros,
	hur skön min fagra törnros var!
	Då kom det en, som stal min ros,
	men lämnade mig törnet kvar. </poem>

*

<poem><tab>	<big><i><b>Än en kyss.</b></i></big>

	Än en kyss, och så ett sista
	afsked, du för alltid mista!
	Djupt i hjärtat vill jag bära
	dig med trofast sorg, min kära.
	Den en glimt af hopp ledsagar,
	är en dåre, om han klagar.
	Mig mot sorgerna skall värna
	ingen glimt från hoppets stjärna.

	Men mitt val jag vill ej klandra,
	du var mera vän än andra,
	svår att motstå, tung att mista,
	värd att älskas till det sista.
	Hade vi ej mötts i lifvet,
	ej så blindt och öfvergifvet
	blifvit till hvarandra knutna
	— ej vi skildes hjärtebrutna.

	Så farväl, du var mig kärast,
	skönast, ljufvast, renast, skärast!
	Så farväl!  Och dig tillstädje
	lyckan allt af lifvets glädje!
	Så farväl och så den sista
	kyssen, du för alltid mista!
	Djupt i hjärtat vill jag bära
	dig med trofast sorg, min kära! </poem>

*

<poem><tab>	<big><i><b>Förnöjsam med litet.</b></i></big>

	Förnöjsam med litet och glad att få mer,
	— när sorgen och nöden i synen jag ser,
	jag ger dem ett rapp, om de hindra min gäng,
	med en bräddad mugg öl och en skotsk gammal sång.

	Ibland störa härjande tankar min frid,
	men mannen är stridsman och lifvet är strid,
	mitt glädtiga lynne är mynt i min pung,
	min frihet är adel, ej skänkt af en kung.

	Ett år af betryck, skulle det bli mitt fall?
	En natt i ett gille och sorgen är all!
	När målet, det sköna, för resan är nått,
	hvem tusan vill tänka på vägen han gått?

	Låt lyckan, den blinda, få ragla omkring,
	ifrån mig som till mig, det gör ingenting!
	Jag ropar åt nöjet: välkommen, min vän!
	Åt mödan: välkommen, välkommen igen! </poem>

*
</chapter>
<chapter name="4. Ärans dagar">

<h2>4. Ärans dagar.</h2>

Ej långt från Burns’ hem i Mossgiel låg den lilla
köpingen eller byn Mauchline, och där bodde en hel del
unga flickor, hvilka han besjungit allesamman. “Miss
Miller är fin, miss Markland gudomlig, miss Smith har
förstånd och miss Betty är en bra flicka — man vinner
skönhet och förmögenhet med miss Morton, men Jean
Armour är juvelen bland alla för mig“, heter det i en af
dessa visor.

Jean Armour, dotter till en hederlig murarmästare,
ägnade han också i all synnerhet sin hyllning, hvilken
år 1786 ledde till en hemlig trolofning med skriftligt
erkännande af att den skett — en art äktenskap, som den
tiden till en viss grad hade gällande kraft i Skottland.
Hennes fader ville emellertid icke veta af förbindelsen
med Burns, som förmodligen icke åtnjöt anseende för
stadighet i grannskapet. Jean tvingades att slå upp med
sin trolofvade och sönderrifva det hemliga kontraktet.
Lagen, som den tiden bestraffade dylika förbindelser utan
föräldrars samtycke, sattes i rörelse. Burns måste lefva
som flykting och hålla sig dold hos sina vänner. Några
månader därefter blef Jean moder till tvillingar.

I allt detta synes efter nutida begrepp icke synnerligt
mycket att förebrå de bägge unga människorna — skulden
faller snarare på den brutale och egensinnige faderns sida.
Men Burns’ beteende får ett mycket egendomligt utseende,
när man erfar, att han just vid samma tid som det
hemliga äktenskapet med Jean kommit till stånd, firat en
snarlik akt med en annan flicka, Mary Campbell, samma
flicka som han sedan så innerligt besjungit under namnet
“Höglands-Mary“. De möttes vid stranden af Ayr och
där tvättade de sina händer i strömmen och lofvade
hvarandra evig trohet, i det de höllo en bibel emellan sig.
Man har sedermera återfunnit denna bibel och där
anträffat några skrifna rader af Burns’ hand: “Och I skolen
icke svära falskt vid mitt namn, jag är Herran“ samt
ett annat bibelspråk af samma innehåll, hvilket visar att
det varit så allvarligt menat, som gärna är tänkbart.
De bägge namnen, som ursprungligen stått under dessa
bibliska varningsord, voro emellertid till hälften utplånade,
och man har däraf dragit den slutsatsen att den stackars
Mary vid underrättelsen om att hon var bedragen förintat
dessa vitnen inför Gud om trofasthet till döden. Burns
var just stadd på hemfärd, när de möttes vid Ayr, och
Mary återsåg aldrig sin bedräglige trolofvade. Hon gjorde
några månader efteråt en resa i förhoppning att ännu en
gång få se honom, men dog på vägen af feber.

Det säges, att kärleken till Höglands-Mary trots allt
varit den djupaste lidelse Barns någonsin haft, och den
lämnade spår efter sig af ånger och sorg som varade ända
till lifvets slut. Han nämner henne aldrig annat än i sina
visor — till “Mary i himlen“ och många andra, men dessa
vittna otvifvelaktigt om de samvetsförebråelser han känt
och den saknad han aldrig kunde besegra. Ännu så sent
som 1792 ägnar han henne en af sina vackraste sånger.

Icke desto mindre synes han hafva kunnat bibehålla
en varm och innerlig känsla äfven för Jean Armour, hvilket 
framgår af många uttalanden i hans bref. Så mycket
underligare är det att höra, att han samtidigt med dessa
bägge allvarligt menade förbindelser knutit ännu en <i>tredje</i>,
hvilken dock måtte varit af flyktigare art.

Alla dessa olyckliga förhållanden bragte Burns till
förtviflan, och han såg ingen annan utväg än att draga
ur landet. Han beslöt att söka sig anställning i
Västindien och hade redan börjat underhandla med
personer, som kunde skaffa honom en sådan, då den
vändning i hans öden inträffade, som med ens hjälpte honom
ur alla yttre trångmål för tillfället, gjorde honom till en
ryktbar man och förde honom som ärad gäst in i Skottlands 
bästa kretsar vid den tiden.

För att fylla sin reskassa uppmanades han nämligen
af några vänner att låta trycka sina visor och andra
dikter. En subskription sattes på förhand i gång för att
betrygga företaget, och efter några månader utkom det
lilla häftet från ett tryckeri i den närbelägna staden
Kilmarnock. Dess rykte spred sig genast som en löpeld
från grefskap till grefskap. “Gammal och ung, hög och
låg, den allvarsamme lika väl som den glade, lärd och
olärd, alla voro lika intagna och hänförda“, säger en af
Burns’ samtida.


Han började nu uppmärksammas af landtadeln, och
äfven till Edinburg hade diktsamlingen letat sig väg och
väckt den lifligaste beundran, det lifligaste inträsse för
författarens person. Det var en i hög grad välvillig
recension i en där utkommande tidskrift samt några uttalanden
af en ansedd lärd därsammastädes, som föranledde Burns
att öfverge sin utvandringsplan och i stället söka sin
lycka i hufvudstaden.

På senhösten 1786 anlände han till Edinburg och
mottogs genast från början som “säsongens lejon“. Icke
blott hos den tidens literära och akademiska storheter,
utan äfven i de högsta adeliga kretsar mötte honom den
bästa välkomst, och han rörde sig i den nya omgifningen
med en säkerhet, som man icke skulle tilltrott den unge
mannen af folket — “Plogmannen från Ayrshire“, såsom
han nu började kallas.

Han beskrifves från denna tid såsom en starkt byggd
och välvuxen man med utseende och dräkt af en
aktningsvärd och särdeles förståndig gårdbrukare. Ingenting
utom hans stora svarta ögon, hvilka otvetydigt talade
om snille och tankekraft, vittnade att man hade en
utomordentlig personlighet framför sig. Hans rörelser voro
trygga och bestämda samt fria från all tafatthet. Hans
konversation skildras af alla såsom alltigenom genialisk,
växlande mellan humor och äkta patos, full af infall och
originella tankar. Af de egenskaper han vid sina samtal
lagt i dagen hafva några af hans samtida dragit den
slutsatsen att han varit långt mera storartat begåfvad än
de enkla visorna gifva vid handen och att han på hvilket
andligt område som hälst skulle blifvit något utomordentligt, 
om han fått tid och tillfälle. Detta vore icke häller
så osannolikt, eftersom förmodligen poetisk begåfning icke
är genom en bestämd gräns skild från andlig kraft i
allmänhet.

Trots den värkliga beundran han utan tvifvel
ingifvit den förnäma världen i Edinburg, var den uppmärksamhet 
man visade honom troligen till största delen ägnad
hans egenskap att vara ett underting, en ovanlig
företeelse — man skulle säkert vändt honom ryggen, ifall
det kommit en ännu märkvärdigare person till staden — 
t. ex. en indisk <i>rajah</i> eller något ditåt. För öfrigt lät
man honom nog känna att han icke hörde till kretsen 
och något värkligt handtag från de stores sida hade han
icke att vänta.

Burns kände säkert sin fåfänga smickrad af allt
det uppseende han väckte och det erkännande han
mötte, men samtidigt reste sig hans starka själfkänsla
mot att behandlas som ett inträssant förevisningsföremål,
och detta tör ha varit anledningen till den sträfhet han
stundom visade. Hur disharmonisk han äfven under dessa
ärans dagar i själfva värket känt sig framgår af hans
dagböcker, i hvilka han bittert uttalar sig om det
skefva i sin ställning och på ett ingalunda vänligt, men
särdeles träffande sätt upptecknat sina omdömen om de
nedlåtande personligheter han mött i salongerna.

Från det stela salongslifvet ryckte han sig också
tidt och ofta loss och sökte sig ett friare umgänge bland
de glade dryckesbröderna i medelklassens klubbar och
värdshus. Han mottogs naturligtvis med öppna armar
och kunde i denna omgifning lämna sin humor och kvickhet 
lösa tyglar. Det antydes af hans lefnadstecknare att
han äfven sökt ännu lägre på rangskalan stående sällskap 
af bägge könen och därvid lagt grunden till senare
dagars ohälsa, till dåligt anseende och fördärfbringande
vanor.

Den yttre orsaken till hans vistelse i Edinburg var
att få en ny upplaga af dikterna utgifven från trycket,
och sedan denna på våren 1787 utkommit fanns ingen
anledning att längre stanna kvar. Han företog därför
under sommaren och hösten samma år en del resor i olika
trakter af Skottland. Först stälde han kosan till engelska
gränsen och därefter till Ayrshire, hvarest han gästade
Mossgiel, sitt forna hem. Han var nu en helt annan man
än för ett år sedan, då han flydde från gård till gård
för att undgå fängelset och väl ansågs för en förlorad
man af allt anständigt folk i trakten. Nu kom han höljd
af ära hem från hufvudstaden, där han firats som sitt
lands främste skald, han var känd och värderad landet
rundt, och de ekonomiska utsikter, han nu kunde hoppas
på, gjorde väl sitt till att skaffa honom aktning hos de fattige
grannarna i hembygden. Han mottogs också med stolthet
af sina forna vänner och med krypande ödmjukhet af sina
ovänner. I synnerhet bemöttes han af familjen Armour
som förut så hätskt förföljt honom, med trälaktig 
efterhängsenhet, hvilket af Burna omtalas med uttryck af den
största leda. Denna ovilja utsträckte han dock icke till
“vackra Jean“, dottern i huset, som lidit så mycket för
hans skull och värkligen tycks ha varit en präktig flicka.
De återknöto det gamla förhållandet och hade åter
hemliga möten, hvilka i sinom tid ledde till förvecklingar,
som längre fram skola omtalas.

Sedan Burns ytterligare utsträckt sina resor till de
västra högländerna, återvände han till Edinburg för att
söka utbekomma sitt honorar för diktsamlingen och
möjligen äfven i den hemliga förhoppningen att något skulle
göras för honom af dem, som smålett så nedlåtande mot
honom under hans förra besök.

Men det mottagande han nu rönte var ett helt annat
än förra gången. Han var icke längre en nyhet för
dagen, man började dra sig för en person med så litet
presentabla umgängesvänner, man hade hört ett och annat
om hans vilda vanor och om hans satiriska dagboksanteckningar. 
Det var endast ytterst sällan han numera inbjöds
till sina forna gynnare, och han hängaf sig i stället så
mycket ifrigare åt det fria värdshuslifvet och sina
“vansinniga lidelser (Bedlam passions)“, såsom han själf
kallar det.

Bland dessa var lidelsen för det andra könet den
mäst förhärskande, och fastän han väl bort starkare än
någonsin känna sig bunden vid den stackars Jean Armour,
var han snart invecklad i ett nytt förhållande. Sedan
han förgäfves ägnat sin hyllning åt ett par unga damer,
gjorde han nämligen bekantskap med en viss mrs M’Lehose,
hvars man öfvergifvit henne och rest till Västindien. Han
blef häftigt förälskad, och under några månader besökte
han henne dagligen och stundligen samt tillskref henne
oräkneliga bref, som andas mycken lidelse och mycken
falsk sentimentalitet, en ton som är helt olik det hos
Burns vanliga enkelt naturliga sättet att uttala känslor
och tankar. De kallade hvarandra “Sylvander“ och
“Clarinda“, och det tyckes ha varit något uppstyltat i deras
förhållande, som väl stämde med det onaturligt sentimentala 
i tidsandan, men icke med den anda som genomgår
hela Burns diktning.

Just som Sylvander var i färd med sina dyra
försäkringar att “älska Clarinda till döden, genom döden
och för evigt“, mottog han sorgliga underrättelser om sin
öfvergifna trolofvade, Jean Armour. Hon var åter, såsom
följd af deras senaste samvaro, på väg att bli moder.
Hennes brutale fader hade drifvit henne på dörren, och
hon stod nu utan huld och skydd. Burns föranstaltade
visserligen att hon blef mottagen i en väns hus, men
fortsatte ännu en tid förhållandet till Clarinda, “den sköna
härskarinnan öfver skaldens själ“.

Sedan han sent omsider erhållit sitt honorar, 9,000
kronor, af hvilka han lämnade en betydlig del till
underhåll åt sin moder, och sedan han otvetydigt erfarit att
intet var att vinna af vederbörande i Edinburg, fann han
emellertid ingen annan utväg än att återtaga sitt gamla
yrke såsom gårdbrukare. Han uppgjorde därför kontrakt
om arrendehemmanet Ellisland i närheten af Dumfries och
det var väl med tanken på att han där behöfde en duglig
matmor att förestå hushållet, som han erinrade sig sin
gamla skuld till “vackra Jean“. Han lämnade Edinburg
på våren 1788, och i augusti samma år fullbordade han
genom vigsel det i själfva värket redan förut lagligt
giltiga äktenskapet med henne. Någon anledning att ångra
den rättvisa han sent omsider gjort henne fick han häller
aldrig, ty trots hans ständiga otrohet minskades aldrig
hennes tillgifvenhet, och hon blef den förträffligaste
husmoder han kunde önskat sig.

*
</chapter>

<chapter name="5. Motgångar och död">
<h2>5. Motgångar och död.</h2>

Huru betryckt Burns än må ha varit, när han såg
sina förhoppningar krossade och kände sig tillbakavisad från
de kretsar, där han nyligen mottagits som hedrad gäst,
så synes han dock ha känt en viss tillfredsställelse i
medvetandet af att ha handlat rätt och att i alla fall numera
vara en oberoende man. Han grep därför det nya värfvet
an med friskt mod och lätt hjärta.

Själf lade han hand vid utarbetet på Ellisland, gick
själf efter plogen och var en god husbonde mot sina
tjänare. Hans oroliga vanor följde honom dock äfven hit.
Han var en i hög grad sällskaplig natur och kunde aldrig
besluta sig för att rycka sig lös från det muntra 
dryckeslifvet och i stallet ägna sig åt landtbruk eller poetisk
alstring. Tidt och ofta var han gäst hos sina grannar af
landtadeln och gårdsbrukarklassen, och lika ofta tillbrakte
dessa en afton på Ellisland. Att döma af samtida
beskrifningar och Burns’ egna dryckesvisor måtte det vid
dessa glada lag gått så vildt till som gärna är möjligt.
Det är icke underligt att hans starka hälsa till sist bröts
af detta lefnadssätt och att gårdsbruket, trots de ansträngningar 
han värkligen gjorde att sköta det med kraft och
förstånd, icke blef som det borde.

När därtill kom att skördarna slogo fel, måste han
vara betänkt på att annorledes söka trygga sin familjs
uppehälle. Han sökte därför och erhöll äfven en anställning 
såsom tjänsteman vid accisvärket (<i>accis</i> är en art
tullbeskattning). Ingenting kunde vara mindre i
öfverensstämmelse med hans människovänliga sinnelag än detta
yrke, som hade tycke af en polisspions och tvang honom
att draga lagens straff öfver dem, som kringgingo dess
bestämmelser. Det var nog endast för familjens skull han
åtog sig det.

Han var dock alltför vekhjärtad att icke själf då och
då kringgå sin plikt för att frälsa en fattig stackare.
Många historier berättas om de icke alltför listiga knep
han begagnade för att hjälpa lagöfverträdarna att lura
honom själf. En gång skulle han å tjänstens vägnar
göra undersökning hos en fattig kvinna, som förehade 
någonting mindre tillåtligt. Burns infann sig
emellertid själf hemligen på förhand för att ge henne en vink.
“Kate, är ni tokig,“ sade han — “vet ni inte att
öfveruppsyningsmannen och jag äro öfver er inom fyrti
minuter?“ Kvinnan tog fasta på vinken och lagade att
undersökningen ej ledde till något resultat. En annan gång
kom Burns och en medhjälpare till en kvinna, som
misstänktes för olaglig brygd. När hon såg dem, smög hon
sig ut bakvägen och lät en piga och en liten flicka reda
sig bäst de kunde med de objudna gästerna. “Har det
varit någon marknadsbrygd här i dag?“ — “Nej då,
herrn, vi har ingen tillåtelse till det,“ sade pigan. Men
den lilla flickan visste icke bättre än att hon utropade:
“det är inte sant, för den stora svarta kistan är full af
ölbuteljer och mor har bryggt hela natten.“ — “Vi ha
brådtom, just nu,“ sade Burns — “men när vi kommer
tillbaka från marknaden, så skall vi se efter i den
stora svarta kistan!“ När de kommo tillbaka, var
naturligtvis den stora svarta kistan tom.

Det är klart att de många resor Burns måste företaga 
i tjänsteärenden ännu mindre än förr tilläto honom
att föra ett lugnt lif och endast voro ägnade att ge ökad
fart åt umgänget med dryckesbröder af alla slag, till föga
båtnad för vare sig gårdsbruket eller poesien. Det oaktadt
var hans literära värksamhet under vistelsen på Ellisland
mera betydande än under de bägge besöken i Edinburg,
och några af hans bästa stycken härstamma från denna
tid — bland andra den måhända något öfverskattade dikten 
om <i>Tam O’Shanter</i> och många förträffliga visor, skrifna
för en samling, som då börjat utgifvas i Edinburg.

Under alla dessa resor, sällskapliga samkväm och
poetiska utflykter gick det som sagt utför med gårdsbruket, 
och efter ungefär tre års vistelse på Ellisland beslöt
han uppgifva arrendet och flytta in till Dumfries. Detta
var likväl som att komma ur askan i elden, ty voro
frestelserna till ett tygellöst lif starka därute på
landsbygden, så voro de det i ännu högre grad i den lilla
småstaden, som hade rikligare tillgång på dryckesbröder och
dryckestillfällen samt gästades af en mängd resande, hvilka
sällan underläto att inbjuda den sällskaplige skalden till
sitt värdshus. De vanor han åsamkat sig under sitt
föregående lif voro för öfrigt numera så ingrodda, att det väl
lär vara tvifvel underkastat, om han någonsin skulle
kunnat lösslita sig från dem. Han började väl också
känna att hans lif på sätt och vis var förfelat så i yttre
som inre mening. Förhoppningarna på en sorgfri och aktad
lefnadsställning hade blifvit besvikna, och trots det höga
värdet af det han värkligen åstadkommit såsom skald var
han nog medveten om att det icke stod i rimligt förhållande 
till de rika gåfvor han kände sig äga. Hans sinne
förbittrades alltmer — hans omdömen om människorna
och lifvet blefvo allt dystrare, och hans själfförebråelser
blefvo honom en ständig anledning till pina. Den enda
utvägen att komma ifrån denna förtviflade sinnesstämning
var att söka upp det muntra sällskapet vid de fylda glasen.

Han hade dock ännu stunder af poetisk ingifvelse,
och några af hans sista dikter andas en lefnadsfriskhet
och ett manligt mod, som stå i bjärt motsats till hans
hypokondriska betraktelser i bref. Till dessa friska 
dikter af den sjuke mannen hör den käcka visan “Förnöjsam 
med litet“ samt den manliga af prof. C. R. Nyblom
på svenska öfversatta “En man är man, trots allt sån’t“.

<poem>	»En kung kan adla en och hvar,
	baroner gör och allt sån’t
	men nämna ut till ärlig karl,
	— jag tror han låter bli sån’t.
	För allt sån’t och allt sån’t,
	förnäma namn och allt sån’t
	— den stolta känslan af sin kraft
	är högre rang än allt sån’t».</poem> 

Om den själfständighet och den frihetskänsla, som tagit
sig uttryck i denna stolta dikt, ock voro ägnade att ge
skalden det stöd han behöfde för att kunna uthärda lifvet,
medvärkade de likväl i sin mån att göra hans lif olyckligt,
i det de till sist utestängde honom från det något så när
bildade umgänge, som var att tillgå i grannskapet och
som hans sällskapliga och sympatiska natur så väl behöfde.

Hans själfkänsla hade alltid varit mycket stark, och
äfven under den tid nådens sol kringstrålade honom som
varmast höll han sig upprätt, därutinnan olik de flästa
samtida skalder, hvilka vanligen kommo sig upp genom
gynnares ynnest. Med sitt skarpa omdöme fattade han allt
för väl det ytliga i samhällets rangskala, kände alltid sin
inre jämnbördighet eller öfverlägsenhet i förhållande till de
personer han mötte, höga som låga, och dolde icke alltid
sin mening i det fallet. Dessutom hade det 18:de århundradets 
filosofiska kritik öfver allt häfdvunnet äfven nått fram
till honom i hans afkrok, och han grubblade på sitt sätt
öfver de samhällsproblem, som sysselsatte de flästa mer
framstående intelligenser vid den tiden. När därför franska
revolutionen bröt lös och spred sina idéer om frihet,
jämlikhet och broderskap, mottogs den genast med hänförelse
af Burns, och trotsigt obetänksam som han var sparade
han icke de öppenhjärtigaste uttalanden på vers och prosa.
Han gick t. o. m. så långt att han såsom skänk till
lagstiftande församlingen i Paris sände fyra kanoner, hvilka
tillhört ett beslagtaget franskt smugglarfartyg och fallit på
hans lott såsom pris — något som höll på att kosta
honom hans tjänst. Allt detta medan hans vänner och 
bekanta af de högre klasserna voro besjälade af den
djupaste skräck och afsky för Frankrike och revolutionen.

Allt var förlåtligt, äfven de vildaste utsväfningar,
men att öppet och af fullaste hjärta uttala sin öfvertygelse
om frihetens och jämlikhetens rätt, det kunde icke förlåtas.
Burns lefde under sina sista år utestängd från annat sällskap 
är sådant som icke kunde förlora något på att umgås
med “jakobinen“.

Denna förvisning gjorde sitt till att förbittra skaldens
lif, som redan dess förutan var tillräckligt förbittrat af
ekonomiska bekymmer. Han var dessutom sjuk och bruten 
till kropp och själ. Det gick allt mera utför för
honom i alla afseenden, och till sist hade han endast att
välja på “tre befrielsens portar“, såsom Thomas Carlyle
säger — “klart uppfattad poetisk värksamhet, vansinne
eller döden“. Det blef denna sista port som i förtid
öppnades för den olycklige mannen. Han afled den 21 juli
1796, endast trettisju år gammal.

Knappt hade underrättelsen om dödsfallet spridt sig
förrän ett allmänt omslag inträffade i sättet att betrakta
den länge missaktade skalden och hans värk. Man fick
plötsligt ögonen öppna för de ovärderliga skänker han
gifvit sin samtid och eftervärlden, och såsom vanligt
belönade man med en präktig begrafning den lifsgärning
man icke förstått att fullt uppskatta, förrän det var för
sent att gifva den det stöd och den uppmuntran, som
ligger i en allmänt uttalad sympati.

Alla lefnadstecknare och literaturhistoriker synas vara
ense i att uppskatta det höga värdet af Burns’ diktning 
och den stora betydelse han haft för vårt århundrades 
literatur, i det han var den förste som på allvar bröt
med den förstelnade och förstelnande franska smaken samt
med de friska naturliga källsprången i sina visor gaf nytt
lif åt den nationella britiska poesien, hvilken sedan genom
Wordsworth, Scott och Byron kom att mäktigt gripa in i
hela Europas kulturlif. Äfven därutinnan tyckas alla vara
ense att Burns aldrig blef hvad han kunnat — att hans
lif och diktning äro att betrakta som en stort tilltagen
praktbygnad, hvilken förfallit innan den nått till takresningen 
och står kvar som en skön men vemodsväckande ruin.

Däremot är omdömet om hans karaktär af mångfaldigt
växlande art, och man har gjort sig mycken möda att
förklara de motsatser af det upphöjda och förnedrade, som
hans lif i så rikt mått erbjuder. “Hvilken ande af
motsägelser! Omhet, råhet, finkänslighet, sinlighet, det
upphöjda och det låga, det smutsiga och det gudomliga!“ — 
utbrister lord Byron efter att ha läst en del af sin
föregångares och själsfrändes bref, hvilka han säger vara
uppfylda af “förbannelser och slippriga dikter“. Af allt att
döma har Burns också åtminstone vid vissa tidpunkter
varit en slaf af de gröfsta sinliga njutningar och lefvat
ett i några hänseenden värkligt ovärdigt lif. Så mycket
sällsammare är det att han kunnat bibehålla så mycket
af sitt människovärde och varit i stånd till yttringar af
den renaste finkänslighet och sannaste själsadel.

Särskilt sällsamt är det själfmotsägande i hans
förhållande till de kvinnor, han värkligt älskat. Han
betraktade dem synbarligen icke såsom endast leksaker och
njutningsföremål — han hade nog för ögonblicket all den
känsla af offervillighet och hängifvenhet, som tillkommer
värklig kärlek. Men ändå gjorde han sig skyldig till den
svåraste trolöshet, icke emedan han af naturen var falsk,
utan emedan en öfvermäktig lidelse dref honom in i
förvecklingar han icke kunde behärska.

Det är väl i själfva värket lönlös möda att söka efter
förklaringsgrunder till en dylik dubbelhet i karaktären,
hvilken säkert ehuru i olika grad och af olika art är att
återfinna hos alla människor. Att döma eller söka ursäkta
är ännu mera lönlöst. Man måste nöja sig med att påvisa
bristerna vid sidan af de ädla egenskaperna, låta
skuggorna bryta sig mot de vänligt belysta dragen af den
personlighet, man vill teckna med sympati, men äfven
med sanning. Månne det icke på det hela taget är ägnat
att väcka den största medkänsla, när man ser en i
grunden ädel natur i strid med oädla drifter bevara det
innersta och bästa af sitt väsende? Att detta varit fallet
med Robert Burns måste hvar och en medgifva som gjort
bekantskap med hans lif och diktning, där trots alla
förvillelser den älskvärdaste finkänslighet och den varmaste
människokärlek höra till de mäst förhärskande dragen.

<img></img>
</chapter>





