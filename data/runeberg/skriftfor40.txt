<table c>
<td><h3>Skrifter för folket:</h3>
<td><h3>Sagor, Legender, Historia m. m.</h3>
<td><tab>
<td><h3>N:r 40.</h3>
<td><tab>
<td><h1>MUNTRA HISTORIER OCH ANEKDOTER</h1>
<td><tab>
<td><b>AF OCH OM DEN GLADE AKTÖREN</b>
<td><img></img>
<td><h2>SVANTE  HEDIN.</h2>
<td><tab>
<td>STOCKHOLM
<td>P. A. HULDBERGS  BOKFÖRLAGS-AKTIEBOLAG.
<td><tab>
<td><tab>
<td>Pris: 35 öre.
</table>

<table c>
<td><h1>MUNTRA</h1>
<td><tab>
<td><h1>HISTORIER OCH ANEKDOTER</h1>
<td><tab>
<td>AF OCH OM
<td><tab>
<td><h3>DEN  GLADE AKTÖREN</h3>
<td><tab>
<td><h2>SVANTE HEDIN.</h2>
<td><tab>
<td><tab>
<td>STOCKHOLM
<td>P. A. HULDBERGS  BOKFÖRLAGS-AKTIEBOLAG.
</table>
NORRKÖPING

M.  W.  WALLBERG &  C:o BOKTRYCKERI

1896.
<chapter name="Muntra historier och anekdoter.">

<b>U</b>nder sin första aktörstid kom Svante att en dag göra
visit hos den på sin tid mycket bekanta mamsell
Törnros, i hennes eremitage å Djurgården. Midt under
besöket kom den rike bagare K., hvilken synnerligen
intresserade sig för mamsellen i fråga; men då han fick se den
andre besökande, drog han sig med en sur min genast
tillbaka.

— Jag tror, bagarn inte var belåten med gästen —
anmärkte Svante.

*

En gång hade Svante försummat sig, då han skulle
infinna sig i repetition å teatern; han fann sig behöfva
flere minuter, än verkligheten erbjöd, för att i rätt tid
hinna fram. Så fick han syn på en skylt, därå stod:
<i>Minuthandel</i>. Svante gick genast in i boden och begär:

— Låt mig få köpa en tjugofem à tretio minuter!

— Minuter? Sådana ha vi inte att sälja.

— Drag då in skylten! — uppmanade Svante.

*

Damerna indelade Svante i två klasser: — sådana
man <i>helsar</i> på och sådana man helsar <i>på</i>.

*




—   Kära herre! ge mig en slant! — gnälde en
tiggare på gatan, vändande sig till den förbipasserande Svante.

—  Är själf ute på vigilans! — sade denne och
fortsatte promenaden.

*

Eljes var Svante mot de nödlidande och hjälpsökande
mycket öm. Hemma hos sig hade han, isynnerhet
under sina sista lefnadsår, på ett bord tre olika stora
skålar: den minsta med femtioöringar, den mellersta med
tjugofemöringar, den största med tioöringar. Härur
fördelade han sina gåfvor åt de många begärande, hvilka
belägrade hans dörrar, allt efter som han tyckte dem
behöfva en mindre eller större skärf.

*

—  Skämdt åsido! — sade Svante en gång på
Operakällaren, sköt till sidan af bordet en portion tjäder,
som luktade allt för svårt.

*

Under det Stockholms borgerskap ännu tjänstgjorde
som en militärkår, hade källarmästar Tjulander å Opris
blifvit officer vid nämnda kår. Svante kom in på
lokalen, slog sig ned vid ett bord och ropade: "kypare!",
men ingen hörsammade hans anrop, oaktadt förnyade
tillsägelser. Då vände han sig till källarmästaren, som
satt innanför disken, och ropade med hög röst:

—  Herr löjtnant!

Källarmästaren, smickrad, skyndade fram.

—  Var så god, låt ert kompani rycka fram!

Svante blef strax serverad.

*


Svante mötte en bekant ung jurist, hvilken ansågs
vara i full fart mot äreställena i statens tjänst.

— Nu är din bana stängd! — sade han och ställde
sig midt emot honom; — jaja, bara för ögonblicket —
tillade han och steg åt sidan.

*

Svante titulerade en gång en schweizeriuppasserska:
min lilla gris.

— Jag är ingen gris för herr Hedin — snäste hon.

— Jag ber om förlåtelse — genmälte Svante; — jag
ser, att ni ... vuxit till er.

*

Svante gick en dag under sin sista tid spatserande
i Kungsträdgården med några yngre kamrater vid
Dramatiskan. En liten bofink, som på lätta vingar ilade
öfver dem, lämnade under flykten någonting, som föll rakt
på en aktörs nyköpta sommarhatt med gråa sidenband.

— Men käre Ossian lille — sade Svante — hur
kunde fågeln veta, att det var <i>du?</i>

*

Efter en genomvakad natt under den milde
vingudens banér kom Svante upp på repetition, tydligen
ganska dufven. Baron Knut Bonde ... det var under hans
teaterdirektörskap ... ville pika Svante och sade,
försmädligt pekande på sin panna:

— Jag tror, de' står inte riktigt till här i dag?

— Ja, inte <i>här</i> häller! — svarade Svante, görande
en geste åt <i>sin</i> panna.

*


Det var på middag hos en numera afliden, mäkta
kaxig borgare på Kungsholmen som Svante var med.
Man roade sig vid bordet med att rimma på mera
ovanliga ord. Svante hade med sin fyndighet redt sig ur
hvarje dilemma, då värden själf utropade:

— Ja, men ser du, Svante, på <i>oxe</i> kan du ändå inte
rimma!

— Inte de'! — sa' Svante, uppeldad af drufvans
safter! — D'ä' lätt nog. Se här ...

Och därmed tog han en nypa salt ur det framför
honom stående saltkaret och ... strödde på värdens
hufvud.

Denne lär icke tyckt <i>den</i> gången, att Svante var
qvick.

*

Det var eljes till samme borgare Svante sade, då
den förre beklagade sig öfver någon motgång han haft:

— Jaja, kära bror, också <i>du</i> bör vara <i>beredd</i> att få
på <i>huden</i>.

*

I det glada ordenssällskapet Par Brikoll, där Svante
var solen inom den lysande brödraringen, bevistade vår
nuvarande konung, då hertig af Östergötland och amiral,
ett "högtidskalas", efter hvars slut bröderne skulle i led
marschera in i Lilla börssalen.

Kommen, på grund af samtal med någon
framstående ordensbroder, på hvad man kallar sladden, steg
hans kunglig höghet, besjälad af den allmänna
feststämningen, helt enkelt upp på en bänk vid ett i vägen
stående långbord, klef öfver bordet och ned på sätet vid
motsatta sidan och hann så fram till têten af tåget.


Vid denna manöver slogos imellertid några glas
omkull, och en person som gick strax efter Svante
frågade denne, hvaraf bullret kom.

— Åh — ljöd svaret — de' var bara en amiral som
gick öfver bord.

*

Den utmärkte tyske sångaren Beck hade uppträdt å
operan i Stockholm som Wilhelm Tell i Rossinis
tonskapelse af samma namn. Kort därefter debuterade en
yngre, mycket underlägsen sångare i samma parti.

Man frågade Svante, hvad han tyckte om de båda
Tellarne, jämförda med hvarandra.

— <i>Tel maitre</i> — svarade han, tilläggande med en
blick på debutanten — <i>tel valet</i><footnote>Franskt ordspråk: Sådan herre, sådan dräng.</footnote>.

*

Då man en gång på Opris bjöd Svante en portion
oxtunga, svarade han:

— Nej tack! Inte vill jag ha det som andra haft
i mund'!

*

I mellanrummet på Opris ... det var under den
<i>gamla</i> inredningens tid ... satt en qväll en herre
tämligen högljudd.

— Hvem är därinne? — sporde Svante en kypare.

— Det är lektor Herman Bjursten.

— Gå då in — befalde Svante — och be' den
<i>egoisten</i> dra ända in i <i>Gyltas grotta</i> me' <i>två systrar</i> och
leka <i>ödets lek</i> så de blir <i>tvillingar</i> åf'et!<footnote>De understrukna orden äro titlar på romaner af Bjursten.</footnote>

* 



Vid Kongl. teatern fanns en äldre skådespelerska,
en fru W—m, som hade en enda son, hvilken var och
tycktes förbli en odåga och därför gjorde modern
mycket sorg. Ingenting ville han bli, och allt hvad som
gjordes för att få honom till arbete var lönlös möda.

En dag då Svante kom upp på repetition, visste han
att berätta:

— Jag såg i dag unge W—m. Nu har han blifvit
någonting!

— Åh, herre Gud, så roligt! — tyckte de öfriga på
scenen. — Hvad gumman ska' vara glad! — sade de. —
Men hvad har han blifvit?

— Han har blifvit <i>flintskallig</i> ...

*

Då Svante en qväll satt på ett schweizeri glammande
i vänners lag och ströende kring sig qvicka infall, märkte
han, att en ung herre, okänd både för honom själf och
sällskapet, stält sig alldeles intill, lyssnande på Svantes
infall och skrattande med full hals.

— Var så god — sade Svante, skjutande fram en
stol — var så god och sitt ned.

Ynglingen slog sig ned.

— Nå — fortsatte Svante — kan herrn andra
konster än sitta?

— Nääh ...

— Ja, då kan herrn gå sin väg! — sa' Svante.

*

En dag gick Svante som vanligt i Kungsträdgården.
Fick så syn på bland de lekande småttingarna två
små israëlitiske gossar, söner till en familj, där Svante
umgicks. De unga bankirfröna sprungo fram för att helsa 
på farbror Svante, som helt vänligt räckte dem en
apelsin med uppmaning: "dela nu <i>kristligt</i>."

*

En spektakelafton, midt under uppförandet af
operan "Wilhelm Tell", afled sufflören vid Kongl. teatern
Pfeiffer, sittande i sufflörsluckan.

I ett sällskap dagen därpå, där Svante befann sig,
kom man att tala om huru nödvändigt det är för
människan att hafva ljus och <i>luft</i> för att kunna lefva.

— Nu vet jag — utropade han — hvarför Pfeiffer
dog så där knall och fall!

— Hvarför?

— Jo, han hade hvarken ljus eller ... luft i luckan.

*

— Jaså, det är hr Hedin! — utlät sig i en bornerad ton
en ung göteborgare, hvars pappa var bryggare och som
nyss blifvit presenterad för Svante. — Jag har ofta sett
herrns namn på affischen.

— Tackar så mycket — replikerade Svante! — och
jag ser ofta min herres namn ... på korken.

*

Då teaterdirektör Stjernström gifte sig för andra
gången, var bröllopet enkelt, men på hemkomstölet var ett
hundratal personer bjudna, och tillställningen var på
Mindre teatern. Det var glädje och trefnad; man roade
sig med att arrangera tablåer, och Svante hade många roliga
påhitt. Bland annat bad han professor Palm ställa sig midt
i fonden, sedan tog han skådespelaren Zetterholm i kragen
och ålade honom att lägga sig på alla fyra framför Palm 
Därpå gick han fram till en person och lindade en schal 
om hufvudet och sade, att han skulle falla på knä med
händerna hopknäppta framför ögonen. Svante gick nu
fram och sade:

— Mitt herrskap, detta är araben som begråter
sin döda häst ...

Stjernström anmärkte då, att Palm ej stod stilla,
men Svante inföll:

— Ja, mitt herrskap, det är en svigtande Palm ...

*

I "Roderik Heller" på Dramatiska teatern råkade
Hedin en gång ut för en praktfull missägning. Han skulle
presentera Hamrin för familjen med orden:

— Han är en utmärkt familjefar och maskinfabrikant.

Men i stället sade Groller-Hedin kort och godt:

— Han är en utmärkt familjefabrikant ...

Man kan tänka sig hvilken stormande munterhet
såväl i salong som på scen som följde på denna lika
oförmodade som dråpliga replik.

Ändtligen lade sig skrattsalvorna, och fru Helfrid
Kinmanson, som var fru Groller, alltså Svantes fru i
pjesen, kunde omsider komma fram med sin replik, som
imellertid råkade låta så här:

— Ja, se ibland är min man ganska taktlös ...

Den knappt återhållna munterheten tog sig nu
naturligtvis nytt utbrott, och det dröjde länge och väl innan
den uppsluppna stämningen vardt återförd inom så pass
hyggliga gränser, att dialogen kunde ostörd fortgå.

*

En dag råkade en halfbättre herre knuffa till Svante
rätt eftertryckligt med utropet:

— Herrn går på orätt trottoar!


— Men min herre själf då? — sporde Svante.

— Jag? Jag går på rätt trottoar.

— Men på det viset gå vi ju på olika trottoarer och
behöfva inte gå i vägen för hvarandra — replikerade
Svante, lyfte artigt på hatten och fortsatte sin väg.

*

Utanför Kongl. teaterns biljettkontor, hvarest det
stod kö, råkade Hedin att nysa något oförsigtigt, så att
en bakom stående herre kom i en mycket nära beröring
däraf.

— Vet hut! — ropte denne.

— Förlåt! Min herre måtte vara från landet. Här
i Stockholm säger man "prosit!"

*

En dag träffade Svante kung Karl XV under
pågående folkmarknad i Vesterås och tillfrågades, hvad han
där hade att beställa. Svaret blef:

— Jag är här, ers majestät, för att intyga, att
Cederlunds punsch är mycket välgörande.

*

Med vännen Cederlund gjorde Svante en gång en
utrikes resa. Han var eljes mycket stationär
stockholmare, och det var ej lätt att få honom ur
Mälardrottningens armar. Nu hade dock Cederlund lyckats
öfvertala honom att följa med på en utrikes tripp, men
med det uttryckliga förbehåll, att den store
punschbryggaren skulle under hela resan ha med sig af sin gula
nektar som "proviant".

I Berlin tog imellertid punschen slut, och Svante
reste ögonblickligen hem till sitt Stockholm igen.

*



Då Svante en gång uppträdde som statist och
agerade kurfurste i "Profeten", var han något osäker på
benen till följd af nyss förut inmundigad festmiddag.
Teaterdirektören, baron Bonde, förebrådde honom detta
och sade, att han måste plikta fem riksdaler, hvarpå Svante
svarade:

— Fem riksdaler! Bah, det är en bagatell för en
kurfurste!

*

Man begärde en gång ett bidrag af Svante till en
tillfällighetskalender, som utgafs för välgörande ändamål.
Han skref och lämnade följande tankekorn:

Publikens vänliga skratt<i>salvor</i> kunna dock icke läka
komediantens sår. Svante Hedin.

*

Skriftliga aktstycken af Svante Hedin äro eljes
sällsynta. "Mina utgifter för papper, penna och bläck ha
under 45 år icke belöpt sig till 10 kr.", har han själv
vittnat.

*

Att Svante Hedin i yngre år var gärna utsedd till
bröllopsmarskalk, är ganska naturligt, ty utom den
sprittande glädje han spred, var han en utmärkt
improvisatör, och de tal och verser han tillägnat brudpar och
tärnor måste vara legio — berättar en vän och f. d.
kamrat till honom.

En gång för flere år sedan — tillade han — vid
ett besök hos Svante fick jag en liten inblick i denna
hans minnes skattkammare. Vi sutto i hans lilla
gammaldags möblerade hem i Nybrobacken och pratade om 
gemensamma minnen, då jag upptäckte ett litet
ebenholzskåp, hvilket jag ej sett förut, och frågade, hvad det
innehöll.

Svante log, tog fram sin nyckelknippa och öppnade
det. Här hängde på en mängd små krokar band i sammet
och siden, hvita, skära och blå, broderade med silfver,
guld eller silke och alla försedda med namn och årtal.

— Det är mina bröllopsminnen — sade Svante; —
det är strumpeband, som tilldelats mig af lyckliga
brudar. Det är öfver ett hundra femtio gånger jag varit
marskalk, min gosse lille, och här ser du troféerna.

Jag betraktade den skimrande samlingen tyst, och
tyst stod äfven Svante och med djupt allvar i blicken.

— Och alla dessa bärarinnor blefvo lyckliga?

— Lyckliga?! — Åhnej, kanske blott ett fåtal kan
kallas lyckliga. För öfrigt, svikna eder, ekonomiska
olyckor, stridiga lynnen och slutligen — döden hafva härjat
de flesta förbindelserna. Hvarje litet band här har sin
historia, alla äro icke glada, men tyst med det!

Han läste igen skåpet, och vi talade icke mer om
Svantes strumpeband.

*

Om <i>Svante på bröllop</i> har för öfrigt den för några
år sedan bortgångne humoristen Kapten Gulliver lämnat
följande roliga och intressanta skildring:

Min vän skådespelaren X. hade låtit inbjuda mig
till sitt bröllop 1886 på Hôtel Pelikan. Punktlig som
alltid, när det gäller glada fester, inställde jag mig på
slaget. Den gamla lokalen, förut sedan mansåldrar tillbaka
känd som en solid, borgerlig källare, har nu blifvit
ändrad och af det gamla endast bibehållit soliditeten. Jag
kom in i en festvåning, modernt elegant. I ett rum fann 
jag af det gamla endast qvar porträtt i olja af
bryggarämbetets åldermän, bland hvilka jag tyckte mig känna
igen ett ypperligt porträtt, måladt af Breda. I själfva
stora festsalen, "Neptunisalen", tronade i fonden ett
kolossalt originalporträtt i olja af Neptun med treudden.
Därnäst märktes ett porträtt i pastell af Oscar den förste
och ett i olja af den aldrig saknade amiral Lagercrantz,
för att ej nämna eller förbigå andra sjöhjältar eller
supéhjältar.

Bland gästerna märktes "<i>la crème de la crème de
l'aristocratie dramatique</i>", brudgummens kamrater, ingen
nämnd och ingen glömd, tills vidare.

Bröllopet tillgick på vanligt sätt, till dess en af
marskalkarne skulle läsa upp lyckönskningstelegrammen. I alla
tider ha marskalkar varit ett slags bröllopsparasiter i
olika grader med olika åligganden. I mina unga dagar
var jag en sådan där parasit med åliggande att, såsom
varande en ovanligt armstark karl, lysa bruden med
kandelaber, när hon skulle visas för populasen. Nu finnes
ingen populas, men ett ännu värre ondt i form af
festtelegram, som skola uppläsas. Dertill väljes ej den
starkaste, utan den vackraste marskalken. Han har i
världslifvet en lika otacksam rol som den där på en konsert
skall vid pianot "vända notbladen åt tongifverskan" eller
i värsta fall gifta sig med henne. Vår marskalk fullgjorde
sitt åliggande oklanderligt och såg bra ut som få eller
ingen, men brudgummen, känd öfver hela Sverige, har
många vänner. Vänskapen, evig och oföränderlig i alla
tiders skiften, blir dock i längden i telegramform något
enformig, synnerligast när vännerne Pettersson ej
pligtskyldigast tagit sig något ovanligt dopnamn. Som en 
ifgifvande solglimt i en tung dimma kom derför slutligen
ett telegram undertecknadt <i>Julle Pettersson</i>.

"Å Ju-u-u-u-u-u-lle", hördes en röst bland åhörarne.
Rösten ljöd ungefär som man tänker sig en fader
oförmodadt träffar en son, som varit borta i Amerika i tjugu
år. Det var ett tonfall, som jag tror kallas tremulerande.
Man såg en högväxt gråhårsman med utsträckta armar,
och man trodde sig få se tårar i ögonen och få höra
orden att slagta den gödda kalfven till firande af den
förlorade sonens återkomst.

Något dylikt i den högre stilen skulle nog ha
inträffat, om ej hela festvåningen genljudat af skallande
skratt, som troligen räddade den stackars marskalken
från skyldigheten att fortsätta. Det hade troligen varit
honom omöjligt.

För att förklara saken, som är omöjlig att i tryck
återgifva, behöfver jag blott nämna, att det var
skådespelaren <i>Svante Hedin</i> som ropade Julle. Troligen visste
han ej, om Julle var fågel eller fisk.

Äfven jag blef smittad af den allmänna
skrattparoxysmen. Olyckligtvis stod jag bredvid den jättelike kapten
Julius Mankell och kom ihåg, att han för många år sedan
i förtroligt lag kallades Julle. Obetänksamt nog höjde
jag handen så mycket som möjligt och försökte slå
honom på axeln, men nådde ej högre upp än till
armbågen. "Här är Julle!" ropade jag, lyckligtvis ej nog högt
för att göra absolut fiasko. Ingen människa skrattade
mer än Mankell själf, som är godhjärtad och vänskaplig,
men i hvars skratt jag dock tydligt läste ett uttryck af
artigt medlidande.

Jag smög mig undan i det hoppet, att mitt fiasko
skulle ha blifvit obemärkt, men till min skamvrå kom
brudgummen med den elegante herr Fredrikson, som 
bad att få bli presenterad. Så kom min gamle vän
Lagerqvist och presenterade herr Hartman, som sade
mig många artigheter, men ej lyckades spetsa till dem
så bra som herr Fredrikson. Jag skulle ha velat sjunka
ned i jorden liksom "pigan som trampade på brödet".

Men mitt lidandets kalk tömdes till botten först när
några af Dramatiska teaterns damer låtit presentera sig
genom herr Sundberg, den gamle älskaren, om hvilken
en älskvärd erfaren fru en gång sade: "det fins <i>ingen</i>
som kan älska så som Sundberg."

Ändtligen försvunno damerna i tamburen, och ett
kärnfriskt garde redde sig till nachspielets sälla ostörda
fröjder. Dörrarna mellan tamburen och
nachspielsrummet stodo dock öppna, och till min förvåning fann jag,
att de redan påklädda damerna började åter taga af sig
ytterkläderna och slå sig ned obesväradt på pallar,
vedlårar och stolar, ja till och med inkräkta på
nachspielslokalen.

De sågo, att Hedin "kommit i gasken" och att det
skulle blifva något utaf. Hedin kom också ut i
nachspielsrummet, och när han såg damerna vänta, började
han med att strö blommor för dem. Han talade tydligt
och högt, och jag hörde hvarje ord, men de oupphörliga
kroniska skrattsalvorna störde sammanhanget i hans
kåseri. Han är en kåsör, hvars make jag aldrig hört och
troligen aldrig får höra. Han är qvick och elegant,
godmodig och oförarglig, smickrar, skämtar och gycklar samt
sockrar öfver sin satir med artigheter, med älskvärdhet
och den varmaste, mest oemotståndliga hjärtlighet.

När han förut vid supéen ropat "å Julle!" inföll
någon: "Så kan <i>ingen</i> mer än han säga det!" Detta kan
sägas om allt Hedins talande. Han tillhör icke någon
skola, han är sig själf och kan göra storverk af de 
minsta småsaker. Han försmår alldeles den gamla klassiska
regeln, att ett skämts värde stiger allt mer, ju mer den
talande lyckas se allvarsam ut. Detta torra klassiska
skämt hade sin målsman i en gammal ämbetsman med
ett eller annat dussin stjärnor och kommendörsplaquer
och ett namn som förde tanken på en biblisk
historieskrifvare. Denne talare, hvars namn ej får nämnas,
emedan han ej liksom skådespelare och kaptener tillhör
offentligheten, höll tal för tomtebolycka och lyckades taga
en min som en bitvarg, när de unga flickorna kiknade
af skratt åt hans tal och först efteråt märkte, att de
kanske anständigtvis bort rodna och blekna och springa sin
väg. Han var en gammal gubbe och följde med sina
damer när de åkte hem.

De qvarvarande herrarne slogo sig ned vid bålen,
och Hedin fortsatte. Han är improvisatör i detta ords
fullaste och rättaste bemärkelse med otrolig fyndighet
och ésprit, en elegans, erinrande om gustavianska tiden,
sådan vi föreställa oss den. De som kände honom bäst
sade sig sällan eller aldrig ha hört honom så lyckad som
just i qväll.    

Han talade oafbrutet, och alla andra skrattade
oafbrutet. Så fortgick det, tills dörrarna öppnades och den
gamle ämbetsmännen återkom efter att ha fört hem sina
fruntimmer. Han helsades med ett tal, som han
besvarade. Det var, så att säga en duell mellan två
talareskolor, båda skämtande, men den ena
akademiskt-upsaliensiskt, den andre modernt stockholmskt-parisiskt.

Ingen annan sade ett ord. Man bara skrattade,
och när uppbrottet ändtligen skedde, är det troligt, att
både brud och brudgum redan sofvo och drömde i
Hymens sälla jagtmarker.

*



En italiensk sångerska vid namn <i>Sorandi</i> uppträdde
å Operan i slutet af 1860:talet som gäst, men, i en viss
situation som hon var, lyckades hon ej riktigt. "Hennes
missljud ha <i>så randi'a</i> skäl, att blygsamheten förbjuder
mig nämna dem", sade Svante.

*

Då Karl XV i världen höll sitt glada sommarlif på
Ulriksdal, var Svante Hedin glädjens banérförare vid de
muntra festerna där. Vanligen en afton i veckan samlades där i
och för kägelspel, utom värden och värdinnan, hvilka här
kallades "patron Karl och patronessan Lovisa", äfven Elise
Hvasser och Daniel Hvasser, Dardel, Scholander, Boklund,
Henrik Gyllenram och Vincent Lundberg, men framför allt,
som sagdt, Svante Hedin, hvilken med sin qvickhet dref
glädjens yra vågor i högan sky. Efter kägelspelets slut
kunde det hända, att man steg ombord på en af de vid
stranden liggande "drakarne" och gaf sig ut på
Edsvikens lugna, blånande vatten för att på en af de små
holmarne intaga en landtlig supé. Och när solen sjönk och
skuggorna sänktes öfver de grönskande stränderna,
företogs återfärden, hvarunder sången ljöd och än den
vemodiga folkvisan klingade och än uppstämdes en munter
"glunt" af kung Karl själf och Daniel Hvasser. Pauserna
förstod Svante Hedin väl att fylla. All denna glädje egde
lif i midten af 1860-talet. Nästan alla de däri deltagande
hafva nu tystnat för alltid.

*

I denna krets idkades ock versmakeriets glada lekar,
och Svante var ibland föremål för såväl konung Karls
egna som Daniel Hvassers impromptun. Så här skref 
t. ex. konungen, då en gång på Ulriksdal Svantes
födelsedag firades:
<poem>
Denna dag är Svantes dag;
åren dock ej trycka.
Hjertats guld af äkta slag
är hans största lycka.

Nog du känner oss igen,
juvenaler flera!
Bättre är ett handslag, än
endast applådera!
</poem>

På en annan Svante-dag uppvaktades Hedin med
nedanstående dubbla akrostikon, författadt af Daniel
Hvasser och tonsatt af Foroni:
<poem>
<b>S</b>myckadt till din ära bordet står.
<b>V</b>änner för din välgång höja glasen.
<b>A</b>lla hurra för det namn som går
<b>N</b>äst framföre lilla Barnabasen.<footnote>Dagen efter <sp>Svante</sp> heter i almanackan <sp>Barnabas</sp>.</footnote>
<b>T</b>ag af blommor nu en liten krans!
<b>E</b>j för stunden någon bättre fanns.

<b>S</b>olros önskas dig på helsans kind,
<b>V</b>allmo-njutning redan klockan elfva!
<b>A</b>ster på din frack poetiskt bind!
<b>N</b>icotina-moln må dig omhvälfva!
<b>T</b>usensköna ligge på din stig!
<b>E</b>ternell af vänner räckes dig.
</poem>

Ännu en vers, af för oss okänd författare, inom samma
krets må anföras:
<poem>
Hvem vill väl skiljas ifrån Svante,
som är en vän af bästa sort?
Hvad är vårt lif? ack! likt en vante,
som slites ut och kastas bort.

Ditt värf du vackert fått fullända;
din ironi var sann och fin,
och säkert skall det aldrig hända,
att vi förgäta Sven Hedin.
</poem>

*


Bland de klappar, kung Karl brukade för hvarje jul
sända Svante, var <i>alltid</i> ett nytt byxtyg. En gång skref
kungen på paketet:
<poem>
På nåden må du lita,
och på byxorna kan du slita...
</poem>

*

Den allra finaste poetiska hyllning, Svante Hedin i
lifstiden fick, var dock skalden Talis Qvalis' vers, då
Svante fylde 50 år:
<poem>
Fast år förtäta skalet
omkring vår själ, min vän,
blif der, trots femtitalet,
den samme Svante än!
Behåll, då ryktets svada
ger mången högre rum,
behåll det <i>älskvärdt glada</i>
som privilegium.
</poem>

*

En person, som våren 1896 mötte Svante Hedin, då
han mödosamt och med långsamma steg stultade den
vanliga promenaden från sitt hem i Nybrobacken till
"Sällskapet", kom att hänsyfta på den gamle
skådespelarens svaga fortkomstledamöter.

— Åhja — svarade Svante — nog ä' mina ben nu
mera dåliga, men alltid duga de att lägga under
spelbordet!

*


Den 15 maj samma vår firade Par Brikoll sin
vårfest, då till jubelkommendörer — de som i ett halft
sekel tillhört P. B. — bland andra äfven Svante kallades.
Sjukdomen hindrade honom att personligen komma,
hvarför ordensskalden å sällskapets vägnar tillsände honom
denna helsning:

<poem>
Men hvar är <i>Svante</i> — allas vår <i>Hedin?</i>
"Han kommer"! "Kommer inte"! "Kommer"! Kommer?
Så vexlats frågor här, så gifvits svar
— Man sagt: Han bryr sig inte längre om er!
<sp>Han gör det!</sp> Jo! Jag därom visshet har.

Men han är krasslig denna tid på våren,
och han i <sp>torgets soffa</sp> än ej setts.
Han pysslar hemma om de sjutti åren,
men är i tankarne i P. B:s krets.
Och dessa tankar, bröder, — hans och våra —
säg', kännen I ej strax, de lödas hop
i minnen, hvilkas kraft vi nu bäst spåra,
när gamle Svante får sitt hedersdop.

Men dessa minnen äro, ack, så många,
att vi ej hinna räkna dem i dag;
ty mina verser blefvo allt för långa,
och därför gör jag följande förslag,
i glad förhoppning om att ingen muckar: —
Sänd hem till Nybrobacken en express
med bud om att vårt hela P. B. suckar
och sirligt prentat följande adress:

Tack, käre <sp>Svante</sp>, för all tid och möda,
du vänsällt nedlagt på vårt altar här!
Tack för ditt lynne, detta rosenröda,
som gjort, att du af alla hållits kär.
Tack för ditt skämt, hvars udd oss aldrig stötte,
och dina verldsberyktade <sp>bon mots!</sp>
Tack, <sp>Svante</sp>, att så länge här du skötte
ceremoni och ritual som få!
</poem>


<poem>
Tack för de många unge hit du förde
och ledde skämtsamt deras första steg.
Tack <sp>Svante</sp> för de glada tal vi hörde.
Och tack för att du aldrig smet din väg.
Ditt namn är stort bland sceniska artister;
ditt namn hos oss, det talar själft för sig!
<sp>Den populäraste bland brikollister,</sp>
hip! hip! Ett fyrfaldigt "hurra" för dig!

Var viss om att vi bittert sakna Svante
i sekelgamla lysande Brikoll
och sörja öfver sjukdomens andante
som stämmer glädjens sträng från dur till moll.
Men lofva: — fyll i dag med vårdoft sinnet
och din pokal med gullgul Cederlund,
drick så en skål för vänskapen och — <sp>minnet!</sp>
— Då våra tankar möt's i högtidsstund.
</poem>

Med oändligt jubel, blandadt med vemod, mottogs
den vers, som Svante Hedin till svar på denna adress
sände:
<poem>
Haf tack för allt hvad ni mig gaf
af vänskap, sång och glädje!
Och nu — vid randen af min graf
jag jublar för vårt P. B.
</poem>

*

Svante Hedins sista "infall"!

Han hade på middagen fallit i några timmars sömn,
och då han yrvaken slog upp ögonen, såg han vid sin
sjukbädd ett fruntimmer. Han betraktade henne
förvånad, och chevaleresk som alltid reste han sig upp i
bädden och sade artigt:

— Jag ber så mycket om ursäkt, att jag legat och
sofvit.

— Men — invände fruntimret — känner inte
premieraktörn igen mig, jag är ju sjuksköterskan. 

— Jaså, sjuksköterskan! svarade Svante. — Då
kanske jag får lof att sofva litet till.

Och därmed lade han sig på andra sidan och hade
snart åter fallit i sömn. Samma dag hade han
inslumrat för alltid.

*

Och en gammal vän skref då:
<poem>
Slumrat i sommarnatten
vänsälle Svante hän ...
Sorlande Strömmens vatten,
susande "Torgets" trän,
sörjande vänners skara
se honom hädanfara,
liksom den underbara
skämtets gudinna, vän.

Kogret med löjets pilar
... blomma på udden dock ...
tomt invid båren hvilar;
infallens muntra flock
hastigt till flygten tager ...
Sakta i skymningsdager
rosor, cypress och lager
sänkas mot kistans lock.
</poem>

*

</chapter>

<chapter name="Reklam.">I alla boklådor att tillgå:

<b>Femtio år i romerska kyrkan.</b> En återblick på mitt lif af
<i>Charles Chiniquy</i>. Andra upplagan, tillökad med senaste
underrättelser om förf. Med förf:s porträtt. Komplett i ett
band: 4 kronor.

<b>Presten, qvinnan och bikten</b>, af <i>Charles Chiniquy</i>. Öfversättn.
från engelskan från ett ex. af det 135:te tusendet. Pris 1 kr.

<b>Profetiorna om Babylon och Vilddjuret i Uppenbarelseboken.</b>
Syndens människa, Antikrist, det mystiska talet 666, domen
öfver det stora vilddjuret och skökan samt tiderna för dess
fullbordan, förklarade enligt historiens och Skriftens utsagor
af d:r <i>H. Grattan Guinness</i>. Pris 1 kr.

<b>En ny tid är nära!</b> Profetiorna om de yttersta tiderna eller
bibliska och astronomiska bevis rörande den stora domen
inför "den gamle af dagar", slutet på "hedningarnes och
judarnes tider", de rättfärdiges uppståndelse, återställelsen af
Juda rike, Jesu Kristi återkomst och det Tusenåriga riket,
på vetenskaplig grund uppställda och utgifna af <i>J. B.
Dimbleby</i>. Pris 65 öre.

<b>Det tusenåriga riket</b> och <b>Begynnelsen till en ny tid</b>, af prof.
<i>C. A. Totten</i>. 2:a uppl. Pris 1 kr. — Innehåll: Tidsåldern
närmar sig sitt slut. — En häpnadsväckande profetia. — Det
Tusenåriga riket, hvarför jag tror, och huru jag vet, att det
kommer. — När det kommer, den kommande krisen m. m.

<b>Jakobs hufvudgård</b> eller <b>Kröningsstolen i Westminster
Abbey</b>, af <i>M. G. A. Rogers</i>. Pris 80 öre.

<b>Wistrands Husläkare, Handbok i husmedicinen,</b> eller
anvisning för igenkännandet och den enklaste behandlingen af
inre och yttre sjukdomar, jämte en kort Helso- och
Medikamentslära. Utgifven till tjänst för dem, som icke genast
kunna anskaffa läkarehjälp och i synnerhet för aflägset
boende hushåll på landet. Af medicinalrådet <i>A. Tim. Wistrand</i>.
Nionde upplagan i nära öfverensstämmelse med den af prof.
<i>Fredr. Björnström</i> omarbetade och utgifna åttonde upplagan,
öfversedd af en medicine doktor. Pris 2 kr. 50 öre, inb. 3kr.
50 öre.

<b>Om tillståndet efter döden.</b> Bibliska undersökningar med
hänsyn till den dithörande äldre och nyare literaturen, af
<i>H. W. Rinck</i>. Pris 1 kr.

<b>Gyldene skatteskrin</b>, innehållande bibliska betraktelser för hvarje
dag i året, af <i>Joh. Fr. Stark</i>. Tredje öfversedda och
förbättrade upplagan. 504 sid., inb. 1:50, klb. 1:75. <tab>
"Starks skrifter hafva länge meddelat rik välsignelse åt
tusentals hungrande själar. Hvar och en, som vill vederqvicka och
stärka sig under pilgrimsvandringen, skall icke utan välsignelse
begagna dessa evangeliska sanningar, dessa gyllene skatter, hvilka
icke nog kunna värderas. Hans framställningssätt är kärleksfullt,
klart väckande och äkta evangeliskt."

<b>Den romerske landshöfdingen Pontius Pilatus' Berättelse</b>
om vår Frälsare Jesus Kristus, enligt ett gammalt latinskt
manuskript, Abgari bref till Jesus och Jesu svar, äfvensom
vår Herres porträtt efter Roms gamla annaler. Med två
Kristusbilder. Pris 40 öre.

<b>Herranom en ny visa</b> af <i>Mathilda Sandblad</i>. Pris 50 öre.

<b>Hvem är arfvingen?</b> Några ord om de ändlösa straffen af <i>C—én</i>.
Pris 40 öre.

<b>Kristus och Skriften</b> af teol. d:r Adolf Saphir. Pris 1 krona.

<b>Några drag af Profetiorna</b> om den närvarande tidsålderns
yttersta skiften. Skriftforskningar af Olof Rosenborg. Pris
75 öre.

<b>Ljus för den sista tiden.</b> Profetiorna om "Andens tid",
Hedningarnes och judarnes tider, återställelsen af Juda rike,
Kristi tillkommelse och det Tusenåriga riket. Historiska och
profetiska studier af D:r H. Grattan Guinness. Präst i 
engelska statskyrkan, Föreståndare för missionsläroverket i
Harley House, London, förf. till "Babylon och Vilddjuret"
m. m. Öfversättfning från engelskan. Pris 2 kr. 50 öre.

<b>Mitt testamente</b> af <i>Hyacinthe Loyson</i> (pater Hyacinthe). Min
protest. Mitt giftermål. Inför döden. Af förf. autoriserad
svensk upplaga. Med förf. porträtt. Pris 80 öre.

<b>Steinbeis, Ljus öfver griften.</b> Betraktelser öfver dödens rätta
betydelse samt öfver kropp, själ, himmel m. m. 50 öre.

<b>Weber, En christens vandel.</b> Ord till dem som vilja vandra
i verlden efter Guds vilja. 85 öre.

<b>Luthers sanna christendom</b> med Luthers egna ord ur dess
skrifter sammanfattad. 500 sidor. Hft. 1 kr., inb. 1 kr. 25 öre.

<b>Luthers Bibliska språk och skattkammare</b> för hvar dag i året,
inb. 1 kr.

<b>Bengel,</b> Tjenliga anmärkningar till det nya Testamentet. 1:50.

<b>Allmän christlig bönbok.</b> Samling, hemtad ur äldre, utmärkte
Guds ords tjenares skrifter, såsom Arndt, Francke, Luther,
Starck, Thomas å Kempis m. fl., utgifven af Frih. v. Bunsen.
312 sid. inb., 50 öre.

<b>Hemligheterna på andra sidan griften</b> eller hur det ser ut i
evigheten. 50 öre.

<b>Jesu Christi Guds sons lära och lefvernes historia</b> framstälda
enligt de fyra evangelierna af M. Fr. Roos. 662 sid. 2:50,
inb. 3 kr.

<b>Thomas à Kempis, Christi efterföljelse.</b> Ny öfvers. med anm.
af kyrkoherden Bergqvist. Med 1 stålstick. 1 kr.

<b>Dödens engel.</b> Religiöst poem af Joh. Olof Wallin. 25 öre.
Illustrerad upplaga med åtta teckn., hft. 80 öre, inb. 1 kr. 50.

<b>Tillfällighetstalaren af Pettersson.</b> 250 Gratulationer och tal
vid skålar och alla möjliga festliga tillfällen. 3:e uppl. 1 kr.

<b>Den svenske handsekreteraren,</b> af <b>Pettersson.</b> Anvisn. till
uppsättande af alla slags <i>Bref</i> och <i>Juridiska skrifter</i>, såsom
inlagor, kontrakt, fullmakter, skuldebref samt räkningar och
bokhålleri. 14:e uppl. 716 sidor. (Den billigaste och i sitt slag
fullständigaste af på svenska utgifna handböcker). Karton.
1 kr. 30 öre, inb. 1 kr. 75 öre.

<b>Den tillförlitlige bokföraren,</b> af Courtin och Smedman lär att
sjelf snabbt och praktiskt kunna <i>enkelt</i> och <i>dubbelt</i> bokhålleri
i alla dess delar. Klar och lättfattlig. 8:de uppl. 75 öre.

<b>Blomsterspråk på vers,</b> af <b>Alaric</b>. 345 svenska blommors namn
och betydelse, lämpade efter flickors smak och känslor. 50 öre.

<b>Ståhls Visbok.</b> Sjuhundra svenska sångstycken. Valda Svenska
Sånger och Visor. Ny uppl. redigerad af Birger Schöldström.
Pris: karton. 1:50, klotband 1:75.

<b>Qvinnans bestämmelse</b> och hennes förhållande såsom
<i>älskarinna, fästmö, brud, maka</i> och <i>moder</i>, jemte lefnadsregler för
hennes enskilda och allmänna umgängeslif. Efter de
utmärktaste författare och författarinnor, till utbildning och
förädling af <i>Qvinnosjälar</i> och <i>Qvinnohjertan</i> af <b>U. J. Seidler.</b> 1:50.

<b>Petterson, Kärlekens budbärare.</b> Brefställare för älskande af
båda könen, inneh. en mängd formulär till bref. 60 öre.

<b>Svenskt-Engelskt Parlörlexion</b>, af <i>E. Yell</i>. För skolbruk och
resor. Med uttalsbeteckning enligt svensk stafning. 408 sid.
fin stil, i spalt. Inb. i mjukt klotb., i fickformat. Pris 2:60.

<b>Handbok för Skandinaviens jägare</b> af <b>Broman</b>. Femte uppl.
omarbetad af <b>Jägmäst. Schoug</b>. Om jagt och skjutkonst,
gevär och ammunition. Vildafvels fångst o. fällande.
Djurhudars aftagande och beredning. Jagthundars dressyr och
skötsel m. m. med 41 figurer i texten, 2:50, inb. i klb. 3:75.

<b>Hand-kokbok för stad och land</b> af <b>Anna Bergström</b>. För
ogifta fruntimmer och unga husmödrar. Inneh. beskrifn. å
mer än 500 olika anrättningar. 13:e upplagan. 50 öre. <tab>
<poem>Den mig fäster i sitt minne, Kan med lugnt och glädtigt sinne
Stå, som matmor i sitt kök, Utan "fjäsk och bråk och stök."
Jag ditt hushåll så att ställa Lära vill att du kan gälla,
Som ett mönster för ditt kön. Detta blir din mödas lön.</poem>
Boken är i förh. till sin fullständighet den billigaste kokbok,
som hittillls utgifvits.

<b>Från skogen och sjön.</b> Anekdoter, äfventyr och hist., berättade
af och om svenska jägare och fiskare, till trefnad under
raststunderna af förf. till "Insjöfiskaren". Ny, tillökad uppl. Pris
90 öre.

<b>Ståhls Lilla Visbok,</b> 300 Sånger och Visor. Karton. 65 öre.


<b>Albertus Magnus Redivivus</b>, eller <b>Naturhemligheternas bok.</b>
En samling af flera hundra till största delen bepröfvade
sympati och huskurer. 1 kr.

<b>Den goda tonen i alla lefnadsförhållanden.</b> En handbok för
umgänget inom familjen, i sällskap och i det offentliga lifvet.
1 kr. 25 öre.

<b>Ny illustrerad kokbok för husmödrar</b> af <b>Magareta Nylander.</b>
15 uppl. med 50 illustr., inb. 3 kr.

<b>Lundeqvists handsekreterare</b>. Bref och formulärbok för
uppsättandet af alla slags bref, inlagor, kontrakt, testamenten
m. m. jemte andra skrifvelser, som förekomma i allmänna
lifvet, jemte bihang, inneh. 3,600 i sv. språket förek.
utländska ord. 3:e uppl. 190 sid. inb. 1:25 kart. 1:10.

<b>Människospegeln.</b> Lättfattlig anvisn. att af ansigtets och
hufvudets daning sluta sig till menniskans böjelser m. m. Efter
Lavater. 50 öre.

<b>Sättet att vara</b> eller etikettens fordringar. En fullkomlig
ledning i sällskapslifvet, för herrar och damer. 30 öre.

<b>Människokännaren</b> af d:r Cunning. Konsten att vid första
anblicken af människors yttre sluta till personers karakter,
böjelser, vanor o. s. v. En oumbärlig handbok. 50 öre.

<b>Konsten att inom kort tid blifva en rik man</b> af L. Rotschildt
25 öre.

<b>Konsten att göra sig pengar</b> och bevara dem; vinkar och råd
af Barnum. 40 öre.

<b>Sommer, Den lille Amerikanen.</b> Den bästa bok att på kortaste
tid lära sig <b>Engelska språket</b>. Större upplagan, med karta
och upplysningar om Amerika: 85 öre, inb. 1 kr. Mindre
uppl. h., 75 öre, inb. 90 öre.

<b>Margareta Nylanders Lilla kokbok</b> för tjänare och mindre
hushåll. Karton 1 kr. 10 öre.

<b>Sällskapsspel: Ormspelet.</b> 50 öre. <b>Jorden rundt på 80
dagar.</b> 1 kr. <b>Kärlekens Orakel.</b> 100 Konversationskort. 1 kr.
Svenskt <b>Historiskt Sällskapsspel.</b> 1 kr. <b>Svar på tal,</b>
100 Konversationskort. 1 kr. <b>Paris.</b> 50 öre. <b>Europa.</b> 50 öre.
<b>Vänskapskedjan.</b> Intressant sällskapsspel. 40 öre.
<b>Punkterboken.</b> Nöjsamt spel med frågor och svar. 30 öre.

*

</chapter>

<chapter name="Reklam: Skrifter för folket: Nr 1-40."> 
<table>
<td 2 c><h2>Skrifter för folket: Sagor, Historia m. m.</h2>
<td>Nr. 1 <td>Sagan om Melusina. Pris 25 öre.
<td>„ 2. <td><tab>„<tab> Fiskaren och anden. Pris 25 öre.
<td>„ 3. <td><tab>„<tab> Trollhästen. Pris 25 öre.
<td>„ 4. <td>Spåkvinnan Lenormand, dess lif och verksamhet. Pris 35 öre.
<td>„ 5. <td>Repslagaren i Bagdad eller den stora diamanten. Pris 30 öre.
<td>„ 6. <td>Pontius Pilatus' berättelse om Vår Herre Jesus Kristus. Pris 25 öre.
<td>„ 7. <td>Sagan om Ali Baba och de fyratio röfvarne. Pris 30 öre.
<td>„ 8. <td><tab>„<tab> Den talande fågeln, det spelande trädet och den rinnande vattenkällan. Pris 30 öre.
<td>„ 9. <td>Legenden om Jerusalems skomakare. Pris 10 öre.
<td>„ 10. <td><tab> „ <tab> De sju sofvare. Pris 10 öre.
<td>„ 11. <td><tab> „ <tab> Sanct Per och Broder Lustig. Pris 20 öre.
<td>„ 12. <td>Caroliana. Hågkomster ur Carl XV:s lif. Pris 40 öre.
<td>„ 13. <td>Konung Oskar I i Ryssland eller det olycksbringande famntaget. Pris 40 öre.
<td>„ 14. <td>Bränvin och salt. Läkemedel mot Gikt m. m. Pris 25 öre.
<td>„ 15. <td>Doktor Franks Nyaste Hus-Apotek. Pris 40 öre.
<td>„ 16. <td>Röfvaranföraren Rinaldo Rinaldini. Pris 60 öre.
<td>„ 17. <td>Sagan om Mästerkatten. Pris 10 öre.
<td>„ 18. <td><tab>„<tab> det själfdukande bordet, guldåsnan och den dansande knölpåken. Pris 25 öre.
<td>„ 19. <td>Sagan om Tummeliten. Pris 20 öre.
<td>„ 20. <td><tab>„<tab> Fågel blå. Pris 30 öre.
<td>„ 21. <td><tab>„<tab> Askungen. Pris 15 Öre.
<td>„ 22. <td><tab>„<tab> Lycksalighetens Ö. Pris 25 öre.
<td>„ 23. <td><tab>„<tab> Riddar Blåskägg. Pris 15 öre.
<td>„ 24. <td>Finska legender. Pris 25 öre.
<td>„ 25. <td>Sagan om Sjöfararen Sindbad. Pris 30 öre.
<td>„ 26. <td><tab>„<tab> Köpmannen i Bagdad, eller krukan med de tusen guldmynten. Pris 20 öre.
<td>„ 27. <td>Menniskohjertat ett Herrens tempel eller djefvulens bostad. Pris 25 öre.
<td>„ 28. <td>En nykters resa, af Nils Johnsson. Pris 20 öre.
<td>„ 29. <td>Sagan om Prins Ahmed och Fédrottningen. Pris 35 öre.
<td>„ 30. <td>Historien om den heliga Genoveva af Brabant. Med sex teckningar. Pris 60 öre.
<td>„ 31. <td>Hvad statsrådinnan berättade. Pris 25 öre.
<td>„ 32. <td>Spöket på Widtsköfle slott. Pris 20 öre.
<td>„ 33. <td>Sagan om prins Alasnam och Andekonungen. Pris 25 öre.
<td>„ 34. <td>Klockar Liljas skånska historier. Pris 40 öre.
<td>„ 35. <td>Jesu barndomsbok och Joachim och Anna. Pris 25 öre.
<td>„ 36. <td>Legenden om förrädaren Judas. Pris 10 öre.
<td>„ 37. <td>Vederdöparne och deras rike i Münster. Pris 25 öre.
<td>„ 38. <td>Sägnen om gråpappersansiktet. Pris 20 öre.
<td>„ 39. <td>Magnus Stenbock och hans smålandspojkar i slaget vid Helsingborg. Pris 30 öre.
<td>„ 40. <td>Anekdoter af och om Svante Hedin. Pris 35 öre.
<td 2 c><b>Samlingen fortsättes.</b>
</table>
</chapter>
