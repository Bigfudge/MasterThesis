NYARE BIDRAG TILL KÄNNEDOM OM

DE SVENSKA LANDSMÅLEN OCK SVENSKT FOLKLIF V. 7.



BÄRGSMANSLIF

I BÖRJAN AF 1800-TALET
<img></img>
ANTECKNINGAR FRÅN NORA OCK LINDES BÄRGSLAGER

AF

ERIK BORE

<img></img>

STOCKHOLM, 1891.

KONGL. BOKTRYCKERIET. P. A. NORSTEDT & SÖNER.

<chapter name="Inledning">
<h2><small>Inledning.</small></h2>

För den som tager del af följande anteckningar ock som
tillika är alldeles obekant med förhållandena i bärgslagen ock
lefnadssättet därstädes, torde följande uppgifter icke sakna sitt
intresse.

Ett <b>bärgslag</b> är ett sådant område, där af ålder
tackjärnstillvärkning bedrifvits, då däremot tillvärkningen af stångjärn
i allmänhet försiggår utom bärgslagen.

Innehafvaren af hemman eller hemmansdel i ett bärgslag,
<b>bärgsmannen</b>, var i forna tider förpliktad att »blåsa tackjärn»
ock begagna sina skogar till kolning i ock för
tackjärnstillvärkningen, som drifves i de trakter, hvilka ligga i närheten
af grufvorna ock gruffälten. Såsom en ersättning för dessa
förpliktelser ock mot erläggande af tiondejärn hafva
bärgsmanshemmanen från gamla tider varit befriade från ordinarie
rotering m. m.

Genom kungl. förordningen af den 20 september 1859,
som följande år kom att tillämpas, utsträcktes friheten för
bärgshanteringen, ock det lemnades bärgsmannen fritt val att
egna sig åt bärgsbruk eller icke, ock i sammanhang därmed
gafs rättighet äfven åt utomstående personer att vara
delegare i hyttor<footnote>Ordet »masugn» är af yngre datum än »hytta». Första gången
benämningen masugn anträffats lär vara 1458 (enligt <sc>Johansson</sc>, <i>Om Noraskog</i> I,
inledn.).</footnote> ock öfriga järnvärk — en förordning hvarigenom
bärgshanteringen gått ofantligt framåt, i det den blifvit
öfverflyttad på färre ock kraftigare händer.

Sedan tackjärnstillvärkningen sålunda frigifvits, har det
blifvit sed, att man skiljer mellan uttrycken »bärgsman» ock
»bruksidkare». Bärgsman är nämligen benämningen på
innehafvare af bärgsmanshemman eller del af ett sådant, för så
vitt han icke drifver tackjärnstillvärkning. Bruksidkare
benämnes däremot den, som egnar sig åt nämnda näringsgren.

***

Hvad slutligen lefnadssättet i Nora ock Lindes bärgslager
under närvarande tid beträffar, så företer det många olikheter
mot lifvet i den tid, som här varder tecknad. Hvilka orsakerna
till de förändringar, som sålunda inträtt, hafva varit, ock i
hvad mån de senare framkallat en lyckligare ock gynnsammare
ställning, därom är ej här platsen att tala. Dock tro vi oss
angående orsakerna i korthet kunna säga, att de viktigaste
hafva varit: förbättrade kommunikationer, ett ordnat skolväsende
ock, icke minst, de religiösa rörelserna, som särskilt i slutet af
1850-talet genomströmmade vårt land.

Den som skrifver dessa rader, har icke kunnat undgå att
känna intresse för de skildringar af gammaldags bärgsmanslif,
han ganska ofta haft tillfälle att höra af äldre, ännu lefvande
bärgsmän. Detta intresse har åstadkommit de anteckningar,
som här följa. Dessa äro ingalunda så utförda ock så
sorgfälligt gjorda, som önskligt vore ock man af det rika ämnet
möjligen kunnat vänta; men skälet härtill inses lätt, om man
betänker, att de ej stödja sig på något af förf. upplefvat, utan
hufvudsakligen endast på muntliga meddelanden.

*
</chapter>

Motstående teckning föreställer <sp>Siggebohyttegården</sp>, efter
fotografi från 1860-talet (jfr s. 8).
<chapter name="Bärgsmansgårdarna">
<img></img>
<h2><small>Bärgsmansgårdarna.</small></h2>

Bärgsmansgårdarna voro i början af detta århundrade,
liksom ock i slutet af det förra, merändels kringbyggda ock
försedda med en eller två, någon gång tre portar. Då porten
eller portarna voro tillslutna, var äfven hvarje varelse afstängd
från tillträde till gårdens inre.

Själfva man- eller hufvudbyggningen, som var lång ock
smal, innehöll kök samt hvardagsstuga (<b>vandasstuga</b> eller
»stuga») ock hälgdagsstuga (<b>heɖasstuga</b>). Af dessa rum var
köket vanligen beläget i mitten. Hos de förmögnare fanns oftast
äfven en förstuga samt en mindre sängkammare. I vanliga fall
låg i rät vinkel med manbyggningen en byggning eller flygel,
innehållande »källarstuga» (ett sommarrum, beläget öfver
källaren, i hvilket ofta eldstad saknades ock kläder förvarades)
samt en eller tvänne bodar. Mitt emot denna flygelbyggnad
låg en annan, som innehöll ett större rum, den s. k. nystugan,
som var ganska stor ock användes till gästrum ock danslokal.
Ofta saknades dock antingen nystuga eller hälgdagsstuga.
Namnet nystuga har troligen uppkommit därigenom att med
behofvet af större utrymme ock komfort — om detta uttryck
här kan användas — ett särskilt rum inreddes, som sålunda
var jämförelsevis nytt. Detta rum nymålades också ganska ofta.

Mitt emot manbyggningen var en byggnad belägen,
innehållande bodar. Därjämte fanns brygghus, stall, lador, logar,
ladugård ock andra behöfliga uthus.

Porten låg nära intill manbyggningen ock hade ett
portlider (<b>pɷrtʃöve</b>), som var försett med tak, men saknade
innervägg ock merändels stod tomt.

Ofvan förstugudörren på de älsta bostäderna finnes stundom
på en stock eller brädlapp en inristning af årtalet<footnote>Till de älsta byggnaderna i Lindes bärgsförsamling hör utan
tvifvel en vid Backagården i Östra Öskevik, som enligt en sådan
inristning är uppförd 1728.</footnote>, då huset
blifvit uppfört, samt initialerna till den dåvarande egarens ock
hans hustrus namn. På en tafla, som fordom var uppsatt på
en byggning vid Elfhyttan i Nora bärgslag ock Vikers kapellag,
fanns enligt egarens uppgift följande inskrift:

<poem>Jesus Christus
All verldenes ljus
För eld och för brand
Bevara detta hus.
<tab><tab>1802.</poem>

Byggnaderna voro af trä ock hade torftak samt snedrösten.
De pryddes af långa, cylinderformiga skorstenar af järn, som
blifvit liknade vid kanoner, om hvilka de också i viss mån erinra.
Fönstren voro små ock blyinfattade, med många smårutor.
Väggarna voro i alla rummen målade med vattenfärg ock hade
bårder uppsatta nedanför det limfärgade taket. Man skulle
häraf möjligen draga den slutsatsen, att rummen voro dystra
ock otrefliga, men så var ingalunda nödvändigt förhållandet.

Tapeter förekommo mera sällan före 1850-talet, då de
började införas. Vanligen förseddes först nystugorna med
den nya prydnaden. Såsom något anmärkningsvärt plägar
anföras, att bärgsmannen Erland Larsson i Bärgsmanshyttan redan
år 1835 hade sin nybyggda tvåvåningsgård fullständigt inredd
ock möblerad samt försedd med tapeter.

Mattor, väfda af nöthår, användes på golfvet. Trösklarna
gjordes mycket höga i slutet af 1700-talet, men detta bruk
försvann i början af innevarande århundrade. Eldstäderna
utgjordes af öppna spisar samt järnkakelugnar äfvensom af gula
eller gröna kakelkakelugnar. Blommiga kakelugnar fick man
ock se, men dessa voro äldre än de enfärgade.

Hvardagsrummet, som var större än något af de andra
rummen, var möblerat med en eller flera stora träsoffor, ett
träbord, en väggklocka af den välbekanta Mora-sorten, ett
väggskåp m. m. Hälgdagsstugan stod merändels oeldad ock
begagnades endast sällan, ty bärgsmannen såg ej ofta gäster hos
sig, ehuru hvarje sådan alltid var välkommen, när han anlände.
Köket var ej stort. Kärlen voro uppställda på hyllor efter
alla väggarna. Tallrikarna voro af trä, tenn ock ler; bunkar
ock kittlar af koppar ock mässing. Gaffel förekom på många
ställen icke vid måltiderna. Husbonden spisade ofta vid ett
särskilt bord i hvardagsrummet, under det tjänstfolket åt i
köket; han nyttjade silfversked, tjänstfolket träskedar.

Här kan anmärkas, att bärgsmännen älskade att förse sig
med föremål af silfver, t. ex. bägare, tumlare, kaffe- ock
gräddkannor samt »dalrar» af silfver. På bägarnes utsida funnos
merändels initialerna till egarens namn ock bostad inristade.
Inskriften <img>P P S
G H</img> betydde sålunda Pär Pärsson,
Gammelhyttan. På en auktion i Nora socken år 1889 försåldes en dylik
gammal silfverbägare, vägande 120 ort. På brännvinsflaskorna
nyttjades ofta silfverholk med en silfver-»ked», fästad vid den
likaledes silfverbeslagna korken.

I bärgsmansgårdarna i Nora ock Lindes socknar funnos
stundom på väggarna ock i taken stora, men skäligen grofva
målningar med allehanda figurer, såsom foglar, kransar,
blommor, blomkrukor, harpor samt — änglar ock täxtade bibelspråk,
omgifna af sirater. Ifrågavarande målningar förekomma
numera ytterst sällsynt, beroende därpå att många af de gamla
gårdarna blifvit nedrifna eller också väggarna blifvit
öfverdragna med tapeter eller ommålade. I en gammal gård i
Bälgsjöbodar, tillhörig bärgsmannen Sven Olsson i Ringshyttan,
förekom i taket på hälgdagsrummet, som här kallades »sal»,
en målning föreställande en pelikan. Denne var försedd med
gyllene vingar ock omgafs af sina ungar, hvilka med sina
näbbar utsögo blodet ur hans bröst. På väggarna i samma
rum funnos jämväl en mängd målningar. Där sågs bl. a.
»Jakobs stege» med en uppstigande ängel, Moses bärande
lagens taflor, samt David såsom herde vaktande sin faders hjord.

Dessa målningar äro gjorda af en Lambert Pärsson,
Målar-Lambrik kallad, som skall hafva lefvat under medlet af
1700-talet ock hvars bild »i skepnaden af en obetydlig vandringsman
med staf i hand» lär finnas vid Nor i Nora socken<footnote>Enligt en uppsats i <i>Nerikes Allehanda</i> 1888, nr 115.</footnote>.

Bruket af kringbyggda gårdar upphörde i mitten af
innevarande århundrade. På 1840-, 50- ock 60-talen begynte
nämligen bärgsmännen flytta ut sina bostäder. Dessförinnan voro
de alla belägna vid ock »ikring grytan», d. v. s. masugnen,
såsom bärgmästaren Erik Bergensköld berättar i sin
beskrifning öfver »Nora bergslag vid 1784 års slut»<footnote>Johansson, <i>Om Noraskog</i> I, s. 54.</footnote>. Hyttan utgjorde
sålunda medelpunkten i hvarje bärgsmansby. På 1830-talet
funnos i Ringshyttan tre kringbyggda gårdar, men redan omkring
år 1850 voro alla dessa utflyttade eller nedrifna. Vid Elfhyttan,
som är en af de största ock älsta byarna i Nora bärgslag, voro
alla gårdarna kringbyggda i början af detta århundrade. År
1876 fanns därstädes blott en af dessa gårdar kvar, ock den
kvarstår än i dag. Kringbyggda gårdar äro numera ytterst
sällsynta i bärgslagen.

De första tvåvåningshusen anlades i slutet 1700-talet. Flera
af dessa tvåvåningshus voro på öfra våningens framsida
försedda med ett utskjutande loft, som merändels sträckte sig
efter hela byggningens längd. Siggebohyttegården i Lindes
socken har på öfra våningens framsida ett sådant loft, som är
126 fot långt; ock vid Reboda skall det förekomma ett, som är
ännu längre. För närvarande torde väl knappast flera än 6—8
stycken sådana bostäder inom orten kunna anträffas, men för
omkring 40 år sedan funnos helt säkert mer än dubbelt så många.

Först i mitten af vårt århundrade började de förmögnare
bärgsmännen mera allmänt uppföra tvåvåningshus, så att man
numera i snart sagt hvarje by träffar stora ock jämförelsevis
ståtliga bostäder med två våningar, af hvilka dock den öfra
merändels användes endast vid högtidligare tillfällen. I dessa
gårdar får man stundom se målade golf, ett bruk som fordom
var vida vanligare än nu ock hvilket på 1830-talet infördes från
en af grannsocknarna (Järnboås).

För öfrigt må nämnas, att ej så få lyxartiklar under de
senaste åren, särskilt under »den goda tiden» (1873—75), då
järnmarknaden var som bäst, letat sig väg till de burgnare
bärgsmanshusen. För att anföra ett exempel, så äro dyrbara
böcker, ljuskronor ock möbler af ädla träslag numera ej
sällsynta.

***

Den gård, hvars plan å följande sida återgifves, var
belägen i Ringshyttan (hemmanet nr 3), Nora bärgslag. Dess
egare i början af detta århundrade var bärgsmannen Erik
Larsson (f. 1779, † 1836). Omkring 1840-talet började man
flytta ut husen, så att numera endast den gamla
hufvudbyggningen kvarstår (tjänar nu till flygel). Dock är numera den
västra drängkammaren (<i>e</i>) afsågad ock bortförd.

För öfrigt kan såsom något ganska anmärkningsvärt
tilläggas, att det hemman, hvarå denna bärgsmansgård ännu, om
ock i ändrat skick, är belägen, gått i arf inom en ock samma
släkt alltifrån slutet af 1500-talet. Den n. v. egaren,
bruksidkaren P. Larsson, är en sonson till den ofvannämnde Erik
Larsson ock den 9:de i ordningen, son efter far, led för led,
som innehar stamgården<footnote><i>Bergslagernas tidning</i> 1890, nr 1: »Ringshyttesläkten».</footnote>.
<img></img>
<sp>Förklaringar</sp>,

<i>a</i> förstuga.
<i>b</i> kök.
<i>c</i> hälgdagsstuga.
<i>d</i> hvardagsstuga.
<i>e</i> sängkammare.
<i>f</i> portlider.
<i>g</i> källarstuga.

<i>i</i> bod.
<i>k</i> nystuga.
<i>m</i> väg.
<i>n</i> bihus.
<i>o</i> brygghus.
<i>p</i> stall.
<i>r</i> »låne».

<i>s</i> lada.
<i>t</i> ladugård.
<i>u</i> loge.
<i>v</i> »roskvarter».
<i>x</i> trädgård.
<i>y</i> gård.
<i>z</i> inegor.
</chapter>
<chapter name="Klädedräkten">
<h2><small>Klädedräkten.</small></h2>

I början af 1800-talet hade bärgsmännen till ombyte tre
dräkter: en kyrkdräkt eller den egentliga högtidsdräkten, en
söndagsdräkt ock en till hvardags. Af dessa var den först
nämnda af finare vadmal eller ock af kläde. De båda senare
voro af gröfre tyg samt synnerligen varma.

Bärgsmansdräkten var nästan alltid hemgjord ock bestod
af följande delar: skjorta af »blaggarn», lärft eller bomull, en
kulört halsduk af silke, en lång klädesväst med granna ock
brokiga färger, tröja af grått gottländskt vadmal eller kläde
med uppstående krage ock häktor, samt knäbyxor med spännen
af silfver eller annan billigare metall, grå långstrumpor samt
skor eller stöflar. De senare brukades till hälgdags liksom
äfven skor med silfverspännen. I hvardagslag begagnades skor
med metallspännen, om vintern utanpå skorna snösockor, som
voro mycket varma. Snösockorna, hvilka användes i stället
för stöflar, voro af grått vadmal samt försedda med hällor af
läder. Stöflar ansågos den tiden för en lyxartikel ock hörde,
såsom vi nämnt, blott till högtidsdräkten. Till hufvudbonader
nyttjades stormhattar eller mössor. Handskar af kalfskinn ock
ullvantar från Västergötland voro vanliga. Ingen bland de
äldre brukade långbyxor. Först på 1840-talet blef det allmänt
bruk att hafva sådana, ock samtidigt eller något senare började
rockar, sådana som nu äro vanliga, att användas.

Tröjor användes mellertid icke i Lindes socken, där man
i stället nyttjade långa fotsida skörtrockar med ståndkragar
ock häktor, de s. k. Lindsocksrockarna. De voro gemenligen
till färgen gråa, hvilket gaf anledning till att deras egare af
bönderna fingo vedernamnet »gråmasar». »Lindsocksrockarna»,
nyttjas numera endast vid högtidligare tillfällen, såsom vid
graföl, bröllop o. s. v. De äro nu af svart kläde ock betydligt
kortare än de, som förr voro i bruk. Ock de förekomma icke
allenast i Lindes bärgslag utan äfven bland Nora-borna.
»Noratröjorna» äro nämligen nu fullkomligt bortlagda.

De förmögnare kvinnorna begagnade vid högtider skor af
saffian, eljes skor af kalfskinn; de mindre bemedlade
skor. De senare voro försedda med tjocka bottnar ock
nyttjades endast i hvardagslag. Strumporna voro tillvärkade i
hemmet. Ullstrumpor nyttjades om vintern, bomullsstrumpor
om sommaren. Till hvardags begagnades kulörta strumpor,
till hälgdags hvita. Bland öfriga plagg märkas »stubbar» af
hemväft tyg; kjortlar af tibet eller af hemväfd tillvärkning;
halsdukar af siden; rosiga ock randiga eller vid högtider svarta
förkläden, som voro mycket vida; flätade halmhattar med
kulörta band. Dessa hattar lemnade ett gott skydd för solen,
försedda som de voro med stora brätten. På grund af sin
egendomliga form kallades de »stjärthattar» ock brukades
endast i hvardagslag om sommaren. Vid högtidligare tillfällen
användes en hvit eller svart bindmössa af sidensars, försedd
med en likfärgad bandros af samma ämne, samt det hvita,
krusade »stycket» af fina Vadstenaspetsar. De fattigare
kvinnorna buro äfven de vid högtiderna »stycken», men dessa voro
ej krusade. Därjämte hade de mindre dyrbara mössor.

Den hufvudbonad, som nu blifvit beskrifven var mäst i
bruket för omkring 50 år sedan. Fick man någon gång se den
efter denna tid, var det endast hos äldre personer.
</chapter>

<chapter name="Om lifvet i en bärgsmansgård i Nora socken">
<h2><small>Om lifvet i en bärgsmansgård i Nora socken</small></h2>
<table o>
<td c>på 1830-talet.
</table>

Från början af mars månad till oktober började man arbetet
kl. 4 på morgonen ock fortsatte därmed till skymningen. Dock
utsträcktes arbetstiden under de fjorton dagar i juli, då
höbärgningen pågick, på det sätt, att slåttern vidtog redan kl. 2
ock icke slöt förrän omkring 8-tiden. Från oktober till mars
arbetade man från kl. 3, tils det blef skymning.

Under sist nämnda tid stego drängarna upp kl. 2 ock skötte
om hästarna. Därefter åts frukost, hvilken merändels bestod
af blodkorf ock bröd. Detta var ett mindre mål, s. k. lenmål,
som icke ens intogs vid sittande bord, men dock inne i
hvardagsstugan. Denna tjänade alltid till matrum.

Kl. 3—6 tröskades med slagor på logen. 3 eller 4 personer
tröskade på en loge. Det hördes på långt håll, huru många
tröskare det fanns, ty hvar och en slog sin gång i tur, så att
det dånade. Lyse hölls i en klyka öfver säden. Andra körde
hem ved ock ris om morgnarna, så länge det var mörkt.

Kvinnorna sutto emellertid inomhus, kardade ock spunno
på sina spinnrockar framför en torrvedsbrasa i kakelugnen ock
sjöngo därvid gamla välbekanta visor. Vid rockarna voro de
sysselsatta till kl. 5. Då gingo två till göromålen i ladugården,
men en stannade kvar inne för att laga mat ock koka upp
kaffe åt husbondefolket. De voro de enda i huset, hvilka
brukade förtära kaffe, ehuru sådant kokades två gånger dagligen.
Hvarken barn eller tjänstefolk på gården fingo någonsin smaka
denna dryck utom vid jul. Hvad husets unga söner beträffar,
fingo de förrätta lika strängt ock hårt arbete som det öfriga
folket.

Till lyse användes inomhus under ifrågavarande tid »pärtor»
af utklufven tall, tunna som en bordsknif, instuckna i en
»lyskäring» (en klyka från spisen). Annat lyse ansågs nämligen
för dyrbart att bränna. Tilläggas bör dock, att i åtskilliga
bärgsmansgårdar ljus användes vid samma tid.

Göromålen i ladugården upptogo en timme. Vid 6-tiden
åts den egentliga frukosten, som kallades morgonmål eller
»morsmål». Den utgjordes af stufvad potatis, sill, smör, bröd
ock mjölk. Stundom bestods äfven en sup<footnote>Vid den tid, hvarom här är frågan, brändes brännvin i nästan
varje bärgsmansgård. Det var då också vanligt, att tjänstfolket af
bärgsmannen köpte brännvin på det sätt, att vederbörlig afräkning skedde
på lönen. I den gård, som här afser, var det dock af husbonden
strängeligen förbjudet, att någon af husets folk skulle få köpa brännvin.</footnote>.

När dager blef, fortsatte kvinnorna spinnandet under de
stunder, som de voro lediga från andra sysslor.

Kl. 7 begynte somliga af gårdsfolket den körning, som
hörde till åkerbruket; andra begåfvo sig till skogen att hugga.

Så snart det blifvit slädföre, började man det arbete, som
hörde till bärgsbruket. Det rörde sig hufvudsakligen kring
hyttan, i hvars närhet gården var belägen. Arbetet vid
masugnen fortsattes sedan, så länge blåsningen varade.

Middagen åts regelbundet kl. 12. Detta mål bestod oftast
af potatis, sylta, spickekött, mesost ock soppa eller mjölk. Om
vintern fanns alltid en varm rätt till middagen.

Kvällsmåltiden förtärdes kl. 5 ock bestod af potatis, sill,
spickekött, mesost ock soppa eller mjölk. Kl. 7 gick man till
hvila. Strax förut gingo drängarna ut att se om hästarna.
Efter klockan 7 fick ingen af husets folk sitta uppe.

Hände det en gång, att någon fördröjde sig något i
hvardagsstugan öfver den bestämda tiden, så hördes genast en
knackning ifrån sängkammaren, där husbonden påminte om
hvad »tiden var liden».

Allt skulle gå ordentligt ock regelbundet såsom ett urvärk.
</chapter>

<chapter name="Bärgsmännen på resor">
<h2><small>Bärgsmännen på resor.</small></h2>

Bärgsmännen företog sällan några längre resor. På
torgdagen for han stundom in till staden (Nora eller Linde) för
att ställa om »affärder». Han färdades då på en kärra, som
drogs af en korthalsad häst med rakt uppstående man
(»ståndman»), klippt i bågform. Bärgsmannens affärsgöromål bestodo
däri, att han afyttrade sitt järnförråd ock gjorde nödiga uppköp
för hemmets räkning. Det förra försåldes omedelbart i gross
till handlanden i staden. Att försälja någonting annat än järn,
såsom matvaror o. d., därtill var bärgsmännen alltför högmodig.
Hvad som icke gick åt i hemmet af dylika varor, lemnade han
i staden såsom ersättning för kvarteret.

Sedan han uppgjort sin handel, begaf han sig på hemväg,
så vida han icke tog in på något förfriskningsställe, där han
kunde råka vänner ock fränder. I sådant sällskap kunde han
??? fördrifva en eller ett par timmar, smuttande på ett glas
punsch eller förtärande sitt kaffe eller ett par »uddevallare»
eller »korialer» (kaffe med brännvin). Härunder samspråkades
om malm- ock kolpriser, om väglaget, om brukningen vid
hyttan, o. s. v.

I Linde tog man för 50 år sedan mästadels in på
gästgifvaregården eller ock hos gumman Fia Bergström. Hon
tillhandahöll visserligen icke några synnerligen fina varor, men
satte också ej häller priset högt. En kopp kaffe kostade
nämligen blott 2 skilling, om den serverades utan dopp (med
sådant gällde den 3 skilling), ock en »uddevallare» betingade
ett pris af fyra skilling. I Nora hade de flesta välmående
bärgsmän egna stallbodar, i hvilka de togo in under sina besök
i staden. I dessa förvarades gemenligen en större kista, i
hvilken den från hemmet medförda matsäcken nedlades för att
upptagas, när tid blef. Dessa stallbodar voro isynnerhet
belägna i västra delen af staden. Numera finnas inga dylika
»bodar» kvar.

På förfriskningsställena vistades bärgsmännen alltid i ett
särskilt rum ock tilläto icke, att bönder blandade sig i deras
kretsar. Förhållandet mellan bärgsmän ock bönder var
nämligen aldrig riktigt gott. De förre sågo de senare öfver axeln,
ett förhållande som fortfarit ända till vår tid ock som ännu
gör sig gällande på de flästa orter i bärgslagen.

Malm- ock kolkörningen utgjorde en viktig sida af
bärgsmannahanteringen. Så snart sjöarna blifvit belagda med is ock
slädföret var passande, började »forresorna». Det fordon, som
därvid nyttjades, var rotsläden (<b>rɷtasläen</b>), så kallad därför
att bottnarna i densamma voro gjorda af granrötter. Rotsläden
har en spetsig framstam, hvaremot bakstammen är bred ock
ganska hög. Med den sistnämnda styr körsvennen lasset, eller
skjuter på, där väglaget är dåligt eller otjänligt. Till rotsläden
användes endast en dragare, vanligen en häst. Oxar användes i
allmänhet föga i bärgslagen, ock sådant är förhållandet än i dag.

På malmresorna medhade forkarlen en matsäcksväska af
skinn eller ett skrin, hvari husmodern nedlagt reskosten. Denna
bestod af smör, bröd, ost, mesost, korf, fläsk ock kött samt
ärtmjölspannkakor. Hvetemjöl användes icke, ty hvetet<footnote>Detta sädesslag brukade man nämligen icke såsom utsäde i Lindes
bärgslag förr än för omkring 50 år sedan, då man började afvika från
gammal sed. Dessförinnan köpte man allt hvete, som förbrukades; ock
än i dag finnas bärgsmän, hvilka aldrig hafva sått hvete, utan alltid
i staden köpt hvad som varit nödvändigt för husets behof.</footnote> ansågs
alltför dyrbart. En stor träflaska med mjölk eller dricka
medfördes också. Denna beskrifning öfver forkarlens utrustning
gäller dock hufvudsakligen torpare eller drängar, som
tjänstgjorde såsom forkarlar. Medföljde bärgsmannen själf, såsom
ej sällan inträffade, så medhades ett synnerligen prydligt
matsäcksskrin, ock innehållet var i öfverensstämmelse därmed af
det bästa, som »mor» kunde medsända.

Den medförda matsäcken förtärdes vid masugnen, på
hyttbacken eller ock i något kvarter efter vägen. Karlskogaborna
hade under sina forresor från Dalkarlsbärget eller Åsbobärget
till Karlskoga ett sådant kvarter vid Elfhyttan. Dessa gäster
voro dock mera fruktade än kärkomna, men man vågade sällan
neka dem, hvad de begärde, ty »Karlskogingarne» voro kända
för sin vildhet. Såsom ersättning åt värdinnan för kvarteret
plägade man för året lemna en »åtting» hafre för hvarje häst.
Värdinnan hade för öfrigt förtjänst genom kaffeförsäljning åt
sina gäster.

Såsom exempel på formännens råhet kan anföras, att
»Karlskogingarna» stundom stjälpte omkull kärrorna för åkande,
som de mötte. Det var fördenskull icke synnerligen angenämt
för en vägfarande att råka ut för en rad malmkörare. Han
måste i sådant fall hålla stilla vid vägkanten, tils hela
karavanen hade passerat, ock fick skatta sig lycklig, om man icke
spelade honom något puts, eller om han undslapp att varda
föremål för forkarlarnas speglosor.

Lönnkrogar funnos här ock hvar efter vägarna, där de
vägfarande togo in på sina resor. Sådana lönnkrogar hade af
folkhumorn ganska ofta erhållit rätt betecknande namn, såsom
Pungalätta, Pungaränsa, Flåsut, Bidalite, Lustigkrog o. s. v.
</chapter>

<chapter name="Julfirandet i en bärgsmansgård">
<h2><small>Julfirandet i en bärgsmansgård</small></h2>
<table o>
<td c>på 1830-talet.
</table>

När julhälgen nalkades, gjorde man stora tillrustningar.
Redan i november månad slaktades gödkreaturen; de voro
afsedda för ett halft års behof. Strax före själfva juldagarna
bakades julbrödet ock bryggdes julöl. Därjämte företogs i
huset ett grundligt rengöringsarbete, hvarvid allting på det
noggrannaste synades ock vädrades ock hvarje smutsfläck borttogs.
Järnkakelugnen i »stugan» beströks med blyerts ock gneds, så
att den blef blank; alla murar kalkades, så att de blefvo
skinande hvita. Så tillgår för öfrigt än i dag på de ställen, där
man eger i behåll de stora, gammaldags murarna.

Under själfva julaftonen ville man, så vitt möjligt, njuta
stillhet ock hvila. För att därför så mycket förr kunna sluta
<b>lagɷrkan</b> eller det på beting ställda arbetet, plägade husets
folk stiga upp så tidigt på julaftonsmorgonen som möjligt.
Sålunda brukade tjänstfolket, som under vintertiden vanligen
gick till sängs kl. 7 på aftonen, stiga upp redan vid 1-tiden
nämnda morgon. Man grep sig genast an med dagens <b>lagɷrka</b>,
som, om man arbetade raskt, kunde vara afslutad, när det blef
dager. Nu kunde man tillbringa sin dag efter eget skön ock
afbida aftonen. När denna var inne, gick hvar ock en att
tvätta ock kläda om sig.

Kl. 5 e. m. var ett stort, fyrkantigt bord dukat uti stugan
eller hvardagsrummet, som putsat ock fäjat nu ingaf sina invånare
en högtidlig vördnad. På bordets ena sida var framsatt en stor,
helkokt skinka ock en ofantlig tjurhals, ock mitt emellan dessa
tronade en större julkaka. Skinkan ock tjurhalsen voro
placerade på stora tennfat, sådana som man nu sällan eller aldrig
får se.

Sedan alla samlats, satte man sig till bords. Vid samma
bord spisade allt husets folk. Först förtärdes en smörgås, som
sköljdes ner med en stor ock en liten sup. Därefter åt man
lutfisk, som åtföljdes af den sedvanliga »fisksupen». Ifrån
lutfisken vände man sig till tjurhalsen ock skinkan, vid hvilka
husfadern ock husmodern tagit plats ock skuro för. Senare
sattes julgröten fram på åtskilliga fat, ock om hvarje fat
förenade sig flere personer. Då som nu rådde den seden, att
hvar ock en skulle rimma till gröten. Bland grötrim, som
nästan regelbundet återkommo vid dylika tillfällen, må här
nämnas följande:

<poem>Den som inte för gröten vill rimma,
han skall mista båd’ häst ock grimma.

<tab>Min sked är liten ock nätt,
<tab>jag äter, tils jag blir mätt.

<tab>Min sked är stor ock bre’,
<tab>jag äter så mycket som tre.</poem>
<poem>Min matmor snälla
hon har inte tagit mycket vatten ur sin källa,
utan mjölkat sin lilla ko,
därför är gröten så hvit ock go.

<tab>Med mjölk är gröten kokt
<tab>ock ej med bara vatten;
<tab>om magen räckte till,
<tab>jag åte hela natten.</poem>

Längre rim förekommo också:

<poem>Den här mjölken är mjölkad af en ko ock
<tab><tab><tab>inte af nån elefant.
Tre ting skall jag säga, ock det är sant:
te slåss ock inte rå,
te fria ock inte få,
te segla utan vind,
det är tre förargliga ting.</poem>

Sedan alla rimmat efter bästa minne eller förmåga, grep
man sig an med kakan, som blef den sista rätten. Då det
afdukats, läste husfadern en julbetraktelse eller aftonbön,
hvarefter alla gingo till hvila. Några egentliga julgåfvor utdelades
icke. Dock erhöll hvar ock en af husfolket en stor julbulle
(»juloxen»), en mindre bulle ock en kaka.

Följande morgon steg man upp redan kl. 1/2 3 ock rustade
i ordning hästarna för att resa till Nora ock där bevista
julottan i kyrkan. Sedan frukost, bestående af smörgås ock stek,
förut intagits, reste alla till kyrkan, med undantag af husfadern
ock hans hustru samt någon piga, som stannade hemma för
att sköta om göromålen i ladugården.

Männen voro under resan utrustade med kapprockar af
vadmal — långa rockar med ståndkrage, från hvilken »kappan»
hängde ner på ryggen, ärmarna ock bröstet.

Till kyrkan reste man mycket fort, så att »det eldade» i
stenarna, om det var isgata. De som ej åkte, utan färdades
till fots, hade bloss, som vanligen väl behöfdes, mörkt som
det var.

Kl. 5 anlände man till Nora, ock kl. 7 skulle gudstjänsten
vidtaga. Den tid, som förflöt mellan ankomsten till staden ock
gudstjänsten, tillbragtes merändels i stadskvarteret.

I kyrkan måste man infinna sig i god tid, ty den var vid
denna högtid vanligen så till trängsel uppfylld, att kyrkväktaren
måste bana väg bland folkmängden för prästen.

Efter gudstjänstens slut, kl. 11, afreste man genast från
staden. Hästarna fingo springa i skarpt traf hela vägen. Det
ansågs nämligen såsom en stor heder att vara bland de
kyrkfarare, som kommo tidigast hem ifrån kyrkan.

Vid återkomsten till gården åts middag, bestående af lutfisk,
skinka, kött, kålsoppa med fläsk ock korf samt till sist kaka.

Ehuru julhögtiden icke ansågs till fullo afslutad, förrän
trättondagen var förliden, företedde dock lefnadssättet under
de följande dagarna icke någonting, som stack af mot det
enformiga hvardagslifvet.
</chapter>

<chapter name="Ett bärgsmansbröllop">
<h2><small>Ett bärgsmansbröllop</small></h2>
<table o>
<td c>på 1830-talet.
</table>

Det skulle blifva ett storartat bröllop, ty bruden var dotter
af en mycket förmögen bärgsman, ock brudgummen var son
af en likaledes rik bärgsman, för öfrigt mycket känd ock
omtalad i bärgslagssocknarna icke blott för sin stora rikedom,
utan äfven för sina många ålderdomliga sedvänjor. Alla de
mäst framstående bärgsmännen i trakten voro bjudna, likaså
de närmaste släktingarna, medlemmarna i hyttlaget, prästerna
i Nora, samt handlanden o. s. v. Äfven sågs där en ock annan
af gårdens lantbönder. Sålunda kan man förklara, huru gästernas
antal kunde gå upp till närmare hundra.

För hela trakten var ett sådant bröllop af ganska stor
betydelse, ty icke blott bröllopsgården skulle vid ett sådant
tillfälle vara prydd på bästa sätt, utan äfven i granngårdarna
borde det vara pyntat.

En del af »de främmande» skulle bo hos grannarna, som
för detta ändamål hos sig hade anordnat s. k. syskonbäddar.
Det var af vikt att hafva så fäjat ock rent som möjligt, ty det
var på den tiden vanligt, att man på andra bröllopsdagen höll
s. k. <b>rompdans</b>. Därvid gick så till, att hela bröllopsskaran
bildade en lång kedja, som med spelmannen i spetsen dansade
genom hvarje hus i byn. Man kom sålunda i tillfälle att
beskåda, huru alla byamännen hade det. Det var en slags
generalmönstring, ty skaran skulle passera genom hvarje rum, ock
den som då icke hade rent ock ordentligt i sitt hus, fick
naturligen blygas.

I själfva bröllopsgården hade man gjort stora anordningar
för högtidligheten. Brått hade man öfverallt, äfven i
granngårdarna, ty här skulle man laga till »förning». Enligt det
gängse bruket skulle bröllopet stå på torsdagen, ock på
onsdagen sände de närmaste grannarna fram sin förning. Den
bestod af feta kalfstekar, smör, »skålbröd» (fint hvetebröd, gräddat
i en för detta ändamål särskilt inrättad ugn), m. m. De mer
långväga gästerna medförde i sina åkdon finare förning, såsom
tårtor, konfekt ock bakelser.

När första bröllopsdagen kom, var huset rikligt försett med
all slags proviant, såsom gödkalfvar ock hönsstekar, rökta
skinkor, fisk, kakor, tårtor ock bakvärk.

Vigseln förrättades kl. 12 f. m. i brudens hem. Strax
därefter steg man till bords. Man använde »sittande» bord; s. k.
stående bord förekom i Nora socken knappast förr än på
1850-talet.

I högsätet sutto brudgum ock brud ock näst efter dem
prästfrun samt brudparets släktingar, sist de oskylde. Några
marskalkar eller tärnor förekommo icke.

Vid måltiden började man med smörgåsbordet, där det
hembryggda brännvinet ej var att förakta. Sedan följde 7 till 8
rätter, alla af stadig mat. Man undrar just ej öfver, att 3—4
timmar gingo åt vid bordet, då man hör rätternas antal. Det
förtjänar anmärkas, att potatis ej förekom till de många
kötträtter, som kringbjödos. Den ansågs nämligen för simpel, i
stället användes bönor o. d. Steken afslutade raden af de
stadiga rätterna, därefter kom turen till tårtorna. Men
omedelbart efter steken vidtogo skålarna, som druckos i punsch, ty
vin förekom ytterst sällan på den tiden. Musiken spelade
först upp, när skålarna började utbringas, då fick man höra
fiol ock klarinett. Den första skålen gällde naturligtvis
brudparet, de andra släktingar i tur ock ordning. Man drack 6—7
skålar, ock för hvarje sådan föll musiken in.

Sedermera förtärdes kaffe, ock pipor ock tobak togos fram.
Cigarrer nyttjades då ej ännu. Efter kaffet dracks punsch,
ock fruntimmerna förtärde litet bischoff.

Nu började bröllopsdansen. Bruden dansade första dansen
(polska) med prästen, den andra med brudgummen ock sedan
med brudgummens släktingar. Dansen, som endast afbröts vid
kvällsmåltiden, fortgick till kl. 3 på morgonen. Då dansades
kronan af bruden; endast flickor deltogo i den dansen. Härvid
spelades fiol, ock musiken var till kvädet:

<poem>Aldrig får den bruden kronan mer;
hon har haft den,
tappat bort den;
aldrig får den bruden kronan mer.</poem>

Med till hälften förbundna ögon satte nu bruden kronan
på någon af de unga flickorna, denna åter på en annan ock
så vidare, tils tre flickor hade erhållit kronan. Den tron fanns
nämligen, att den som först erhöll kronan, skulle först blifva
gift, ock sedan de andra i den ordning de fått den.
Härefter dansade bruden en dans med hvar ock en af de unga
flickorna. Sedan sattes hon på en stol, som af flickorna
höjdes i taket, där hon bjöds ett glas vin att dricka. När
detta var drucket, slog hon sönder glaset i kakelugnen. Nu
togo de gifta kvinnorna bruden från de ogifta, hvarefter hon
dansade en dans med hvar ock en af de förra. Sedan togo
ungkarlarna brudgummen, efter det han dansat med dem alla,
ock höjde honom i taket. Han drack nu ett glas punsch,
hvarefter han, liksom bruden, slog sönder glaset i kakelugnen.
De gifta männen togo så brudgummen till sig, ock denne
dansade sedan med dem alla, hvarefter nöjet slutade.

Första dagen dansades polskor ock valsar. Andra dagen
förekom äfven <b>hampurska</b> ock kadrill. Menuett dansades icke
ock förekom i bärgslagen knappast efter 1830-talet.

Gillet stod i tre dagar.
</chapter>
<chapter name="Begrafningar">
<h2><small>Begrafningar.</small></h2>

När en person aflidit, underrättade hans närmaste därom
genom att utsända notifikationskort till husets fränder ock
vänner. Tillika följde då en särskild inbjudan att bevista
begrafningen, som förrättades snarast möjligt. Å dessa kort,
liksom å andra förekommande notifikationskort, lästes
vederbörandes samtliga titlar, ock man kunde få läsa sådana som
följande:

Inbjudes
att
med sin närvaro hedra begrafningsakten efter
Bergs-, Sex- och Nämdemannen [etc.]

Vid begrafningen anlitades oftast en särskild person, som
skulle »läsa ut liket». Därvid gick så till, att han läste några
böner, innan liktåget bröt upp från sorgehuset. Detta
uppdrag lemnades ofta åt en viss äldre Öskeviksbo, som ansågs
flitigt sysselsätta sig med andliga ämnen. Åhörarne, isynnerhet
de yngre, hade dock merändels svårt att behålla allvaret under
gubbens läsning, ty utom andra egenheter, som han tillät sig,
uteslöt han ofta bokstafven h, när den behöfdes, ock tillade
den andra gånger, där den ej fanns. Så läste han »Ärren» i
stället för »Härren», »hock» i stället för »ock», »hicke» för
»icke». De äldre, som voro mer vana vid detta uttal, fäste
sig mindre därvid<footnote>I Linde socken plägade man härma Noraborna, som längre
bibehöllo det ålderdomliga uttalet, på följande sätt:

<poem>Je ästen ö å avre,
så tar an ull!</poem>

Detta uttalssätt är dock numer allmänt bortlagt.</footnote>.

En likfärd var ofta förenad med åtskilliga besvärligheter,
ty från många byar ock gårdar hade man mycket svårt att
komma till staden af brist på god färdväg. Särskilt hade folket
i Bälgsjöbodar besvärligt, när de skulle forsla något lik till
Nora. Än bar man kistan omedelbart, än uppbar man hänne
på stänger, ock där man kunde, forslades den på båt. Strax
norr om Damsjön vid Ringshyttan plägade man då rasta, ock
den s. k. likstenen därstädes utgjorde enligt traditionellt bruk
den plats, där kistan skulle stå.

Vid ankomsten till staden undvek man gärna, så vitt
möjligt, att passera de största gatorna, rädd som man i
allmänhet var att ådraga sig för stor uppmärksamhet.

Ej sällan förekom, att liket efter förmögnare personer
sjöngs ut vid grafven. Denna utsjungning var en särskild
sportelkälla för skolgossarna i Nora skola, hvilka därvid
handleddes af organisten i staden.

Detta bruk förekom åtminstone redan 1803. Nämnda år
afled bärgsmannen Olof Svensson i Östra Öskevik ock vart
begrafven i Nora, hvarvid vanlig utsjungning förekom. Liket
bisattes i det s. k. Ringströmska grafkoret, enligt hvad en
af de dåvarande skolgossarna sedermera meddelat
upptecknarens far.

Vid grafven plägade prästen uppläsa några personalier
öfver den aflidne för att hedra hans minne. Därvid är att
märka, att så skedde ej allenast vid begrafning af ansedda
ock framstående bärgsmän, utan äfven då mer obemärkta
personer jordades. Dessa personalier öfverlemnades sedan till
den dödes närmaste anförvanter. Prästen erhöll för sitt besvär
en dusör.

Då äldre personer begrofvos, nyttjades svarta likkistor.
De voro försedda med plåtar i bägge ändar; på dessa plåtar
stodo psalmvärser inristade. För barn brukades blå kistor
med hvita stjärnor.
</chapter>

<chapter name="Om lifvet vid hyttan">
<h2><small>Om lifvet vid hyttan.</small></h2>

Hyttan utgjorde medelpunkten i hvarje bärgsmansby ock
det centrum, kring hvilket det rörliga bärgsmanslifvet hvälfde
sig. Det är så än i dag, om äfven icke i samma grad
som förr.

Bärgsmännen arbetade stundom själfva vid hyttan, ock hit
skickade de sina söner ock drängar. Kring hyttan var det
lifligast under vintertid, då slädföret var gott. Då syntes långa
rader af malmkörare närma sig, ock kolbönder anlände med
sina fyllda kolryssar. I smärre timrade bok- eller malmhus
sutto några gubbar ock gummor eller ock barn, sysselsatta
med att »boka» malm, d. v. s. att slå sönder den rostade malmen
i stycken, lagom stora att nedläggas i masugnen. Sådana
stycken, som icke ansågos värda att smälta, afskildes ock
kastades i »sinderstalpen». Det som sålunda afskildes, kallades
»gråbärg» eller »boklort». Mycket hårt gråbärg benämnes
»gallbärg». »Slibärg» är namnet på en lösare sort af gråbärg.

De egentliga hyttarbetarne voro upptagna af sina
förrättningar, såsom att bära kol i korgar, skjuta malm i kärror eller
bära den i malmburkarna o. s. v.

Hyttarbetet var fordom mycket drygare ock besvärligare,
än hvad nu är förhållandet. Nu bringar krossvärket upp malmen
på ugnen, ock sindret eller de odugliga delarna af den smälta
malmen skaffas genom »spel» ut ur hyttan. Förr måste man
däremot köra upp malmen till ugnen ock forsla ner sindret till
sinderstalpet samt köra eller bära järnet till bodarna, där det
skulle förvaras. Dessa bodar tillåstes sedan med mycken
omsorg. Numera värdar man sig icke om att förvara järntackorna
(»järngösarna») i särskilda bodar, utan lägger dem ute på
backarna kring hyttan, där det faller sig bekvämast. En
»tackjärnsgös» skattades förr ganska högt mot hvad nu är fallet,
ock det berättas om en bärgsman, att han dagligen knäföll
ock bad för sina »järngösar». Före vårt århundrade värderades
järnet, såsom naturligt var, ännu högre. Anmärkningsvärt är,
att man på en gård vid Lindes Garphyttan, hvilken uppfördes
för omkring 90 år sedan, till knutstenar använde tvänne mycket
stora järngösar — ett egendomligt förhållande på en tid, då
man eljes var så rädd om järnet.

I början på 1800-talet »bokades» malmen på smärre
fyrkantiga järnhällar; men före nämnda tid var detta
förfaringssätt alltför dyrbart, ock man bokade då i stället på större flata
stenar. På den gamla hyttbacken vid Siggeboda i Linde socken,
hvarest masugnen nedrefs år 1729, anträffas än i dag sådana
»bokstenar» med djupa urholkningar efter bokningen.

Malmrostningen försiggick i »rostgroparna». De förmögnare
bärgsmännen egde flera sådana, i hvilka arbetades samtidigt
ock som voro belägna på hyttbacken bredvid hvarandra, ehuru
med smärre mellanrum. Rostgroparna voro kvadratformiga
fördjupningar i marken med innerväggar, murade med sten
eller masugnsslagg. Ingången till dem ledde från vägen, som
gick öfver hyttbacken. Dylika rostgropar användes före
1840-talet. Som brännämne i dem nyttjades ved, stybbe ock småkol
(<b>sork</b>). Numera användes gas, ock i stället för rostgropar
brukas tidsenliga »rostugnar», murade i själfva hyttan.
Rostgropar får man numera näppeligen se; de hafva tagits bort eller
blifvit igänfyllda, men flertalet af nu lefvande äldre bärgsmän
torde hafva arbetat vid dem. Omkring rostgroparna lågo högar
af malm, redo att stjälpas ned i gropen. Den plats, hvarpå
malmen låg, kallades i dagligt tal malmtorget. Genom den
förut omnämnda ingången till rostgropen forslades den brända
malmen in i bodar, som vanligen lågo mitt emot gropen ock
där den förut omtalade malmbokningen försiggick.

På hyttbacken lågo äfven kolhusen, i hvilka, såsom namnet
visar, kolen förvarades. Dessa kolhus voro försedda med tak
ock hade en sida öppen, genom hvilken kolen inforslades ock
uttogos. När antalet kolhus ej var tillräckligt, uppfördes
kolskjul för samma ändamål, men dessa byggdes af resvirke ock
saknade tak.

På tal om lifvet vid hyttan må vi icke förgäta att omnämna
de s. k. »masugnsborkarna». Detta var det sedvanliga namnet
på tiggare ock lösdrifvare, som uppehöllo sig vid eller i
närheten af hyttorna, hvilka voro utgångspunkter för deras
tiggerifärder. »Masugnsborkarna» eller »borkapojkarna», såsom de
yngre af dem kallades, hade troligen fått namn af sitt myckna
vistande på masugnskransen bland malmburkarna. Här lågo
de om natten, njutande af värmen från den varma masugnen.
Både vinter ock sommar sågos dessa olyckliga varelser
uppehålla sig kring hyttan, men isynnerhet vistades de där under
den sistnämnda årstiden. De synas hafva förekommit vid alla
hyttor i Nora ock Lindes bärgslager. Merändels kunde man
räkna ända till tjoget af sådana tiggare, såväl unga som gamla,
vid en ock samma masugn. Somliga vistades blott ett dygn
på ett ställe, andra kunde dröja kvar en vecka eller två. Ehuru
de hufvudsakligen uppehöllo sig genom tiggeri, hände det dock
stundom, att de lade hand vid det lättare hyttarbetet. De
kunde då beräkna att såsom ersättning få några bitar med,
när de öfriga arbetarne höllo sina måltider.

För 40 till 50 år sedan hände det någon gång i Öskevik
i Lindes socken, att ett tjugutal »borkar» kunde under sång
ock hvisslingar komma tågande i marschtakt utför bygatorna.
Ofta inträffade det, att ett dylikt följe på en gång inträdde i
en gård ock begärde att få mat. Vanligen fingo de löfte
därom, stundom med det villkor likväl, att de hämtade hvar
ock en ett fång ved från vedboden. Somliga hörsammade
uppmaningen, men andra gingo hällre sin väg, än de utförde
något arbete. En tiggare kunde komma in i en ock samma
gård ock tigga flera gånger å rad, men hade då antingen bytt
kläder med någon kamrat eller ock vänt ut ock in på sina
egna för att icke varda igänkänd.

På 1850-talet, då en ordnad fattigvård kom till stånd,
försvunno också de kringvandrande »masugnsborkarna» från
hyttorna. Emellertid är det tydligt, att de icke utöfvade något
hälsosamt inflytande på hyttarbetarne. Dessa voro också i
enlighet med tidens anda ganska råa ock ohyfsade, ock många
af dem hängåfvo sig åt dryckenskapen. Åtskilliga händelser
skulle till ådagaläggande af tidens råhet kunna förtäljas, men
vi inskränka oss att omnämna följande, som skall hafva
tilldragit sig för omkring 90 år sedan.

En arbetare, vid namn Lars, slog vad med en hyttekarl
vid Öskevik om att han splitter naken skulle i kölden — det
var vinter — kunna springa från Öskevik till Vasslands masugn
ock därifrån tillbaka. Vadet gällde en viss mindre kvantitet
brännvin. Lars sprang, såsom det var bestämt, i paradisdräkt
ända fram till masugnen vid Vassland eller omkring 1/4 mil.
Framkommen hit, ilade han upp på masugnskransen, där han
sökte efter något föremål, genom hvilket han sedan skulle
kunna bevisa, att han varit framme vid målet. Han fann en
snusdosa. Med denna i handen skyndade han genast tillbaka
åt Öskevik till; men under vägen brast ryggen på honom, ock
man träffade honom snart därefter liggande död i skogen.

En sådan råhet må väl redan vid ifrågavarande tid hafva
varit något sällsynt; men att något dylikt kunde inträffa, är
redan det ganska betecknande.

Vid åtskilliga hyttor, såsom vid Lindes Garphyttan ock
Öskevik, rådde fordom det bruket, att bärgsmännen med barn
ock tjänstefolk, efter att hafva lyktat dagsarbetet, gingo upp
på masugnskransen ock där under samspråk ock skämt
tillbragte återstoden af tiden före kvällsmåltiden. Ofta förde då
någon gammal ock känd historieberättare ordet, ock de öfriga
voro upptagna af något handarbete. I det klara skenet från
masugnen voro karlarna sysselsatta med att tälja ock snickra,
medan kvinnorna sydde eller stickade strumpor eller uträttade
något annat passande arbete. Ofta anställdes äfven lekar. På
somliga ställen skall det hafva inträffat, att kvinnorna om
aftnarna sutto ock spunno på masugnskransen.

Vid Garphyttan i Lindes socken fanns en mycket anlitad
historieberättare, vid namn Jan Järn. Denne, en stor
upptågsmakare för öfrigt, var ganska kvick (»snälltänkt»), ock hans
historier åhördes med stort nöje. Att han emellertid förstod
att uppskatta sina förtjänster, ådagalägger följande anekdot om
honom. En afton, när Jan Järn satt på masugnskransen vid
Garphyttan ock länge med sina historier ock infall roat de
talrika åhörarne, utbrast han slutligen: »Det är bra konstigt,
att styrkan sitter på så olika ställen på folk. Somliga äro
starka att brottas ock somliga att draga fingerkrok ock somliga
att gå, men jag har min styrka på samma ställe som svina,
för jag har na i trynet.»
</chapter>

<chapter name="Drefdansen">
<h2><small>Drefdansen.</small></h2>

Den s. k. drefdansen egde rum kort efter sedan man »blåst
ned» vid hyttan, hvilket vanligen hände i april eller maj, ock
drefdansen anställdes någon tid därefter vid någon af de tre
högtiderna, antingen påsk, pingst eller midsommar. Det var
en slags bärgsmansfäst, ock i densamma deltogo lifligt de
unga bärgsmanssönerna ock döttrarna, någon enda gång äfven
bärgsmännen själfva.

Då hyttlagets ungdom beslutit, att drefdans skulle anställas,
utsändes några af dem till hyttbrukarne ock bådo att, såsom
det hette, få »klämma», när det »gick ned» vid hyttan, d. v. s.
att få hvad som blef kvar i bottnen på masugnen, när sista
järntappningen försiggått, ock som kallades »klot». När detta
löfte erhållits, vände de sig till masmästaren ock hyttedrängen
ock gåfvo dem brännvin, innan de gjort sista »utslaget», för
att därigenom förmå dem att ej tappa ut allt af det sista järnet.
De hade äfven litet »småjärn» i beredskap, ock när sista
utslaget hade skett, släpptes detta ner till hvad som fanns kvar
i bottnen på masugnen. Då småjärnet var smält, öste
masmästaren som vanligt upp sanden ock släppte fram järnet.
Därvid hade man råa alstänger till hands, hvarmed järnet
omrördes: det jäste därigenom ut mera, så att man bättre kunde
komma åt hvad som fanns kvar på masugnens botten. Det
tackjärn, som man fick, såldes sedermera, ock pänningarna,
som erhöllos därför, användes till brännvin, hvaraf 15—20
kannor köptes, samt till svagdricka, kaffe, socker, hvetebröd
m. m. Hvar ock en af dansdeltagarne erlade två riksdaler till
utgifternas bestridande.

En dansstuga tingades nu, den största som kunde erhållas
i byn. Priset på denna var vanligen 15—20 riksdaler, då den
skulle användas i 2—3 dagar. Danssällskapet fick emellertid
förpliktiga sig att ersätta alla fönsterrutor, som kunde under
dansen blifva sönderslagna, samt för öfrigt återställa rummet i
det skick, hvari det mottagits. På ställen, där man ville hafva
storartad drefdans, anlitades två spelmän, en fiolspelare ock
en klarinettblåsare.

Anställdes drefdansen vid påsktiden, började man att dansa
om påskaftonen ock fortsatte hela natten till klockan 4 eller 5
följande morgon. Såsom läskedrycker användes under tiden
kaffe, svagdricka, kaffe med brännvin (»uddevalla»), »kallskål»
(sirap ock brännvin) samt brännvin enbart. Man drack ur
stora kittlar, ock ej sällan hände, att de drickande blefvo
liggande redlösa på marken. Äfven tillhandahöllos stora tunnor
med dricka, ock ur dessa fick hvar ock en, som ville, förse sig.

Vid 7-tiden på aftonen gingo två därtill utsedda personer
omkring i laget, hvar ock en bärande 2 tenntallrikar, af hvilka
den ena tjänstgjorde såsom lock, ock tiggde pängar till aflöning
af spelmän ock till betalning af dansstugan. Under denna akt
skramlade man hårt med slantarna för att draga till sig
uppmärksamheten. Samtidigt sjöngs följande sång:
<poem>Ock bärgsman löser på pungen sin
<tab>— häj rosende lilja —
ock gifver en fattig speleman
allt hvad han vill,
allt hvad han kan,
allt efter sin goda vilja.</poem>

Pänninginsamlarne åtföljdes af tvänne personer; den ene
bar ljus, den andre en brännvinskittel, ur hvilken menigheten
trakterades. Hvar ock en lemnade pängar efter förmåga. De
förmögne skänkte ofta 2 riksdaler banko, de andre smärre
belopp från 1 riksdaler till 12 skilling banko.

Efter gåfvans mottagande sjöng insamlaren:

<poem>Ock tack ock tack skall bärgsman ha
<tab>för sin goda vilja,
för den skänken vi nu ha fått,
som till spelman faller.</poem>

Äfven de närvarande fruntimmerna uppfordrades att skänka
pängar till fästen, ock därvid sjöngs:

<poem>Ock jungfrun löser på pungen sin
<tab>— häj rosende lilja —
ock gifver en fattig speleman
allt hvad hon vill,
allt hvad hon kan,
allt efter sin goda vilja.</poem>

Jämväl härefter skedde aftackning i sång.

När insamlingen pågick, spelades icke. I ett särskilt rum
räknades sedan pänningarna. De öfverlemnades till förvaring
åt en person, som egde allmänt förtroende. Ett annat rum
bredvid danslokalen var upptaget af kortspelare, ock i detta
spelades flera dygn å rad. De som ej voro roade af dans ock
spel, »singlade slant».

Hvad beträffar dansen, omväxlade man med polska ock
vals. <b>Hampurska</b> förekom äfven någon gång.

Dansandet fortgick, såsom ofvan nämndes, till kl. 4 eller
5 följande morgon, hvarefter man hvilade för att åter börja
fästen på aftonen. Skulle det vara storartat, varade dansen i
3 dygn, ja längre. Vid Löa i Ramsbärgs socken, där »drefvet»
alltid var storslaget ock där mycket rikt bärgsfolk bodde,
plägade man dansa en hel vecka.

Dagen efter drefvets slut gingo de unga manliga deltagarne
omkring till bärgsmännen ock fingo där ett slags slutkalas,
då de blefvo bjudna på mat ock brännvin. Samma dag
erlades betalning för dansrummet, ock spelmännen erhöllo
hvardera 15 riksdaler samt fri skjuts.

Drefdansen stod i sitt flor på 1840-talet ock början på
50-talet, men upphörde sedan så småningom till följd af de
religiösa strömningar, som uppstodo i bärgslagsbygderna.
</chapter>

<chapter name="Ljusa stjärnan">
<h2><small>Ljusa stjärnan.</small></h2>

Att gå med »ljusa stjärnan» var fordom sedvanligt i
bärgslagen. »Ljusa stjärnan» var namnet på en prydlig vefställning,
som inuti var försedd med ljus ock som vid jultiden om nätterna
plägade föras omkring i gårdarna. Sällskapet, som förde den
med sig, utgjordes bland annat af tre »vise män», hvilka anfördes
af »konung Herodes». De förra voro iklädda hvita kläder ock
buro lysande mössor på hufvudet. Den senare däremot bar
ett bälte öfver ena axeln ock hade en trekantig hatt.

När sällskapet anlänt till en gård, ställde man sig under
ett fönster, innanför hvilket man visste, att åhörare borde finnas,
samt uppstämde den bekanta visan: »Staffan var en stalledräng».
Den bäste sångare, som kunde fås, var ledare. Sången
fortsattes, ända tils dörren öppnades af de innevarande.

När detta skedde, gick stjärnan först in i huset. Därefter
kommo de tre vise männen, »konung Herodes» samt det öfriga
sällskapet. Hvar ock en hade en viss roll att sköta.

Efter inträdet i stugan började »konung Herodes» vandra
af ock an i rummet, därvid visande en morsk uppsyn ock
tagande på sig en myndig ton, då han sade:

<poem>Vi äro väl inga späjare,
fastän vi äro hvita.
Vi äro tre härrar
ock en konung tillika;
vi äro från Moria land,
det skall mitt röda guldbälte bevisa.</poem>

Sång ock musik omväxlade sedan under ceremonien, ock allt
hade en ganska allvarsam prägel. Bland annat sjöngs följande:
<poem>Vi hafva ock en Judas, som bär våran pung,
vi tro han är kommen från skogen.
En skinnpäls det bär han, ock den samma är vrängd.
Hans näsa den pekar mot krogen.</poem>

Judas vacklade emellertid omkring hit ock dit på golfvet
ock uppförde sig såsom en halfdrucken. Efter sångens slut
slog han en kullerbytta öfver golfvet, hvarefter han började
vandra omkring med pungen ock skrek därvid:

<poem>»Ljus i stjärna å pängar i pungen!»</poem>

Till akten hörde tillika, att »Herodes» bjöd en person i
sällskapet att knäfalla ock tillbedja honom. Äfven utfördes
en halshuggningskomedi.

Slutligen undfägnades sällskapet med mat ock dryck. Judas
visade sig alltid kunna förtära mäst brännvin; men så bar han
ock en butelj under västen, försedd med en tratt, ock ner till
buteljen gick ett rör, genom hvilket han i smyg hällde
brännvinet. Utkommen ur stugan, tömde han sedan buteljen i en
kagge, som medfördes på en kälke.

Vid uppbrottet sjöngos ock spelades några afskedsvisor.
</chapter>

<chapter name="Brännvinsbränningen">
<h2><small>Brännvinsbränningen.</small></h2>

På de stora gårdarna brändes merändels ansenligt med
brännvin, ock på dem plägade ofta en särskild person anställas
för att sköta hithörande arbete. I bouppteckningar efter mer
förmögna bärgsmän får man mästadels se, hurusom i boet
ingingo ganska stora kvantiteter brännvin. I bouppteckningen
efter en bärgsman i Östra Öskevik, hvilken afled 1803, upptages
bl. a. äfven 39 kannor brännvin.

I Siggebohyttan brändes blott om vintern, ock tre »bränn»
gjordes i veckan. En af husets pigor förrättade detta arbete
vid sidan af annat. Senare anskaffades en särskild
brännmästare, hvilken hade full sysselsättning hela vintern.
Därunder brändes ungefär 200 kannor. Utom vanligt brännvin
tillvärkades äfven finare, destillerat, hvilket användes vid
bjudningar. Sirapsbrännvin tillagades för julen åt dem bland
fruntimmerna, som önskade sådant.
därom, att från de mäst olika delar af vårt land alla
uppgifter från denna tid enstämmigt intyga, att superiet nådde en
förfärande höjd, ock fattigdom följde naturligtvis i spåren. Vi
hafva i denna sak liksom annars endast återgifvit de gamles
berättelser.
</chapter>

<chapter name="Jakten">
<h2><small>Jakten.</small></h2>

I forna tiders jaktlif spelade <sp>vargen</sp> en mycket viktig
roll. Nu kan man svårligen inse, huru sådant var möjligt; men
den som tager kännedom om förflutna dagar, sådana de skildras
i de gamles berättelser ock sägner, vet också, att vargen är
ett djur hvars bekämpande utgör ett viktigt kapitel i vår
odlings historia.

Bland skickliga ock erfarna vargskyttar må först nämnas
Erland Larsson i Bärgsmanshyttan. Dennes jaktmetod var att
»ludra» vargarna. Han höll gamla hästar, som han efter behof
sköt ned. Den döda hästkroppen (»ludret») förde han därefter
till en lämplig plats, där han själf fullkomligt dold för vargarna
kunde ligga på lur. Vargarna plägade infinna sig om kvällarna;
jägaren passade då på att skjuta. För den skull var det
nödvändigt att för sådan jakt på förhand utvälja månljusa ock
klara kvällar, då djuren tydligt kunde urskiljas.

Äfven räfvar gjorde besök på platsen. Dessa blefvo
emellertid snart varse, att fara här alltid hotade. De späjade
sedan på afstånd, då Erland Larsson gick till sitt »luderställe»;
ock så länge ingen vände åter därifrån, vågade aldrig någon
räf smyga sig fram till den döda hästen.

Vår jägare fann emellertid snart nog en utväg. Hvarje
gång han gick till jaktplatsen, tog han nämligen en af sina
söner på ryggen. Denne fick sedan vända tillbaka hem igän,
ty först sedan räfvarna kunnat förvissa sig om, att en person
återvänt, vågade de sig fram. På detta sätt blef vår man i
stånd att skjuta en myckenhet såväl vargar som räfvar.

Ifriga räf- ock vargskyttar voro äfven Karl Andersson i
i Öskeviks Backagård samt Erik Eriksson i Häjbacken.

***


På 1830-talet ock dessförinnan plägade man i bärgslagen
»hålla pilgrim», som det kallades, så snart pingst var inne.
Ordet »pilgrim» lär härleda sig från Peregrinus, som är namn
på 16 maj, ty på den dagen isynnerhet iakttog man den
egendomliga sed, som här nedan skall skildras.

Det var den tiden gott om vargar, som vilt härjade bland
kreaturen, när de därtill kunde komma i tillfälle. Afsikten med
hållandet af »pilgrim» var att skrämma bort bestarna från deras
gömställen. Hela hushåll gingo då ut i beteshagar, skogar ock
utmarker, medförande koskällor, lurar, pannor, bunkar ock
annat dylikt, som kunde användas för att åstadkomma ett
intensivt ock starkt buller. Man ringde med skällorna, blåste
i lurarna, »lullade» ock skrek efter bästa förmåga.

Hållandet af »pilgrim» blef liksom ett slags fästlighet, ty
vid dessa tillfällen medfördes alltid dryckesvaror såsom
muntrationsmedel, ock de framtogos, när man lupit sig trött.

En gång hade några karlar vid Lindes Garphyttan hållit
»pilgrim» i omnäjden. Dagen efteråt kommo några vargar
fram till Mårdshyttan, en af de närmaste byarna, ock refvo
därstädes en ko, som tillhörde en af byamännen. Dennes
hustru fick sedan kännedom om att Garphytteborna dagen
förut hållit »pilgrim», ock trodde hon, att de därmed hade
skrämt vargarna fram till Mårdshyttan. Man berättar, att hon
efter den betan blef förargad på Garphyttefolket ock att hon
aldrig riktigt kunde förlåta dem, det hon mistat sin präktiga ko.

***

I sammanhang härmed taga vi oss friheten skildra en liten
vargjakt på sjön Rossvalen för 130 år sedan. Den faller
visserligen utom den tid, hvarom här är frågan, men torde det oaktat
förtjäna att anföras. Berättelsen stöder sig på meddelande af
en bärgsmän, hvars farfar omtalat den från sin ungdom.

En stor mängd människor, isynnerhet ungdom, var en
vinterafton församlad på Guldsmedshytte masugn. Man roade
sig just med skämt ock lekar, då någon af sällskapet händelsevis
blef varse en varg, som sprang på isen af Rossvalen. Det var
tydligt, att han sprang med en viss svårighet, ock man kunde
skönja, huru han allt som oftast halkade på den glatta isen.

Flere unga karlar, som blifvit uppmärksamgjorde på vargen,
skyndade genast från hyttan ner till sjön, spände på sig
»skenorna» ock ilade sedan, obeväpnade som de voro, åt det håll,
där vargen visat sig. Han blef snart upphunnen af de snabba
skridskoåkarne. När han såg sig förföljd, kastade han sig på
rygg ock började slicka tassarna, hvarefter han ögonskenligen
sprang med större lätthet ock utan att halka. Denna manöver
upprepade han flera gånger. Till slut lyckades en af förföljarne
att gripa tag i svansen på honom, hvarefter han, hållande i
denna, svängde runt omkring med vargen, tils denne blef yr
i hufvudet ock knappast förmådde stå på benen, långt mindre
försvara sig eller löpa sin väg.

En af de närvarande ungersvännerna, som var försedd med
ett rep, tog nu fram detta ock lagade däraf till en slags grimma,
som sattes på vargen, så att han ej kunde bita. Sedan besten
på detta sätt äntligen blifvit fängslad, fördes han i triumf upp
på Guldsmedshytte masugn, där han under eftermiddagen till
stor förnöjelse för folket utställdes till allmänt beskådande,
hvarefter han dödades.

***

Om vintern såg man öfverallt i snön talrika spår af såväl
varg som räf, utvisande att de förekommo i stora skaror. Från
dessa äldre tider härstammar väl också den i orten gängse gåtan:
<poem>Bonden stod på trätti ben,
ropade: Spik Spjäll,
kom ock släpp ut Hjulbom,
annars kommer Nora knas
ock äter upp alla våra nafvarskaft.</poem>

Gåtan tolkas så, att bonden, som stod på harfven, ropade
åt hustrun att släppa ut hunden, eljest skulle vargen (»Nora
knas») komma ock äta upp fåren.

***

Fårhjordarna egde en svår fiende i vargen, men en vida
farligare hade de i <sp>lodjuret</sp> (»vargloet»). Ty vargen nöjer
sig alltid med att taga ett får åt gången, hvilket han då slänger
på ryggen för att sedan därmed löpa till skogs; men om ett
lodjur vid sommartid träffar en fårskock, så nöjer det sig ej,
förrän det rifvit ihjäl hela hjorden. Två sådana odjur refvo
vid ett tillfälle 21 får, tillhöriga Erik Magnusson i Uskaboda.

***

<sp>Räfven</sp> är visserligen ännu ganska talrik i bygden, men
var det i forna dagar, som naturligt är, än mera. Han sköts,
såsom ofvan är antytt, hufvudsakligen vid »luder». Räfsaxar
användes mera sällan, ännu mindre räfgropar.

Räfjakten lönade sin man, ty då som nu betingade
räfskinnet ett ganska högt pris i marknaden. För öfrigt gällde
det äfven att värna ladugården för Mickel, ty fick han en längre
tid vara fredad i en trakt, blef han djärfvare ock djärfvare
samt snart en flitig gäst i hönshuset.

Hade han någon gång därstädes våldgästat, plägade gärna
ladugårdspigan försöka draga sig till minnes, om tuppen under
den närmast föregående tiden varit mer än vanligt högljudd.
Den sägnen finnes nämligen, att tuppens galande innebär ett
försmädligt rop till räfven, hvilket rätteligen bör tolkas sålunda:
<poem>Kom hit! Kom hit!
Här är jag!</poem>

***

<sp>Haren</sp> förekom väl i mängd, men var jämförelsevis fredad
af det skäl, att hvad som sköts, var svårt att få afyttrat på
nära håll, utom i den händelse att något bröllop, någon
begrafning eller en annan familjhögtid skulle firas i något af de
förmögnares hus. Ty endast i sådant fall kunde jägaren få
bytet vänt i pänningar. Af detta skäl kom Jösse stundom
äfven på den fattiges bord.

***

De gamle veta också att förtälja, hurusom <sp>björnar</sp> ofta
visade sig i bygden ock obarmhärtigt huserade med kreaturen.
»I min fars tid», berättar en äldre man, »fanns det gott om
björn uppe vid Glamossarna. Gubben talade ofta om för mig,
att när han kom ut på gården en höstmorgon, så gingo 7
björnar i en hafreåker på fältet ock läto sig hafren väl
smaka. Att hafva hästar ute om nätterna var då aldrig värt
att tänka på, ty björnarna jagade dem alltid hem tillbaka till
gården.»

»På den tiden», fortsätter samme man, »hade jag en faster,
som var vallpiga i Öskeviksbyn. En dag, när hon vallade som
vanligt, kom en björn fram ur skogen ock hoppade på en ko.
Flickan förstod ej bättre, än att hon tog en stör, måttade på
björnen ock slog till honom af alla krafter. Nalle släppte
genast kon, men gaf sig i stället på flickan. Han grep hänne
med bägge framtassarna i kindbenen ock bar hänne ett långt
stycke. Den stackars flickan höll anden ock låtsade sig vara
död. Björnen tycktes tro det, ty han bar ut hänne i ett kärr.
Där gräfde han upp ett hål, lade ner hänne i detta ock
krafsade sedan upp litet mull, liksom för att gräfva öfver hänne.
Därpå satte han sig invid gropen. Flickan måste hela tiden
förhålla sig alldeles orörlig, så länge björnen var i närheten,
ock först efter en mycket lång stund vågade hon titta upp.
Då var den farlige grannen försvunnen. Den dagen lärde hon
sig emellertid att inte traktera björnar med störar, ock jag
menar, att hon häller aldrig mer fick tillfälle till det.

Emellertid fick hon bära märken efter äfventyret, så länge
hon lefde, ock dessa voro så tydliga, att man på hännes kindben
med lätthet kunde räkna antalet af björnens klor.»

Den siste björnen, som visade sig på orten, blef skjuten
af den ofvan nämnde Erland Larsson i Bärgsmanshyttan.
Hundarna drefvo upp honom vid Hällabacken mellan Öskevik
ock Bärgsmanshyttan, hvarest han haft sitt ide. De drefvo
honom först till Hammarby, sedan ända till trakten af
Skymhyttan; där fälldes han af Erland Larsson. Denne fraktade
honom sedan in till Nora på en kolarsläde, i hvilken djuret
endast med svårighet kunde rymmas. Det berättas, att den
dagen, som var en söndag, högst få människor åhörde predikan
i stadens kyrka: alla skulle beskåda björnen, där han låg i
kolarsläden på färgaren Bergs gård.

***


Stor rikedom på <sp>fogel</sp> fanns också i bygden. Tjäder ock
orre förekom i stor myckenhet, mäst orre, samt äfven järpe
ock morkulla. »Jag erinrar mig», säger den ofvannämnde gamle
mannen, »särskilt en höstmorgon i början af 1840-talet, då
jag gick upp till en åkertäppa, som vi hade i skogen. Hvar
jag gick, skrämde jag upp skogsfogel, ock när jag kom fram
till täppan, voro hafrehässjorna därstädes så gott som fullsatta
med orrfoglar. Ock uppe vid Glamossen kunde man mången
gång få se hundratals orrar. Då var det gyllene tider för alla
jägare.»

Vid stora öppna platser ock särskilt vid mossar där
skogsfogel älskade att vistas, betjänade sig den yrkesmässige jägaren
af s. k. orrkojor: små hyddor, uppförda af smärre träd ock
buskar. Här infann han sig hälst vid soluppgången om vår-
ock sommarmorgnarna. Af den under andra tider eljes vanliga
ensligheten ock stillheten på mossen fanns då ej ett spår.
Fogelsång ock fogelkvitter öfverallt! Dufvan kuttrade i asparna
vid skogskanten, orrtuppen drillade ock sände ut sina
locktoner, ock kring honom skockade sig skaror af tjusade
gemåler. En ock annan tjädertupp lät äfven höra sitt spel. Dessa
varelser upptogo jägarens hela uppmärksamhet, ock föga aktade
han på den i fjärran skymtande tranan, lika litet som på den
åt makan hvisslande ljungpiparen (»mossvipan») eller på
storspofvens enformiga ock oroliga skrik »kui, kui», hvilket på sin
höjd kuude göra honom en smula närvös.

Då ock då fick han tillfälle att skjuta ett skott; därefter
följde en stunds tystnad. Men många minuter behöfde ej
förflyta, innan det förra lifliga ock omväxlande djurlifvet återigän
begynte.

Denna rikedom på vilt berodde tvifvelsutan på att
förekomsten af skjutvapen ännu var så ringa. De personer, som
egde skjutgevär, voro snart räknade. Annat är det nu, då en
bössa vanligen hittat väg till hvarje gård, ehuru den visserligen,
såsom en gammal man säger, ej längre utgör en födkrok, utan
är vorden en leksak.

Giller ock snaror användes dock allmänt, hvarigenom
naturligen mycken förödelse åstadkoms bland skogsdjuren.
Fångsten med dessa redskap bedrefs grymt ock barbariskt, i
det mången endast hvarannan dag plägade »leta sina don».

En ock samme man kunde ofta ega ett mycket stort antal
»don», ock på detta sätt erhölls en ej ringa skörd. Mäst
fångades harar, orrar, tjädrar, järpar ock snöskator, men äfven
någon enda gång gräflingar ock lekattor.

Beträffande priset på vilt hafva vi gjort följande
anteckning. På 1840-talet utgjorde priset på en orrhöna 3 skilling;
4 sk. gällde en orrtupp, 6 sk. en tjäder, lika mycket en hare.
Räfskinn värderades däremot högt: ett sådant betingade ett
pris af omkring 5 rdr.

***

Att många mystiska ock vidskepliga sägner berättades om
de gamle jägarne, är allmänt bekant. Så var fallet på de
flästa orter i vårt land. Innan vi afsluta denna vår skildring,
vilja vi anföra några drag från denna sida, som belysa lifvet
i skog ock mark.

En hyttarbetare i Garphyttan plägade stundom vid sidan
af sin egentliga sysselsättning drifva skytte, men ansågs
merändels hafva dålig jaktlycka.

En gång, när han vistades i Garphytteskogen, lyckades
han dock skjuta två tjädertuppar i ett skott. Häröfver ordade
han sedan vitt ock brett för sina grannar ock kunde ej nog
prisa sin skicklighet. Då han emellertid kort därefter blef
sjuk ock för en längre tid måste intaga sängen samt till ock
med förlorade håret, gaf detta anledning till den föreställningen,
att han blifvit förtrollad. Folket berättade nämligen, att en
trollkarl, hvilken ofta plägade jaga å Garphytte marker, hade
med oblida ögon sett hyttekarlens skytte ock därför vållat
hans ofärd. Den förmodade trollkarlen skall ha bestyrkt denna
tro med den mystiska förklaringen:

»Han skulle ha låtit bli att skjuta på mina tuppar, så hade
han nu inte legat sjuk!»

Om de älste egarne af Stackerud förtäljes, att deras
skjutskicklighet var mer än naturlig. De behöfde sålunda ej
aflägsna sig längre än ett par steg från gårdsknuten, förrän
de blefvo i stånd att nedskjuta vilt, som de själfva
framkallade.

Den tron fanns hos mången, att vissa förbjudna utvägar
gåfvos, genom hvilka man kunde varda skicklig att skjuta
hvad hälst man önskade, »blott man visade sig». Så funnos
de som ansågos hafva fått en handskrift från »själfva skam»,
hvarigenom de kommit i besittning af denna förmåga.
</chapter>

<chapter name="Fisket">
<h2><small>Fisket.</small></h2>

Fiske idkades mera sällan af bärgsmännen. De ansågo,
att detta yrke lönade sig sämre än annat arbete. Dock visade
fisket sig på vissa orter ofta vara ganska gifvande. Den fisk,
som fångades, förbrukades i allmänhet icke inom hushållen,
utan forslades till staden ock såldes.

I Siggeboda bodde en finsk kvinna, den s. k. <b>finska</b>, som
var en af de ifrigare fiskarena. Hon hade inflyttat från
Filipstads bärgslag, hvarest hon af sin far lärt yrket. För öfrigt
förtjänade hon sitt lifsuppehälle genom att tillvärka allehanda
fiskeredskap, som hon sålde. Hon var synnerligen skicklig i
sitt fack, ock talrika voro de lindbast-»<b>karsar</b>», »märdar», nät
ock ryssjor, som hännes flitiga händer förfärdigade.

Bruksidkaren A. Andersson i Siggebobyttan var i sin trakt
en bland de förste som begagnade not. Ej sällan hände det
på hans tid, att en »upprågad rotasläde» erhölls full med fisk
efter ett enda notdrag.

Fisket i Norasjön var bekant för att vara synnerligen
gifvande. En fiskare förtäljer därom, att han ett år i början
af 1840-talet tillika med några andra vid ett tillfälle fångade
så mycket fisk med sommarnot, att ekan endast med möda
förmådde bära lasten. De sågo sig nödsakade att försiktigt
ro efter alla land, utan att våga begifva sig ut på djupet. Den
fisk, hvilken därvid uppfångades, var uteslutande braxen ock
alla utan undantag stora: de vägde 5—7 marker hvardera.

En dylik erfarenhet angående fisket i Norasjön gjorde
dock icke en i staden bosatt lantmätare. Denne hade
utarrenderat sin fiskerättighet åt en handlande V., ock i kontraktet
ingick, att den förre skulle i arrende erhålla visst af hvarje
fisksort, som fångades. Lantmätaren, som i en bok noggrant
skref upp, hvad han erhöll, visade en gång resultatet för en vän.
Därvid lästes följande lakoniska anteckning:

Handlanden V. har lemnat fisk, men mört, mört, mört — bara mört!

I den lilla sjön Aspen vid Garphyttan var fisket också
synnerligen gifvande. Vid metning erhölls därstädes i slutet
af 1830-talet ofta 2—3 pund fisk om dagen. Genom att fiska
med håf invid de utlagda bråtarna kunde man också göra en
ansenlig fångst.

Fisket i Skedvisjön — hvilken visserligen icke är belägen
inom de trakter, hvarifrån dessa anteckningar härstamma, men
icke långt ifrån dem — var fordom rikligt lönande. För 20—30
år sedan drogs där med en stor not hvarje vinter. Denna not
var fördelad på 12 lotter, hvarför den uppfångade fisken
skiftades i lika många lotter. På 1860-talet ock tidigare, eller före
sjöns sänkning, var fisket isynnerhet rikt. Vid ett tillfälle
erhölls 36 skeppund fisk ock vid följande notdragning 60
skeppund, hufvudsakligen braxen ock gös. När bytet
fördelades, bekom hvarje delegare så mycket på sin lott, att en
stor kolryss därmed fylldes. Ock ledaren för notdragningen
(»notkungen») plägade med förkärlek återkalla minnet af denna
vinter, då han hade fisk åt sitt hushåll för hvarje dag,
hvarförutom han i staden sålde sådan för 90 rdr.

Att fånga fisk med katsa eller <b>kasta</b> var ock är ännu
allmänt bruk vid sistnämnda sjö. <b>Kastan</b>, som utgjordes af
spjälväggar, var anordnad på det sätt, att fisken på bägge
sidor om en lång spjälgård leddes (eller med pulsning drefs)
in i en mot spjälgården vinkelrät inhägnad, »det yttre golfvet».
Där kunde han svårligen finna någon utväg; ock ännu mindre
kunde han undkomma, om han från det yttre golfvet funnit
väg in i de två inre golfven. Här vittjade sedan fiskaren sin
<b>kasta</b> med håf.
</chapter>

<chapter name="Tjänstfolkets ställning">
<h2><small>Tjänstfolkets ställning.</small></h2>

I förhållandet mellan husbönder ock tjänare rådde på de
flästa ställen en patriarkalisk anda. Tjänaren räknades till
huset ock ansåg sig hedrad af att ega en aktad ock ansedd
husbonde, hvarför han gärna ville skydda dennes intressen
eller, som det heter, »vara mån om huset». Husbonden
tilltalades rätt ock slätt med benämningen »far», ock husmodern
kallades »mor». Våra dagars titelsjuka har äfven trängt till
bärgsgårdarna, ock man har redan länge äflats att där införa
härr- ock frutiteln.

Men oaktat det skenbart förtroliga förhållande, som
förefanns mellan husbonde ock tjänare, visste likväl den förre att
skaffa sig vederbörlig respekt ock tålde aldrig, att någon af
de underordnade understod sig att brista i den lydnad eller
vördnad, som tillkom husets härre.

Tjänstfolket fick fordomdags nöja sig med en anspråkslös
lön. En dränglön utgjordes under 1830-talet af 50—60, någon
gång 75 riksdaler. En pigas lön belöpte sig samtidigt till
25—28 rdr.

Därjämte hade hvarje dräng att utfå i »smårede»: 2 skjortor
af blångarnsväf ock 1 af lingarn, 2 par svenska skor
(becksömsskor) ock ett par tyska (kalfskinnsskor till hälgdags), 1 par
handskar af kalfskinn, samt 1 par s. k. Boråsvantar af ull.
En fördräng (»husbonddräng») erhöll dessutom 1 par svenska
stöflar.

En piga bekom följande i »smårede»: 12 alnar väf till
lintyg, däraf 8 alnar blångarn ock 4 alnar bomullsväf, 4 alnar
hårväf till en kjortel, tyg till ett ullförkläde, 1 mark ull eller
något mer till strumpor, 2 par svenska ock 1 par tyska skor,
samt ett par kängor.

Vid städslingen förbehöll sig också tjänaren ledighet under
årets lopp på en marknadsdag ock en drefdag för deltagande
i drefdansen, hvarjämte han vanligen erhöll en riksdaler till
bestridande af utgifter vid sistnämnda tillfälle.

Dessa löneförhållanden voro allmänt gällande till slutet
af 1840-talet eller början af 50-talet, då lönerna begynte att
höjas.

Sällan var tjänstfolket i stånd att göra några besparingar.
Den lilla lönen gick åt till kläder ock till dryckesvaror. En
dräng i Ringshyttan, vid namn Karl Pärsson, hade dock lyckats
spara hop ett efter dåvarande förhållanden ingalunda obetydligt
kapital, hvilket han lånat ut i näjden. Men denne dräng
bildade ett undantag i flere afseenden. Han höll sig fin, som
det hette, nyttjade i hälgdagslag klädeströja ock silfverspännen
i skorna; han egde byxsäcksur<footnote>»Byxsäcksur» eller »byxsäckaklockor» användes allmänt i
bärgslagen ända inpå 1850-talet. Klockorna voro tämligen stora ock flata.
En ock annan af de äldre bevarar ännu ett exemplar af de gammaldags
»vardarna», såsom de största benämndes. Benämningen »byxsäcksur» har
uppkommit därigenom, att de buros i en särskild ficka eller »säck» i
benkläderna. Till klockorna hörde en på byxorna nedhängande kedja.
Denna utgjordes hos de obemedlade af ett silkesband eller var af stål;
andra hade »spinkspank»-kedjor (af mässing ock annan metall). De
förmögne hade dyrbarare kedjor, ock dessa pryddes med petschaft. Stora,
fyrkantiga, platta urnycklar af mässing eller silfver hörde äfven till
ståten. När männen dansade, hängde de långa urkedjorna ock skramlade
med sina vidhängande nycklar ock prydnader. Någon enda af de
förmögnaste begagnade guldnycklar af samma platta form. Endast
»storkarlar» ock de rike egde klockor af silfver. De ofvannämnda »vardarna»
gällde i handeln 10—15 rdr. I slutet af 1850-talet började de
förmögne bärgsmännen lägga sig till med ankar- ock cylinderur, af hvilka
de sistnämnde till en början betingade ett pris af 50 rdr.</footnote> samt sjöskumspipa, hvarför
han i mångas ögon gällde för en fulländad gentleman. Därtill
kom, att han var en öfvad ock skicklig dansör, hvarför han
ej sällan åtnjöt den hedern att få deltaga i kalas eller större
fästligheter, som afslutades med dans. Med tiden erhöll han
medalj för långvarig ock trogen tjänst ock afled för omkring
40 år sedan såsom torpare vid Ringshyttan.

Tjänstfolket fick öfverallt förrätta ett hårt ock strängt
arbete, vida strängare än hvad nu är fallet. Hvar ock en
bärgsmän var mån om att erhålla starka ock hurtiga drängar,
så att ingen af grannarnas folk skulle kunna »knäppa» dem.

Särskild »drängbod» eller drängstuga förekom på många
ställen, i hvilket fall pigornas egentliga bonings- ock sofrum
var köket. Stundom fanns jämväl särskild »pigbod». På andra
ställen åter lågo husets barn ock tjänstfolket af bägge könen
i ett ock samma rum, vanligen i hvardagsstugan, som plägade
vara rymlig. Vi känna en gård, där tjänstfolket utgjordes af
3 pigor ock 4 drängar, hvilka tillika med husets 2 söner —
summa 9 personer — nyttjade gemensamt sofrum. Detta
förhållande egde dock endast rum under den kallare årstiden.
Om sommaren däremot lågo drängarna hälst ute i ladan.

I drängstugan, om sådan förekom, voro möblerna snart
räknade. En eller tvänne sängar jämte ett par kistor upptogo
hufvudsakligen utrymmet. I sängen användes i stället för lakan
beredda kalfskinnsfällar, som lågo på halmen. I stället för
täcken nyttjades fårskinnsfällar. Till sängdonen hörde
dessutom halmkuddar.

I den gård, hvarpå vi i det föregående hufvudsakligen
hafva tänkt, skulle tjänarne lägga sig på slaget 7. Någon
enda gång kunde det tillåtas dem att prata bort en stund,
ehuru det var »liggdags», ock pigorna fingo särskilt lof att gå
ut ock tillbringa denna ledighet under skämt ock glam med
hyttfolket vid den närbelägna masugnen. Men detta inträffade
endast under sådana tider, att denna var mindre besökt. Som
i det föregående är nämnt, steg man upp i god tid.

Sådant var åtminstone från 1820- till 40-talet bruket i en
gård, där tjänstfolket ansågs hafva det bra ock fördelaktigt
efter den tidens anspråk, ock där husbonden ständigt ifrade
för att allting skulle vara reellt.
</chapter>

<chapter name="Vidskepliga seder ock bruk">
<h2><small>Vidskepliga seder ock bruk.</small></h2>

För att bota barn, som hade engelska sjukan (»ältan»,
»hälveteseld») eller ledo af sömnlöshet, magerhet eller hade
svårighet vid att lära sig gå, plägade man offra vid s. k.
älfkvarnar. Så benämndes smärre bärghålor ock jättegrytor,
hvilka af folket tros hafva uppkommit genom »älfvornas» dans
på bärget. Stundom kallas de äfven älgkvarnar.

Denna offring öfverlemnades vanligen åt någon gammal
gumma, som var van vid dylika uppdrag. Den gamla
uppsökte då en älfkvarn; hon smorde den först med ett stycke
ister, med detta smordes sedan äfven det sjuka barnet.
Därefter skedde den egentliga offringen. En torsdagskväll vid
solnedgången nedlades antingen invid älfkvarnen eller också
bredvid en bäck, källa eller annat vattendrag ett slags af tyg
förfärdigade dockor, kallade »tultingar», eller ock en mindre
påse eller tyglapp, hvari förvarades flera sorters saker, såsom
naglar, knappnålar, nålsuddar, säd, svafvel, garn m. m. På
somliga ställen plägade man lägga in 9 föremål af hvarje sort.
Vid en gård i Västra Sund, Nora socken, upphittades hösten
1888 ett knyte, gjort af ett stycke papper samt ombundet med
ett snöre. Det innehöll en tyglapp fuktad med något fett
ämne, 9 hafrekorn, 9 saltkorn, 9 knappnålar, 9 garnändar af
olika färger, samt en papperslapp upptagande ett
fruntimmersnamn.

Den offrande borde noga tillse, att han icke hälsade på
någon människa eller talade med någon, då han var sysselsatt
med sitt förehafvande. Ej häller fick han göra det under
hemfärden, förrän han tagit i ett eldkol. Lät han förleda sig att
afvika från denna regel, så var offringen förfelad ock utan frukt.

S. k. älfkvarnar, hvilka mycket anlitades, förekommo bl. a.
vid Djupvassen i Västra Öskevik, Nora socken, samt på en
plats mellan Bor ock Rya i Linde socken. Äldre personer
erinra sig mycket väl, hurusom där fordom ofta anträffades
föremål, som härledde sig från offringar.

I Elfhyttan sökte man bota barn, som hade engelska sjukan,
på följande vis. En grästorfva gräfdes upp på det sätt, att
den var fästad vid marken endast på två motsatta sidor. Under
torfvan gräfdes ett tämligen stort hål, ock genom detta drogs
det sjuka barnet tvänne gånger. Det utgjorde hela kuren.

***

För att bota barnsjukdomar i allmänhet plägade man gå
till väga på följande sätt. Man tog 9 kvastpinnar, som setat
i ett kvastskaft, ock lade dessa i en vattenskål, som ställdes
under vaggan eller sängen, där det sjuka barnet låg. Detta
borde försiggå på en torsdagskväll, sedan alla i huset gått till
hvila. För öfrigt gällde det att iakttaga åtskilliga andra
försiktighetsmått, såsom att ingen i rummet fick tala före midnatt,
ock ingen dörr eller något spjäll i huset öppnas under nattens
lopp. Följande morgon togs skålen bort. Så många
kvastpinnar som under nattens lopp hade sjunkit till skålens botten,
så många sjukdomar förefunnos hos barnet. Nu hade man att
uppsöka en korsväg, från hvilken en af vägarna ledde norrut.
Här skulle man kasta alla kvastpinnarna öfver vänstra axeln,
ock därunder säga:

»Tag det här ock lek med det, men låt barnet [härvid
nämndes barnets namn] vara i fred!»

Hvilken som skulle taga pinnarna, visste man ej. Men att
barnet skulle varda friskt ock färdigt, därom var man öfvertygad.

Äfven brukades det att i stället för kvastpinnar kasta ut
eld. Därvid tillgick på samma sätt, ock medlet hade, som det
troddes, samma värkan.

***

Bot för sjuka kreatur fanns ock. Lemnade någon ko
blodblandad mjölk, eller hände det, att mjölken »rände upp ock
yste sig», så misstänktes gärna en grannkvinna för att hafva
»skämt» kreaturet. Botemedel däremot kunde erhållas, om
pigan, som »stillade» i ladugården, var i stånd att bemäktiga
sig ugnsrakan, som tillhörde gården, där grannkvinnan bodde,
som hade skämt kreaturet.

Hade man lyckats bemäktiga sig rakan, återstod att
bränna upp riset ock taga askan till vara samt lägga denna i
vatten. Detta gafs följande morgon åt det sjuka djuret att
förtära före allting annat.

Vi hafva äfven hört ett medel att få klena ock magra
kreatur feta ock frodiga. Man skulle då »dra dagg». Det
borde ske under själfva midsommarnatten. Man försedde sig
med några lakan ock en stor kruka ock styrde, så utrustad,
kosan till några ängar, som tillhörde främmande egare. Här
drogos nu lakanen i det daggiga gräset, hvarefter det fuktiga
gneds ur dem ned i krukan. Denna manöver fortsattes den
ena gången efter den andra, till dess så mycket dagg erhållits,
som önskades. Daggen fördes hem ock förvarades noga.
Därmed trakterades sedan kreaturen hvarje hälgdag, framför allt
på nyårsdagen, vid påsk, pingst, midsommar ock jul.

Det nämndes, att kreaturen på detta sätt troddes blifva
feta. Om de kreatur däremot, som hörde till egendomen,
hvarifrån daggen blifvit hämtad, hade man den tron, att de efter
den dagen blefvo magra ock sjuka ock lemnade obetydligt med
mjölk. För den skull fruktade man alla daggdragare, ock
dessa måste alltid på smygvägar söka komma öfver hvad de
ansågo sig behöfva.

***

Ännu på 1830- ock 40-talen voro följande vidskepliga
sedvänjor i bruk uti Lindes Garphyttan.

Under julaftonen, då gårdsfolket satt till bords, plägade
husmodern smyga sig ut på gården ock genom fönstret skåda
in på folket. Såg hon därvid någon, som satt »hufvudlös» vid
bordet, var detta ett tecken till att han skulle dö under det
kommande årets lopp.

På julaftonskvällen iakttogs äfven den seden, att husmodern,
sedan alla lagt sig ock allt var tyst ock stilla, vid 9-tiden
ställde en kopparkittel, innehållande 4—5 kannor dricka, mitt
på matbordet. Härefter påtändes ett mycket stort ljus, som
var särskilt stöpt för att brinna julaftonen. Detta ljus sattes
i en metallstake ock ställdes i den med dricka fyllda
kopparkitteln. Innan matmodern därpå gick till hvila, tände hon
först på ljuset, ock det fick brinna hela natten. Inträffade
det, att ljuset slocknade under nattens lopp, bådade detta, att
någon af gårdens invånare skulle dö under året.

Följande morgon stod alltid husmodern först upp af alla
i huset, ock sedan hon hällt litet sirap i drickat ock brutit
stålsiktat bröd däruti, begaf hon sig ut i ladugården ock gaf
kreaturen af anrättningen. Härigenom fredades dessa för troll
ock annat »otyg».

***

När ett hushåll flyttade in i en gård, brukades vissa
försiktighetsmått. När man anlänt dit, grep husfadern sin katt
ock kastade in denne först i stugan, innan någon ännu stigit
öfver tröskeln. Därpå gjordes genast upp eld i kakelugnen
eller spisen — allt till skydd mot onda makter. Slutligen
leddes alla kreaturen fram till dörren, ock här förde pigan en
<b>eldknofs</b> (eldbrand) mot nosen på hvart djur. Blott man
iakttagit detta försiktighetsmått, så bet sedan intet ont på kreaturen.

<img></img>
</chapter>
<table>
<td c><h2><small>Innehåll.</small></h2>
<td>Inledning                                                <td>s. <td r>3.
<td>Bärgsmansgårdarna                                        <td>»  <td r>5.
<td>Klädedräkten                                             <td>»  <td r>11.
<td>Om lifvet i en bärgsmansgård i Nora socken på 1830-talet <td>»  <td r>12.
<td>Bärgsmännen på resor                                     <td>»  <td r>14.
<td>Julfirandet i en bärgsmansgård på 1830-talet             <td>»  <td r>16.
<td>Ett bärgsmansbröllop på 1830-talet                       <td>»  <td r>19.
<td>Begrafningar                                             <td>»  <td r>22.
<td>Om lifvet vid hyttan                                     <td>»  <td r>23.
<td>Drefdansen                                               <td>»  <td r>27.
<td>Ljusa stjärnan                                           <td>»  <td r>30.
<td>Brännvinsbränningen                                      <td>»  <td r>31.
<td>Jakten                                                   <td>»  <td r>34.
<td>Fisket                                                   <td>»  <td r>41.
<td>Tjänstfolkets ställning                                  <td>»  <td r>42.
<td>Vidskepliga seder ock bruk                               <td>»  <td r>45.
</table>

*
