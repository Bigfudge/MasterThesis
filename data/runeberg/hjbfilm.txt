HJALMAR BERGMAN
FILM 

STOCKHOLM
ALBERT BONNIERS FÖRLAG


HJALMAR BERGMAN
FILM


HJALMAR BERGMAN
FILM

STOCKHOLM
ALBERT BONNIERS FÖRLAG


Copyright. Albert Bonniers förlag 1940.

STOCKHOLM
ALB. BONNIERS BOKTRYCKERI 194O


<i>Hjalmars vänner</i>
KARIN och STELLAN CLAËSSON
<i>tillägnas denna bok av utgivaren</i>

Stina Bergman





<chapter name="GYCKLAREN">
GYCKLAREN




</chapter>
<chapter name="I.">
<h2>I.<h2>

Bohuslänska skärgården. I fonden det mäktigt upprörda
havet. I förgrunden en bergstunga skjutande ut i vattnet.
Morgongryning en vårdag.

Elsa står på berget och spejar ut över havet. Hon är en
tjuguårs fiskarflicka, fattigt klädd i kort, grå vadmalskjortel
och stickad yllekofta, över bröstet sammanhållen av en
tämligen stor silvernål i halvmånform. Armen som hon hållit till
skydd mot ljuset över pannan sjunker långsamt med en
trött, resignerad rörelse. Hon sänker huvudet, förblir några
ögonblick i en modlös ställning.

Så hör hon röster från landsidan, vänder sig om, gör en
hälsande åtbörd, skakar därpå huvudet i det hon antyder
havet.

Strax därpå kommer fyra unga flickor ut på bergstungan.
De äro klädda som fiskarflickor, dock ej så tarvligt som Elsa.
Särskilt är den ena, Brita, Stor-Lars dotter, en livlig, gladlynt
flicka, vida förnämligare klädd utan att dock vara utstyrd.
De skocka sig alla fyra kring Elsa, speja ut åt havet och
diskutera ivrigt utsikterna för fiskeflottans lyckliga återkomst.
Det är Elsa som visar sig mest modlös. De tre andra flickorna
smittas snart av hennes nedslagenhet, men Brita behåller
sin glättighet och söker intala dem hopp i det hon säger till
Elsa:

- Var du bara lugn. I kväll ha vi pojkarna hemma igen.
Och då ska det dansas!





Hon tar Elsa kring livet och vill svänga henne runt, men
Elsa skjuter henne ovilligt och ovänligt ifrån sig i det hon
knycker trotsigt på nacken:

- Dansa kan vara för Stor-Lars dotter. Tror du man
dansar med sådana här trasor på fötterna?

Flickorna förlägna. Brita vill smeksamt smyga sig intill
henne, men Elsa vänder sig bort och tar hastigt en av de
andra flickorna under armen.

De stiga alla fem, ner från utsiktsklippan och vandra över
hällarna ner mot byn. De komma ner på en körväg, som
leder till bryggan. De gå emellertid åt andra hållet uppför
vägen och kommer direkt in i fiskeläget, vars båda stugrader
ligga på var sin sida om vägen. Stugorna äro av den
vanliga, fattiga typen, en bland de främre likväl med betydligt
förmögnare utseende än de andra. Det är Stor-Lars stuga.
Utmed vägen hänga fisknät i långa rader. Några kvinnor och
gubbar äro sysselsatta med att rensa och laga dem. När nu
flickorna komma, lämna de sitt arbete och fråga mer eller
mindre oroligt:

- Har ni sett något? Kommer de?

Men flickorna neka. Ur stugorna komma nu allt flera
kvinnor och äldre män. De samlas alla kring flickorna och
ett livligt samtal uppstår, varunder åtbörderna antyda havet
och vädret. Då samtalet nått sin höjdpunkt kommer
Stor-Lars hustru ut ur sitt hus, stannar på trappan och betraktar
gruppen med barska blickar. Hon är en medelålders kraftig,
myndig kvinna, enkel men burget klädd, över förklädet har
hon bundit en grov, av något hushållsgöromål tämligen
fläckad säck.

Hon klappar hårt i händerna. Gruppen upplöses. Hon stiger
fram och pekar befallande på näten och blir genast åtlydd.
Endast Elsa skiljer sig från de övriga, går mot sin stuga, som
ligger mittemot Stor-Lars hus, och står redan med handen
på dörrlåset, då Stor-Lars hustru hejdar henne med en
åtbörd och ett rop i det hon pekar på näten. Då lägger

Brita en smula försagd sin hand på moderns arm och säger
bedjande:

-  Mor, Elsa har vakat hela natten. Hon fryser - låt
henne vara!

Stor-Lars hustru ler medlidsamt men ännu mer
föraktfullt. Hon lösgör säcken och kastar den åt Elsa. Brita och
några kvinnor göra förlägna, bedjande åtbörder. Men
Stor-Lars  hustru  knycker  på  nacken och  säger:

- Tror I inte, att jag har oro för far och gossarna?
Och är inte alla båtar och don våra? Men det finns bara ett
botemedel för oro och det är arbete.

Elsa rätar upp sig, skjuter undan säcken med foten och
går fram till näten. Hon står främst bland de arbetande.
Brita vill i smyg lägga sin schal över henne mot kölden, men
avvisas.

I bakgrunden på vägen kommer en skara barn, gossar och
flickor, springande i full karriär med skolväskorna och
griffeltavlorna slängande omkring sig. De slå med händerna, peka
uppåt vägen, prata och skrika. Ansiktena uttrycka häpnad
och förtjusning blandad med - vad småflickorna angår -
hågon förskräckelse. De ropa:

-  En taskspelare! En taskspelare!

Bland kvinnorna uppstår någon rörelse, som sedermera
snabbt ökas. Stor-Lars hustru rejsar barskt, dock icke bryskt
bland ungarna, slänger en och annan påträngande åt sidan.
Så småningom fängslas likväl hennes liksom de övrigas
intresse av vad som tilldrar sig på vägen.

Avlägset ett dammoln. Det växer och närmar sig allt
hastigare och fyller slutligen hela förgrunden. Två svarta, eldiga
hästar komma till synes, tvärstanna med en stegring.
Dammmolnet upplöses och blottar en stor, gammaldags
gycklarekärra med förhängen. Hästarnas tömmar löpa in i kärran
genom hål i väven. Hästarna stegra sig åter och gå på
konstberidarevis tvåbent åt sidan så att kärrans bredsida vändes
åt publiken. På förhänget är i stora bokstäver målat:

Lucia Ferro

VÄRLDENS STÖRSTE TUSENKONSTNÄR
Magiker

Optiker

GYCKLARE.

Kärran omgives nu på alla sidor av nyfikna, som tveksamt
och halvt ängsligt röra vid väven, titta under hjulen, undra
och skratta. Elsa förblir oberörd vid arbetet.

Plötsligt framsticker ur förhängets tuklyvna mitt slutstycket
av en väldig trumpet. Förvåning, pekningar och skratt.

En stark trumpetstöt så att hästarna stegra sig, kvinnorna
huka sig ner med händerna för öronen, barnen sticka sig
undan eller brista i gråt.

Förhängets hälfter glida snabbt åt sidorna. Mitt på kärran
står Gycklaren, alltjämt med trumpeten för mun. Han är
iförd den traditionella Mefistofelesdräkten med det tillägg
att från ärmarnas undersidor till livstycket hänga guldmynt i
7-8 rader. På var sin sida om honom sitter en vit och en
svart pudel. Ur det inre av kärran framskymtar allehanda
taskspelarattiralj, främst en stor stjärnkikare på trefot.

Med en stor, långsam rörelse sänker han trumpeten
samtidigt som han med andra handen lyfter sin fjäderprydda
barett. Kvinnorna göra ofrivilligt ansatser att niga. Då ler
han, kastar fram sin luta, som hängt på ryggen, griper med
några hetsiga grepp kring strängarna, öppnar munnen till
sång - men blir plötsligt djupt allvarlig, ger sig ett lätt slag
över munnen, hukar sig ner och låter huvud och överkropp
beskriva en båge allt under det han med skarpa blickat
granskar åskådarnas ansikten. Så skjuter han upp som en
stålfjäder, lyfter handen högtidligt, frågar:

- Sorg eller glädje, sköna damer? Vemod eller skratt?
Vackra visor eller lustiga? Hur behagas?

Han betraktar dem först allvarligt, men snart med ett
illparigt leende som återspeglas i kvinnornas ansikten. De

ge varandra blickar, armbågas, dölja en fnissning bakom
handen.

Då slår Gycklaren till ett stort, grinande löje, griper åter
kring strängarna och sjunger med en livlighet som så
småningom blir till grotesk mimik. Kvinnorna gripas allt
mer av lustigheten och där han ser någon förbliva allvarlig
vänder han sig direkt till henne - så till exempel till
Stor-Lars hustru, som motvilligt vänder sig bort för att dölja ett
skratt. Slutligen vrida de sig alla av skratt.

Plötsligt upptäcker Gycklaren Elsa, som oberörd och med
ryggen vänd åt taskspelarkärran sysslar med sitt arbete. Han
gör en befallande åtbörd, varvid skrattet upphör, och pekar
frågande på Elsa. Kvinnorna rycka på axlarna - ack hon!
Ingenting att bry sig om!

Gycklaren tar sig åt hjärtat och ser ömklig ut i det han
pekar med huvudet på Elsa. Kvinnorna bekräfta hans stumma
fråga halvt ömkande, halvt otåligt. Gycklaren stirrar ett
ögonblick tankfull framför sig, höjer så hastigt lutan och
ropar:

-  Dans!

Han hoppar ned från kärran, följd av hundarna. Han
spelar, hundarna reser sig på bakbenen med framtassarna
mot varandra och dansa runt. Åskådarna, som först dragit
sig något tillbaka, gripas snart av dansrörelserna, Brita först,
sist Stor-Lars hustru. De dansa en och en eller två och två.
Pudlarna stanna i mitten av de dansande, men Gycklaren
glider ut mellan paren och fram till Elsa. Alltjämt spelande
och vaggande i danstakt talar han ivrigt till henne. Men
hon vänder honom ryggen. Då böjer han sig intill henne och
viskar i hennes öra. Hon gör en häftig rörelse av vedervilja.
Då rätar han upp sig, slutar att spela med ett hårt slag
över strängarna. Dansen upphör. Gycklaren viskar till Elsa:

-  Din älskade är på havet - vad mer? Jag befaller dig
att glömma ditt hjärtas oro!

Han gör en befallande gest Kvinnorna betrakta Gycklaren

och Elsa med skygga blickar. Hon vänder sig långsamt mot
honom, ger honom en blick av oförställt förakt och säger:

-  Gycklare!  Befaller du över mitt hjärta?
Gycklaren ryggar, hukar ett ögonblick som en katt men
brister i skratt, springer hastigt upp på kärran, lyfter ned
kikaren som han höljt i en vid, mörk kappa, ställer den på
marken. Hästarna sätta sig långsamt i rörelse och försvinna
med kärran. Hundarna hjälpa till att ordna kikaren. När
den är färdig lyfter han händer som till besvärjelse. Från
och med nu mörknar himlen. En stark vind sätter kvinnornas
kläder i rörelse. Gycklaren säger triumferande:

- Sköna damer. Den allkunnige magikern och optikern
Lucio Ferro bjuder envar att skåda in i sin framtid.

Han gör inbjudande gester, men ingen av kvinnorna vågar
gå fram till kikaren. Han går då fram till Stor-Lars hustru,
ser henne in i ögonen med en ofrånkomlig blick. Hon gör
ett försök att motstå men följer honom så lydigt fram till
kikaren. Med darrande händer för hon den till ögonen.
Han stryker lätt med  handen över hennes huvud.

Vad ser hon i kikaren? Jo, en präktig fiskebåt, gående
för fulla segel. En stor, myndig medelålders man står jämte
sina män och granskar belåtet leende en kolossal fångst. Det
måste vara Stor-Lars själv. Plötsligt ser han utåt och hans
ansikte strålar av fröjd. Han viftar hälsande med handen,
tar fram en tjock plånbok på vilken han slår. Alla hans män
vifta hälsande åt samma håll.

Vid kikaren står Stor-Lars hustru kvar och tittar. Plötsligt
börjar hon vifta med båda händerna i övermått av glädje. Så
släpper hon kikaren och ser sig yrvaket omkring. Hon
berättar, pratar och står i, klappar Gycklaren kärligt på axeln
och besvarar de ivriga frågor som haglar kring henne från
alla håll.

Nu vill alla se i den underbara kikaren och Gycklaren
ställer dit en ny kvinna, gör samma rörelse över hennes

huvud och lämnar henne att se ungefär samma bilder, fast
med någon variation.

Själv drar han sig allt närmare Elsa. Han fängslar hennes
blick i sin och liksom drar henne med blicken fram till
kikaren, där kvinnorna stimma och prata i munnen på
varandra. Förgäves söker han nu driva dem bort från kikaren.
Då komma de båda pudlarna med trumpeten mellan sig.
Gycklaren sätter den till munnen med ett illparigt leende och
blåser till. Hopen viker undan och Gycklaren lägger sin hand
på Elsas huvud och tvingar henne att se i kikaren. Hon
kan inte annat än lyda. Då hukar han sig ner och granskar
henne från sidan med spänt intresse.

Vad ser hon? Jo, en helt liten och föga välutrustad båt.
Inget tecken till rik fångst eller välstånd. Vinden pressar
hårt. Vid rodret står en ung man, troftigt klädd. Det måste
vara Sven. Ansiktet har ett förbittrat, trotsigt uttryck. Liksom i
föregående bild tycks även han varsna någon, men hans uttryck
ljusnar inte. Han skakar sorgset på huvudet och låter det
sjunka.

Elsa står kvar vid kikaren. Nu rätar hon upp sig och ser
sig omkring. Hennes ansikte återspeglar samma uttryck som
hon sett hos vännen. Med en åtbörd av ovilja vill hon
lämna kikaren men hejdas av Gycklaren som frågar i det han
snor pipskägget med ett illparigt leende:

- Nå min sköna - inte nöjd? Fast vännen återvänder —
Elsa stirrar först försagd i marken, kastar så huvudet
trotsigt tillbaka, knyter nävarna och återgäldar Gycklarens
spefulla min i det hon svarar:

- Ja återvänder - men lika fattig som han for!

Gycklaren slår ut med armarna och vädjar godmodigt,
medlidsamt och spefullt åt alla håll. Är det hans skuld?
Ovilja och förtrytelse gentemot Elsa bland kvinnorna. Då
gör Gycklaren en faderlig, lugnande gest, lägger handen
på nytt på  Elsas huvud och tvingar henne sakta ned mot

kikaren. Som förut betraktar han henne från sidan med skarpt
intresse.

Vad ser hon nu? Jo, Stor-Lars båt. Skepparen och hans
män betrakta belåtet sin enorma fångst. Då uppstår en
rörelse bland männen. Sven kommer klättrandes uppför båtens
sida, svänger sig över relingen och ställer sig framför
Stor-Lars. Han gör häftiga åtbörder i det han visar på deras rika
fångst, på sig själv, han slår ihop handflatorna för att säga
att intet kommit på hans lott, vänder ut och in på sina
tomma fickor, brister till sist i gråt. Männen ömka sig,
Stor-Lars river sig bak örat och klappar honom lugnande på
axeln, antyder att han nog ska få sin del, tar slutligen fram
sin tjocka plånbok, tar några sedlar därur som han räcker
den unge mannen. Med sänkt huvud tar Sven emot sedlarna.

Elsa lämnar hastigt kikaren. Hennes ansikte är förvridet
av vrede över förödmjukelsen. Hon knyter händerna och
stampar i marken och ropar:

- Nej, inga allmosor! Hellre dö än tigga av Stor-Lars!

Himlen mörknar, det blåser upp till storm. Kvinnorna
draga sig inåt husväggarna. Barnen gömma sig i deras kjolar.
De båda pudlarna sätta sig bredvid varandra, lyfta nosarna
mot himlen, tjuta. Gycklaren rycker till sig den mörka
kappan och sveper den omkring sig. Han står ett ögonblick
orörlig bredvid Elsa och stirrar framför sig under rynkade
bryn. Så tar han ett hastigt tag i henne, tvingar henne till
kikaren på nytt och håller henne fast.

Vad ser hon? Först endast ett töcken, så träda
vågkammarna fram. Hon ser, vaggad av vågorna, med överkroppen
till hälften vilande mot en planka, Svens lik.

Då rycker hon sig lös, lyfter händerna och griper i tomma
luften och störtar till marken. Kvinnorna skynda fram, främst
Stor-Lars hustru och kasta sig över Gycklaren med
förebråelser och hotfulla åtbörder. Brita och några av flickorna lyfta
upp Elsa och bära henne fram till hennes stuga. Gycklaren

står fullkomligt oberörd av det hela och stirrar framför sig
och ler försmädligt.

Då klyvs himlen av en blixt. Allmän förskräckelse.
Gycklaren hukar sig hastigt ned i det han sveper kappfliken över
huvudet. Kvinnorna, barnen och gubbarna söka sig
skyndsamt var och en till sitt. Elsa kan själv ta sig in i sin stuga,
Flickorna skynda därifrån. En tät hagelskur faller och det
blixtrar på nytt. För varje blixt kryper Gycklaren samman,
höljer sig i kappan, sticker dess emellan fram ansiktet och
grinar förskräckt och ilsket mot himlen. Hundarna ty sig
skälvande intill honom. Ny blixt - han skyndar bort till
Stor-Lars stuga, knackar på dörren, hundarna krafsa.
Stor-Lars hustru öppnar, visar honom bort. Han skyndar med
stigande förskräckelse från dörr till dörr. Några öppnas
icke, från de andra blir han bortvisad. Slutligen kommer han
till Elsas dörr. Han tvekar, grinar illa. Men en ny blixt
kastar honom fram mot dörren. Han knackar och ber.
Hundarna krafsa. Dörren öppnas av Elsa. Hon betraktar honom
ett ögonblick med vedervilja men ger så ett tecken att han
kan stiga in. Han håller kappfliken för ansiktet då han
passerar henne och slinker in, följd av hundarna.

Elsas stuga är liten och torftig. Till vänster i fonden en
dörr, till höger därom i hörnet en spiselhäll under rökhuv.
Under fönstret en fållbänk, mitt i rummet ett bord och ett
par stolar. Till höger väggfasta köksskåp.

Elsa, Gycklaren och pudlarna komma in i rummet.
Pudlarna skaka av sig vattnet, springa omkring och nosa i alla
vrår. Elsa tänder några bräder på härden. Gycklaren hänger
upp sin kappa att torka, sätter sig på härden så att elden
belyser honom från sidan. Pudlarna krafsa ivrigt på
skåpsdörrarna. Vemodigt leende öppnar Elsa skåpen, letar över
högt och lågt, finner en skål med mjölk och några brödkanter.
Pudlarna springa genast upp på var sin stol och lägga
framtassarna på bordet. Elsa måste skratta, sätter för dem
maten. Gycklaren ler under det han oavlåtligt följer henne

med ögonen. Elsa går fram till fönstret och ser ut. Så
sjunker hon ned på bänken och brister i gråt. Då tar
Gycklaren lutan och knäpper sakta på den, men Elsa gör en
häftig, tystande åtbörd och ber:

- Låt det vara nog nu med gycklarekonster.

Han slutar spela, springer ned från hällen i det att
hundarna, som slutat äta, ställa sig upprätt på var sin sida om
honom. Han lägger händerna på deras huvuden och stiger
löjligt gravitetiskt fram till Elsa och bugar. Hundarna räcka
vacker tass. Elsa måste åter le. Gycklaren säger:

- Rätt så, mitt barn! Skratt är gycklarens gåva. Vad du
nyss såg i min kikare var endast sken och villa. Ditt straff
därför att du föraktade gycklarens konst. Nu skall ditt eget
hjärta tala - på gott eller ont!

Han tar ett kraftigt grepp i strängarna. Elsa vill förskräckt
resa sig från bänken, men förmår icke. Gycklaren står som
han nyss stod på kärran med hundarna bredvid sig och
spelar. Hans ansikte har ett spänt uttryck. Elsa gör nya
försök att rycka sig lös ur den dvala som faller över henne, allt
förgäves. Så somnar hon. Rummet svepes i ett töcken i
vilket man blott urskiljer Gycklarens ansikte och strängarna
med den spelande handen.

Ur töcknet framträder en idyllisk sommarscen, en lantlig
kyrkallé, uppför vilken tågar ett brudfölje. Först
spelemännen, så prästen och brudens mor, som är Stor-Lars hustru,
så brudgummen Sven och bruden Brita, så Stor-Lars, glad,
bred och myndig, präktigt utstyrd i bröllopskläder. Sist
bröllopsföljet.

Sven går med sänkt huvud. Brita håller hans hand och
ger honom förälskade ögonkast. Spelmännen, prästen och
brudens mor försvinna genom kyrkdörren, så bruden. I själva
kyrkdörren stannar Sven, vänder sig om och spejar oroligt
tillbaka. Plötsligt fastnar hans blick, han ser förtvivlad ut,
han vill skynda därifrån men Stor-Lars hindrar med
utbredda armar,  först fryntligt övertalande, så  strängt

befallande. Bruden kommer åter till synes, tar hans hand. Han
döljer då ansiktet vid hennes axel.

Elsa halvligger i fållbänken. Sömnen är orolig, hon andas
tungt. Gycklaren slår ett sista slag på strängarna, han får
ett lurande drag över ansiktet Han böjer sig hastigt ner över
Elsa, som om han ville lyssna till hennes hjärtas slag.
Ett skimmer av illparig belåtenhet glider över hans ansikte,
Han granskar henne uppifrån och ner, tar så plötsligt den
halvmånformade nålen ur hennes tröja, granskar den belåtet,
söker ivrigt, tar en garnända ur tröjan över hjärtat, drar ut
den, prövar den med tungspetsen och börjar tvinna den
mellan fingrarna i det han drar ut den allt längre och
längre. Pudlarna resa sig på bakbenen och stående med
framtassarna mot varandra på var sin sida om tråden tyckas de
vilja hjälpa honom i arbetet. Han prövar tråden mellan
tänderna, böjer sig så ned och biter av den tätt intill Elsas bröst.
Så tar han ett långt, vigt skutt upp på härden. Slår ett hårt
slag över strängarna.

Elsa vaknar. Hon springer upp, ser sig förskräckt och
yrvaket omkring, stillnar, ansiktet mörknar vid hågkomsten
av drömmen till förtvivlan och lidelse. Hon knyter händerna
och säger:

- Jag hatar Stor-Lars, jag hatar hans hustru, jag hatar
hans dotter. Han håller mig som en slav i elände och hans
dotter vill ta ifrån mig min ende vän!

Gycklaren tar ett skutt fram till henne, lägger fingrarna
på munnen och befaller henne ängsligt att vara tyst. Så lyssnar
han. Även Elsa lyssnar. Hundarna likaså, först vid fönstret,
så vid dörren. Det är tydligt att någon står utanför.

Mycket riktigt. Visserligen är det halvmörkt, men kvinnorna,
med Stor-Lars hustru i spetsen, syns mycket väl där de
smyga kring knuten och lyssna och speja genom dörr och
fönsterspringor. De viska och oja sig.

Inne i stugan ger Gycklaren Elsa ett tecken att vara tyst
och lugn. Han ställer sig framför dörren, sträcker ut
armarna och rister dem så att de långa raderna av guldmynt
slå emot varandra som kläppar. Han tar ett språng fram
till fönstret och upprepar samma manöver. Vänder sig mot
Elsa och brister i skratt.

Utanför lyssna kvinnorna och tissla och tassla. Det hörs ju
tydligt att han ger henne pengar! De beskärma sig än mer.
Plötsligt slås dörren upp, de båda pudlarna kasta sig
skällande mitt in i kvinnoskocken, som under stor förskräckelse
skingras åt alla håll.

I stugan står Gycklaren stödd mot bordet, skrattar
överljutt. Elsa, alltjämt yrvaken tar sig över bröstet, trevar efter
nålen, ropar förskräckt:

- Var är min nål? Svens fästmansgåva - - -!
Hon söker och söker. Gycklaren ser på henne med ett
ironiskt, medlidsamt löje. Så visar han henne tråden, vid vars
slut han fäst nålen som kroken på en rev. Elsa vill ta den
tillbaka men han avvärjer. Han är allvarlig och sträng när
han säger:

- Nej, vackra barn. Nu har du öppnat ditt hjärta för
hatet. Nu är du i mitt våld. Jag bjuder dig hämnd.

Han tar hennes hand och ser henne djupt i ögonen.
Hon liksom sjunker samman under blicken. Han släpper
henne och går långsamt mot dörren. Elsa följer motvilligt
men betvingad. Vid härden griper Gycklaren sin kappa och
slår den i en vid båge kring sin kropp.

Utanför på vägen går nu Gycklaren, följd av Elsa. På
båda sidor om henne gå hundarna. Så snart hon tvekar eller
dröjer, visa de oro, hoppa upp mot henne och tjuta.

De gå ned mot bryggan. Det är nu kväll, men halvmånen
lyser klart. På bryggan stannar Gycklaren och spejar ut
över sjön. Halvmånen speglas i vattnet. Han hoppar ned
i en roddbåt och bjuder Elsa att följa. Även hundarna hoppa
ned i båten, som lägger ut. Elsa sätter sig i foren, Gycklaren
ror. Båten glider över lugnt vatten fram till månstrimman,
där Gycklaren, strykande med årorna, låter den stanna så att

fören ända till roddarbänken är belyst, aktern i skuggan.
Han går fram till Elsa i fören, visar henne ånyo reven och
låter den sjunka. Då nålen försvinner i vattnet gör Elsa
en förskräckt rörelse. Gycklaren öppnar hennes högra hand,
lägger revens ända däri och trycker samman fingrarna. Sedan
han givit henne en uppmaning att passa reven, drar han
sig så småningom jämte hundarna tillbaka i båtens akter och
försvinner slutligen helt i mörkret liksom upplösta skuggor.

Elsa har redan börjat dra upp reven, först helt
maskinmässigt men sedan med stigande intresse. Det är synbarligen
något mäkta tungt på reven, hon drar med möda. Vattnet
vid reven börjar lysa starkt. Äntligen får hon upp fångsten.
Den består av en ungefär 30 centimeter lång halvmånformad
dolk med glänsande klinga. Som hon får den i händerna
går månen i moln men det diffusa ljuset förblir detsamma
och dolken tycks sprida ett svagt sken över Elsas ansikte,
när hon nu häpen och bestört betraktar den. Hon vänder
sig mot aktern för att göra en fråga och visa fångsten. Då
hon finner båten tom blir hon utom sig av förskräckelse,
skyndar från för till aktern, letar och spejar över relingen,
ropar med händerna för mun och stirrar dessemellan på
kniven.

Ute till havs dyker fiskeflottan upp på väg hem. Först en
sedan många lanternor. Elsa ser de små dansande ljusen och
förstår att de komma. Hon slår ut armarna i glädje och
längtan, ropar:

- Fiskeflottan! Sven! Sven!

Hon ser på kniven, gör en rörelse som för att slänga
den över bord, men kniven fastnar med udden i relingen.
Hon rycker loss den, söker ett gömställe i båten, stoppar den
slutligen innanför tröjan. Hon vänder sig mot lanternorna,
breder ut armarna på nytt, men far samman som om kniven
vid den häftiga rörelsen stuckit henne. Hon drar hastigt upp
den, granskar eggen, torkar av den med sin förklädessnibb
och lägger den försiktigt bredvid sig på bänken. Ror med



kraftiga tag mot land i det hon vänder sig om då och då
för att se hur lanternorna komma närmre och närmre.
Hon landar vid bryggan, fastgör båten och springer upp på
land med kniven i hand. Hon tvekar ett ögonblick om hon
inte ska kasta den på nytt i havet, men besinnar sig,
fortsätter upp mot sin stuga.

Under tiden ha fiskebåtarna kommit så nära att seglens
svarta konturer tydligen kunna urskiljas. Efter några
ögonblick landa de. Det tycks vara samma skepp som Stor-Lars
hustru såg i kikaren och samma män som stiga i land, samma
stämning av lycklig hemkomst efter en rik skörd. Fisken lossas
under Stor-Lars belåtna överinseende och delningen av bytet
tycks redan ha dryftats.

Från land komma nu kvinnorna, gubbarna och barnen
med lyktor och bloss. Glada välkomstscener vari
fångsttemat spelar största rollen. Glädjen avbrytes dock hastigt
då Sven springer upp på bryggan. Med trotsiga åtbörder
hävdar han sin rätt till del i fångsten. Stor-Lars och de
andra männen slå avvärjande med händerna. Sven pläderar
allt ivrigare och understryker sin fattigdom, men då stiger
Stor-Lars hustru fram, klappar honom hånleende på axeln
och pekar mot Elsas stuga. De andra kvinnorna prata i
munnen på varandra om allt vad de veta. Sven förefaller
bestört då han ser från den ena till den andra och frågar:

- Elsa! Pengar? Hur har hon fått pengar?

Stor-Lars hustru berättar om Gycklaren med fjädern i
sin barett, om guldfransarna och lutan och slutar med att
röja hur hon och många med henne hört när Gycklaren
gav flickan händerna fulla med guld.

Då makar Sven undan alla som stå honom i vägen och
skyndar upp mot Elsas stuga. Kvinnorna bli en smula förlägna
och männen skaka sina huvuden. Men Stor-Lars hustru
rycker föraktligt på axlarna.

Sven återvänder lika hastigt som han gick. Han håller

Elsa med ett hårt grepp kring handleden, slungar henne
in bland kvinnorna, ställer sig framför henne, säger:

- Svara! Har du tagit emot pengar av en gycklare?

Elsa, först bedövad, vaknar till besinning. Hon lyfter
stolt huvudet, betraktar med ett hånfullt löje kvinnorna,
riktar slutligen blicken, djup och het, mot Sven och säger:

- Jag är lika fattig nu, som när du for. Nej, inte lika
fattig. Jag har förvärvat en skatt. Den skänker jag dig.
Använd den som dig lyster.

Hon tar fram kniven och räcker den åt Sven. Alla bli
bestörta och häpna. Sven tar den tvekande, prövar
mekaniskt eggen och ser skyggt på Elsa. Hon dröjer en sekund,
vänder sig så långsamt om och går lugnt upp på vägen.

Sven vänder sig mot Stor-Lars hustru och kvinnorna med
häftiga förebråelser. Grälet växer. Männen blanda sig i leken.
Stor-Lars ställer sig myndig och barsk framför Sven. De
övriga bilda en livlig mur omkring dem. Barnen börja gråta
och slita i kvinnornas kjolar.

Plötsligt blixtrar över deras huvuden Gycklarens kniv. Stark
rörelse. Klungan spränges. Stor-Lars vacklar. Han stödes av
sina män. Och Sven springer och springer upp mot vägen.

Elsa står vid sitt fönster med huvudet stött mot karmen.
Hon spritter till när Sven kommer inrusande. Han höjer
kniven så att den blänker i eldskenet från härden, slungar
den ifrån sig och kastar sig ned på fållbänken. Elsa störtar
fram till honom, griper honom i axlarna och skakar honom,
tar hans huvud mellan sina händer och kysser honom
lidelsefullt. Hon lyssnar. Spejar vid fönstret. Talar ivrigt i det hon
pekar utåt, tvingar honom att resa sig. Båda skynda ut genom
dörren.

I byn gör man sig redo att sätta efter mördaren. Ur alla
stugor komma folk med lyktor och bloss.

Uppe på berget treva Sven och Elsa sig fram utmed den
farliga stigen. Nedanför se de lyktorna och blossen irra
upp och ned i sicksack-rörelser. De äro tydligen förföljda.

Sven tar Elsa kring livet och till hälften bär henne.
Plötsligt dyker en stor skugga upp i mörkret. Sven studsar men
gör min av att vilja gå förbi. Då är det Gycklarens kärra
med de båda hästarna som spärrar vägen. Sven blir
förtjust, han skär av remmarna, lyfter Elsa upp på den ena
hästen och grenslar själv den andra.

De rida uppför en smal bergstig. Blossen komma allt
närmare. Deras gestalter framträda i relief mot den svagt
månbelysta himlen. Men bredvid hästarnas silhuetter tecknar
sig nu även de båda pudlarnas. Blossen komma närmare.

Plötsligt stegrar sig hästarna. De ha nått toppen av en
klippa. Sven springer av hästen och följer bråddjupskanten
för att finna en väg. I bakgrunden skymta blossen. Framför
Elsas häst sitta de båda pudlarna och tjuta. Sven återvänder
förtvivlad:

- Bråddjup överallt. Vägen är slut.

Mot den månbelysta himlen tecknar sig en jätteskugga,
Gycklarens. Den minskas hastigt och så dyker han själv upp
mellan de båda hästarna. Han befaller Sven att sitta upp,
han griper hästarna i betslet och vänder dem mot
bråddjupet. Elsa och Sven hisna, men Gycklaren skrattar och
ropar:

- Var tröst! Det är bara gycklarekonster.

Han springer skrattande fram mot bråddjupet. Gycklaren,
hästar och ryttare störta i bråddjupet. Sist pudlarna.

</chapter>
<chapter name="II.">
<h2>II.</h2>

Natt. Bakgata i en hamnstad. Där ligger ett förfallet
värdshus. Det lyser genom fönstren, över dörren en skylt belyst
med en lykta. Där står:

<tab>Källaren DE BÅDA PUDLARNA.



Några nattvandrare av ruskigt utseende slinka in på krogen.

Längst bort i gatan komma Sven och Elsa ridande i starkt
trav. De söka förgäves hålla inne hästarna, som slutligen
tvärstanna framför krogen. Elsa kastas ur sadeln, faller.
Sven hoppar av. Under det han hjälper upp Elsa
fortsätta hästarna och försvinna.

Sven och Elsa se sig ängsligt omkring. Då öppnas dörren
till krogen och de båda pudlarna komma utspringande, hoppa
och vänskas kring Elsa. Sven övertalar henne att stiga in
och hon följer fast motvilligt.

Inne på krogen sitta några karlar med ruskigt utseende
framför disken vid ett stort bord och spela kort, omgivna
av åskådare. Bakom disken finns en dörr, täckt av ett
förhänge i två hälfter.

Gycklarens huvud tittar fram mellan draperihälfterna. Han
spejar, lyss, försvinner hastigt just som Sven och Elsa stiga
in, följda av hundarna. Sven tar Elsa med sig fram till disken,
tar en mugg och knackar otåligt. En av spelarna antyder
att han själv bör förse sig ur en tunna, som står på disken.
Sven fyller muggen och räcker Elsa, som vägrar att dricka.
Spelaren skålar då med honom och visar på tvenne andra
spelare som äro inbegripna i ett spännande parti. Svens
intresse fängslas av spelet. Elsa tar honom i armen för att
föra honom därifrån, men han vill först se spelets utgång.
Elsa lutar sig då mot disken, med ryggen vänd mot draperiet,
missmodig och trött.

Gycklaren, klädd som krogvärd, smyger ut och ställer sig
på andra sidan disken. Han betraktar henne med en
snedblick, ler spefullt och medlidsamt. Elsa ser honom inte.

Det intressanta partiet avgöres och den förlorande börjar
treva i sina fickor efter betalningsmedel. Den vinnande pockar,
åskådarna grimasera försmädligt. Slutligen tar den förlorande
upp ett föremål ur västfickan, gnider det mot rocken, håller
fram det. Det är Elsas silvernål.

Sven betraktar den helt bestört. Han rycker den från
spelaren, håller den framför Elsa, som häpet stirrar på den.

Spelarna ha sprungit upp och tränga sig hotfullt kring
Sven, som griper den förlorande i strupen och skriker:

- Det är min fästmös nål! Du har stulit den!

Det blir tumult. Elsa tränger sig mellan de stridande och
lyckas skilja dem åt. Den förlorande gnider sin hals och
säger:

-  Jag fick den nyss av värden.

Alla vända sig mot disken. I detsamma svänger Gycklaren sig
över och står mitt ibland dem. Han lugnar dem med spefullt
högtidliga rörelser, tar nålen ur Svens hand och frågar viktigt:

-  Är du säker om, att det är din fästmös nål?

Sven Jakar ivrigt. Gycklaren tar då sin servett och lägger
den över nålen, utför en taskspelares hockus-pockusgest, drar
hastigt undan servetten. I handen håller han den
halvmånformade glänsande kniven. Sven ryggar, stirrar som
hypnotiserad på kniven. Elsa griper honom i armen och vill fly.
De övriga åskådarna uttrycka endast förvåning och belåtenhet
med ett lyckat taskspelarknep. Gycklaren lägger servetten
över kniven, utför samma gest som nyss, och tar åter fram
nålen. Håller upp den skrattande. Han klappar Sven välvilligt
och beskyddande på axeln, öppnar hans kavaj och stoppar
nålen i dess innerficka, lugnar spelarna och föreslår att de
skola dricka en försoningsbägare, hoppar tillbaka över disken
och ställer snabbt fram några krus. Tar därpå tvenne
vinglas, som han fyller med vin och går fram till Elsa. Han gör
en sirlig bugning och räcker henne det ena glaset.

Halvt omedvetet tar hon emot det, under det hon
uppmärksamt granskar hans ansikte. Han lägger handen på hjärtat
och dricker henne till med en försmädlig min. Då slungar
hon plötsligt glaset i golvet och säger:

-  Gycklare! Jag har haft nog av dina konster - -
Han låtsas bli förfärad, stöder sig mot väggen och betraktar
henne med hånfull, elak min. Då skyndar Elsa fram till Sven,

som vid disken pokulerar med sina nya vänner. Hon söker
ivrigt övertala honom att lämna krogen. Motvilligt ger han
efter, tar avsked av kamraterna. Under detta drar sig
Gycklaren baklänges mot draperiet utan att släppa de båda med
blicken. Han sätter handen bakom örat och lyssnar utåt
gatan. Så försvinner han bakom draperiet.

Elsa och Sven gå mot dörren, som emellertid plötsligt
öppnas av en poliskommissarie och några konstaplar. Det blir
allmän undran då kommissarien stänger dörren och ställer
konstaplar på vakt vid fönsterna. Han går raskt fram till
församlingen, som tränger sig samman vid disken. Det blir
häftiga frågor och svar. Kommissarien söker brottslingen
som med en halvmånformad dolk stött Stor-Lars i bröstet.
Spelarna förneka varje vetskap om saken, slå upp rockarna
inbjudande till visitering. Ett par konstaplar börja visitera,
komma slutligen till Sven, som även han öppnar sin kavaj.
Konstapeln sticker handen i innerfickan och drar fram kniven.
Elsa blir utom sig av förtvivlan, skyndar bakom disken och
ut genom draperiet.

I ett litet kalt rum står Gycklaren stödd mot ena väggen,
armarna korslagda, huvudet sänkt. Ansiktet uttrycker
melankoli och förakt. På var sin sida om honom sitta de båda
pudlarna, betrakta uppmärksamt sin husbonde.

Elsa närmar sig hastigt, tigger och ber om hjälp men
Gycklaren står orörlig med sänkt huvud. Elsas
förskräckelse övergår i vrede, hon gör en häftig rörelse och slungar
ut:

- Dina konster har störtat honom i olycka. Du måste
rädda honom!

Gycklaren lyfter långsamt huvudet, ser på henne med en
mörk, sträng blick och svarar:

- Det är ditt hat och din svartsjuka, som störtat honom.
Men ännu en gång vill jag hjälpa dig.

I krogsalen står Sven till höger mellan tvenne
konstaplar, till vänster konstapeln med kniven i hand.

Gycklaren kommer, följd av Elsa. Han svänger sig över disken,
vänder sig myndigt och befallande till kommissarien, tar
kniven, granskar den, lyfter den upp mot en taklampa som
för att se bättre. Därvid vänder han ryggen mot kommissarien
och ansiktet mot Elsa, som med oro följer hans göranden.
Hon ser som i töcken hur allting försvinner omkring henne
och ur töcknet skimrar blott kniven, glänsande och större
än nyss. Och på båda sidor om klingan framträder så
småningom två upprättstående svarta bjälkar, och bilda en guillotin
med kniven som klinga. Den hemska synen försvinner och
Gycklaren framträder på nytt. Han står alltjämt med kniven
lyftad. Då kastar sig Elsa på knä framför honom och tigger
om hjälp. Han lägger handen på hennes huvud, ser henne
in i ögonen och säger:

- Ännu en gång skall jag sätta dig på prov. Om du då inte
består provet - -

Gycklaren vänder sig nu till kommissarien, håller
kniven demonstrativt framför honom, talar ivrigt och med ett
försmädligt löje:

- Är detta ert enda bevis att den unge mannen har begått
mordförsök? Då ska jag genast visa er en likadan kniv, som
mycket väl kan vara den rätta. Följ mig.

Kommissarien och hela sällskapet följa Gycklaren mot
dörren.

Dunkla gator, hela följet drar fram som en skara skuggor,
främst Gycklaren, svept i sin fladdrande kappa. De övriga ha
svårt att hinna med. Hundarna hoppa och dansa kring sin
husbonde.

Slutligen komma de fram till en öppen plats, ett torg med
en ryttarstaty. Gycklaren försvinner. Oro bland följet.
Kommissarien och konstaplarna söka honom. Elsa och Sven i
förgrunden. Sven alltjämt mellan tvenne konstaplar. Plötsligt
vända sig alla mot statyn, man pekar, ropar.

Gycklaren står på bronshästens länd, svänger sin kappa
över huvudet och  skrattar. Så gör han ett tecken att man

ska vara uppmärksam, han lyfter kniven, som blänker starkt
i halvdunklet, ser upp mot himlen, gör en kaströrelse och
slungar kniven. I en lysande båge skjuter den upp mot himlen,
för att omedelbart framträda som månskära. Månskenet flödar
nu över åskådarna som förlamade gapa upp mot himlen.

Under detta gör Sven sig varligt lös från de häpna väktarna,
och följd av Elsa smyger han sig bort.

Nere vid hamnen ligga en del större och mindre båtar
förtöjda. Elsa och Sven ströva omkring, följda av de båda
pudlarna. Så snart de stanna bli hundarna oroliga och springa
före som för att visa vägen. Slutligen stanna de framför en
ångare, Sven gör ett försök att stiga ombord, men avvisas
barskt av en matros. De fortsätta, stanna framför en stor
och vacker passagerareångare. Sven skakar missmodigt på
huvudet åt hundarna och vill dra vidare, men en av pudlarna
griper honom då i byxbenet och den andra hugger tag i
flickans kjol. Folk stannar och skrattar, en polis närmar sig
långsamt och majestätiskt. Då fattar Sven sitt beslut, med
en axelryckning stiger han upp på landgången och går, följd
av Elsa ombord. Hundarna försvinna spårlöst.

På fördäck möts de båda vandrarna av några matroser. De
äro mycket lite hoppfulla för Svens och Elsas del. Så kommer
Kapten och gör några barska frågor. Sven ber att med arbete
få betala deras överfart. Kapten vägrar först, men gripes av
medlidande vid åsynen av Elsas förtvivlan, tar henne under
hakan, klappar henne faderligt på axeln, nickar, ger
befallning åt en av matroserna, som för Sven och Elsa under däck.

Resgodset skall bäras ombord. Sven, iförd matrosdräkt
hjälper till. Passagerare anlända. Sven går över landgången
med en väldig koffert på ryggen, ställer den ifrån sig. Då
han åter ser upp, rycker han till, går fram till relingen,
spejar häpet. Han vänder sig om och vinkar ivrigt inåt däck.
Elsa, klädd som en uppasserska, skyndar fram till honom. Sven
talar ivrigt och  Elsa tycks bli lika förskräckt som han då

hon  i sin tur spejar nedåt hamngatan. En matros  ser åt
samma håll och säger upplysande:

- Det är fartygets nye redare med hustru och dotter som
kommer där.

Ett elegant ekipage kommer körande. Däri sitta Stor-Lars
med hustru och dotter. Stor-Lars är myndigare och präktigare
än någonsin, iförd en dräkt vars vräkiga hyperelegans inte
rätt vill passa till personen. Detsamma gäller om hustrun
och även i någon mån om Brita, som dock tar sig vida bättre
ut än föräldrarna. Så snart ekipaget stannat kommer Kapten
hastigt över landgången med mössan i hand, grinande som
en solvarg. Han skakar hand med Stor-Lars, välkomnar på
det förbindligaste, hjälper damerna att stiga ur. Vänder sig
därpå mot fartyget och kallar vredgad på bärare för bagaget.
Med försagda miner och sänkta huvuden komma Sven och
Elsa fram till vagnen. Familjen Stor-Lars visar inga tecken
till igenkännande, observera överhuvudtaget icke de båda
tjänsteandarna. I alla fall ger Brita Sven en visserligen ej
igenkännande men synnerligen vänlig blick, som kommer
honom att spritta till och i förvirring tappa något resgods.
Genast är Kapten över honom med snubbor, men Brita lägger
sig soligt leende emellan och blidkar Kapten. De stiga över
landgången, sist Sven och Elsa med resgodset.

Ombord försvinner familjen Stor-Lars, eskorterad av Kapten
åt akterdäck till, varvid Brita ger Sven ännu en blick. Han
vill följa med godset men hindras av Elsa, som ställt ifrån
sig sina saker. Hon drar honom intill sig i häftig ångest,
tigger och ber att de måtte lämna fartyget. Han vill inte,
blir otålig, gör narr av henne. Då kommer Styrman och
ger dem order att ögonblickligen föra resgodset ned i
hytterna.

Kapten öppnar dörren till en elegant hytt och Brita stiger
in. Kapten visar förbindligt leende hytten och Brita frågar
efter sina grannar till höger och vänster. Kapten upplyser:

- Hytten bredvid tillhör en rik utlänning, bankir Lucio

Ferro och hans hustru. Hon lär vara mycket sjuk, men jag
hoppas att de inte skola störa.

Det tror inte Brita, hon skakar leende på huvudet. Så ber hon
om sitt bagage och Kapten skyndar ut för att säga till om
det. Brita sätter sig, småler förväntansfullt och ser då och
då mot dörren. Elsa kommer in med resgodset. Britas min
förvandlas genast till surmulen otålighet. Hon anvisar med korta,
befallande rörelser hur bagaget skall placeras. Elsa försagd,
fumlar något, varvid Brita springer upp, stampar otåligt i
golvet. Då öppnas dörren och Sven kommer in med en
kappa på armen. Brita blir genast ljuv och mild, säger att
Sven bör stuva in bagaget och att Elsa är överflödig. Elsa
drar sig långsamt mot dörren, förödmjukad och orolig. Sven
stiger upp på stegen till bagagehyllan och Brita är honom
behjälplig med att plocka upp sakerna. De le mot varandra.
Plötsligt blir hon varse Elsa som dröjer vid dörren. Hon
gör ett sturskt kast med huvudet och befaller Elsa att gå.
Elsa går. Sven stirrar framför sig med ett halvt skamset,
halvt trotsigt leende.

Uppe på kommandobryggan utdelar Kapten order genom
roparen:

- Kast loss!

Då kommer Styrman rusande upp på bryggan. Han slår
med händerna och pekar på kajen. Kapten vill inte vänta,
han ser på sin klocka, det är tid att gå. Styrman gör
invändningar. Så vinkar han ivrigt åt Kapten, som återvänt till
roparen. Han skrattar och pekar ned på kajen. Kapten kommer
fram till relingen och ser ned på kajen. Så börjar han också!
att skratta.

Vid landgången, som tvenne matroser just ämnar skjuta
in komma de två pudlarna springande, hoppa upp på
matroserna, rycka dem i byxbenen. Matroserna slå och sparka efter
hundarna, som genast vika undan men endast för att genast
åter börja leka så snart matroserna röra vid landgången.
Plötsligt dyker Gycklaren upp vid landgången. Han är nu

klädd i en elegant men diskret dräkt. Efter honom komma
tvenne bärare med en suffigerad sjukbår, som de ställa ned
framför landgången.

Nu kommer Styrman och skyndar på bärarna ty det är i
sista minuten. Han frågar efter bagaget och får till svar:

- Jag medför icke bagage, endast mina kära hundar och
min dyra hustru. Bär henne försiktigt!

Två matroser fatta tag i båren och bära den över
landgången. Efter kommer Gycklaren, som med ömma omsorger
visar sin oro för hustrun, sist kommer hundarna, belåtet
viftande på svansarna. Landgången halas in. Några gatpojkar
viftar med mössorna.

I korridoren utanför Britas hytt står Elsa tryckt mot
väggen, huvudet böjt åt sidan som om hon lyssnade. Ansiktet
uttrycker stigande förbittring. Så drar hon sig åt sidan.
De båda matroserna med båren, frågar något. Elsa öppnar
dörren näst bredvid den som leder in till Britas hytt.

Det är en ändå grannare hytt än Britas. Matroserna sätta
ner båren försiktigt och gå. Elsa följer dem in. Nu böjer
hon sig över båren som för att hjälpa den sjuka. I detsamma
komma de båda hundarna inrusande, hoppa omkring henne.
Hon drar sig förskräckt åt dörren men tvärstannar. Gycklaren
in i hytten. Han hälsar henne med överdriven artighet, tar
hennes hand och för henne fram till båren, kysser handen och
vill lägga armen kring hennes liv. Elsa rycker sig häftigt
lös, gör honom med stor förtrytelse förebråelser, häntydande
båren. Gycklaren rycker på axlarna och ler försmädligt.
Plötsligt hör han något från hytten bredvid, närmar sig väggen,
lyss, vinkar ivrigt åt Elsa, som motvilligt men plågad av
svartsjuka, lyder. Gycklaren söker på väggen, tar så upp en
liten borr och borrar hastigt en tittglugg, ser, lämnar plats åt
Elsa. Iakttar med förnöjelse hennes minspel, som uttrycker
vrede och smärta.

I Britas hytt sitta Sven och Brita sida vid sida och betrakta

varandra med förälskade blickar. Han griper hennes händer
och kysser dem.

När Elsa lämnar tittgluggen och vänder sig om står
Gycklaren med utbredda armar, färdig att ta henne i famn. När
han kommer henne nära stöter hon honom tillbaka så kraftigt
att han vacklar, måste stöda sig mot båren. Först ser han mäkta
vred ut, så börjar han skratta. Han slår med en snabb rörelse
tillbaka bårens sufflett, lyfter ett täcke. Båren är fylld med
dyrbara kvinnodräkter, smyckskrin, gåvor av alla slag. Han
flyttar hastigt över alltsammans till den med förhängen täckta
sovplatsen, varvid hundarna äro honom behjälpliga. Till sist
lyfter han upp ett kassaskrin, öppnar locket, låter guldet rinna
mellan fingrarna, ler triumferande och ömt i det han sakta
sluter ögonen.

Under tiden glider fartyget ut ur hamnen, ut på havet.
Och på akterdäck äro passagerarna, äldre och yngre, herrar
och damer samlade kring tebordet. Elsa serverar. I
högsätet familjen Stor-Lars. Både herrn och frun halvsova i var
sin bekväm stol. Brita, omgiven av några beundrare, har sina
tankar på annat håll, kastar då och då sökande blickar.
Hela församlingen är mer eller mindre sömnig.

Kapten och Gycklaren komma, den senare svept i sin mörka
kappa, som fladdrar för vinden. Kapten presenterar honom
för sällskapet. Han slår sig ner bredvid familjen Stor-Lars,
börjar en livlig konversation till höger och vänster. Han får
dock blott enstaka svar och sällskapets miner bli alltmera
besvärade. Gycklaren betraktar dem förvånad, slår sig för
pannan och säger skrattande:

- Aha, begynnande sjösjuka! Men jag vet ett ypperligt
medel - - -

Han slår tillbaka kappan och visar fram sin luta. Man
skakar missmodigt på huvudet och vänder sig bort. Han
börjar då sakta knäppa på lutan och nu upprepas - mutatis
mutandis - samma dans som på stranden i fiskeläget. Först
dansa de båda pudlarna framför sin herre, så bjuda de unga

kavaljererna upp de unga damerna, så äldre kavaljerer upp
äldre damer, till sist måste själve Stor-Lars, sedan han
förgäves kämpat med danslusten i benen, slå armen kring sin
gummas liv och svänga i väg.

Lite längre fram på däcket stå Elsa och Sven vid relingen
som åskådare. Dansen går, dock icke utan små missöden till
följd av båtens krängningar. Skratt och glada ansikten hos
de dansande.

Gycklaren slår ett avslutande slag på strängarna.
Stor-Lars och hans hustru tumla flämtande ned i sina stolar.
Strax efter komma alla ungdomarna, andtrutna men glada,
de vill ha mera musik. Brita blir den som för ordet.
Gycklaren reser sig till hälften och ser henne med en illparig
blick in i ögonen. Kastar sig så tillbaka i stolen, slår på lutan
och ropar:

- Välan! Damernas fria val! Varje dam förlänar sin
kavaljer en dekoration, stor eller liten, bara den är välment.

Skratt och lätt bryderi. Flickorna bjuda upp, fäster nålar,
spännen eller dylikt på sina kavaljerer som i en kottiljongstur.
De dansa bort par efter par. Brita försvinner. Stor-Lars
och hans hustru, som äro alldeles uttröttade, stanna kvar
i sina stolar. Så får gumman ett missnöjt uttryck i sitt
ansikte, hon gör mannen uppmärksam på något, han blir ond,
vill resa sig, men sjunker tillbaka i stolen.

Brita går förbi de dansande paren fram till Sven, som
alltjämt står vid relingen, nu ett stycke från Elsa. Hon fäster
en nål i hans rosett, han blir en smula förvirrad, men lägger
armen kring Britas liv och dansar bort.

Elsa häftigt upprörd följer dem med blicken.

Stor-Lars och hans hustru följa dem också med
bekymrade och vredgade blickar. Gycklaren, som sitter mittemellan
dem, iakttar deras oro med synbart nöje. Så slår han ett
avslutande slag på lutan, sätter handen till mun och ropar:

- Herrarna bjuda upp och återgälda damernas älskvärdhet!
Skratt och bryderi. Herrarna söka efter något, varmed de

kunna dekorera sina damer, en tar en kråsnål, en annan en ring
en tredje, som med komisk förskräckelse sökt efter något
lämpligt föremål, fäster sin pince-nez på damens kappa. Och
dansen begynner på nytt

Vid relingen står Elsa, Sven och Brita. Brita står i otålig
väntan att bli uppbjuden. Sven trevar febrilt över sin tröja, i
sina fickor. Hans bekymmer är stort och uppriktigt, verkar
ej komiskt. Elsa iakttar honom spänt. Brita knycker sturskt
och otåligt på nacken. Då drar han ur innerfickan upp
Elsas nål, och fäster den vid Britas bröst. I detsamma
springer Elsa fram, protesterar livligt då hon säger:

- Det är min nål! Du gav mig den i fästmansgåva!
Sven blir förvirrad. Brita tar nålen i handen, ser på den
medlidsamt och föraktfullt, rycker på axlarna, tar en liten
börs ur skärpet och kastar till Elsa, fäster så nålen vid
bröstet igen och låter sig föras bort av Sven. Säger med ett
spotskt leende i det hon går förbi Elsa:

- Nu är den min.

De lämna de dansande och promenera arm i arm utmed,
relingen, tala ömt med varandra, utan att märka att Elsa
smyger sig försiktigt efter dem, ända fram till salongen,
vars dörr Sven öppnar. Då han försäkrat sig om att den är
tom, slår han armen kring Britas liv och för henne hastigt
dit in.

Salongen har en rad av fönster utåt däck. Brita slår sig
ner i en soffa, Sven bredvid henne, förtrolig och öm tätatät.
Elsas ansikte dyker fram i ett av fönstren. Brita lossar
nålen, leker med den, sticker sig med den, Sven kysser bort
bloddroppen.

Stor-Lars och hans hustru sitta kvar på båda sidor om
Gycklaren. De sova. Gycklaren spelar, pudlarna bredvid
honom. Han böjer sig nu ned mot dem och ger en tyst
befallning. De springa bort. Då vaknar Stor-Lars hustru och
ser sig yrvaket omkring.

Vid relingen där Brita kastade sin börs, som alltjämt ligger

kvar på däcket, kommer en matros, får syn på börsen, skiner
upp, ska just nappa den åt sig, då pudlarna komma honom
i förväg. Matrosen stirrar snopet efter dem.

De återvända till sin herre, den ena räcker fram börsen, som
Gycklaren först tittar på, sedan lämnar till Stor-Lars hustru.
Hon reser sig, väcker mannen, visar börsen, Gycklaren slutar
spela, de dansande återvända från dansen, de bestormas med
frågor om de sett till Brita, men ingen vet var hon är.
Gycklaren lugnar föräldrarna, han ska strax ta reda på
flickan. Han låter med viktig min hundarna nosa på börsen,
befaller dem söka. Hundarna rusa som besatta härs och
tvärs, finna spåret, sätta i väg med nosarna mot
däcksplankorna. Alla följa efter hundarna, som ta samma väg som Sven
och Brita nyss. Ibland tvärstanna de, varvid sällskapet körs
samman i en förvirrad klunga. Slutligen stanna de framför
salongsdörren, resa sig upp och krafsa på dörren.
Gycklaren ser in genom ett av fönstren, ger ett tecken åt de
andra att hålla sig tysta. Sällskapet smyger sig på tå fram
till fönstren.

I salongen har tätatäten blivit synnerligen öm. I varje
fönster dyker ett huvud upp. Stor-Lars är ursinnig, de andra
roade. Dörren rycks upp och Stor-Lars och hans hustru
följda av Gycklaren stiga dit in. De andra stanna utanför.
Stor-Lars rasar, visar åskådarna och låter förstå att dottern
skandaliserat familjen. Sven och Brita, som hastigt skilts åt,
byta blickar. Sven trumpen min. Brita först skamsen, men hon
retas av faderns vrede till trots, går stolt fram till Sven,
lägger armen kring hans skuldror och förklarar att honom
tycker hon om, honom och ingen annan vill hon ha. Men
Stor-Lars är inte sinnad att ta en simpel matros och
fattiglapp till måg. Han rasar, hustrun försöker förgäves lugna
honom, Brita trycker sig gråtande intill Sven. När fadern nu
gör en ursinnig åtbörd för att skilja dem åt, vill hon modlös
draga sig tillbaka, men nålen har fastnat i Svens tröja och
håller dem samman.

Sven och Brita sammankopplade av nålen, som de förgäves
söka lossa. Plötsligt dyker Gycklarens huvud fram mellan de
båda ungas, sneglar ned på nålen.

Då Stor-Lars tar ett kraftigt grepp i Svens tröja för att
skilja dem åt, lossnar nålen från Britas bröst, men samtidigt
slites sjömanströjan upp och hela matrosdräkten faller till
golvet. Sven står där klädd som en högst elegant ung sprätt.
Allmän och stor förvåning, icke minst hos Sven själv.
Gycklaren ler överlägset, han klappar den unge mannen på axeln
och för Stor-Lars en smula avsides för att säga honom
detta:

- Tro mig, det är en förnäm ung man, som reser inkognito.
Ni gör klokast i att ge ert samtycke. Men först måste ni
fråga om han icke är bunden av något tidigare trohetslöfte.

Stor-Lars stirrar först dumt, sedan småslugt på Gycklaren.
Så stegar han fram till de unga, värdig, faderlig och
godmodig. Säger:

- Nå väl, jag vill inte stå i vägen för min dotters lycka.
Men först måste ni försäkra mig att ni verkligen är fri -

Sven studsar, ser sig oroligt omkring. Han har samma
uttryck och minspel som då han stod i kyrkdörren och såg
sig tillbaka. Så får han ett hårt och trotsigt drag över ansiktet,
tar Britas hand och drar henne intill sig i det han säger:

- Jag är fri. Och jag ger dig mitt ord, min trohet för
hela livet!

Föräldrarna omfamna dem, passagerarna strömma in för att
gratulera, allmän glädje.

De båda pudlarna leka med matrosdräkten. Den ena tar den
och släpar i väg med den. Den andra nosar på golvet, finner
nålen, följer sin kamrat, sturskt viftande på svansen.

I salongen skall förlovningen firas. Gycklaren är på ett
strålande humör. Han tar en ringklocka från bordet, svänger
den över sitt huvud och ropar:

- Låt oss dricka en skål för de nyförlovade! En skål för
kärlek och trohet!

I dörren står redan Elsa, hon bär en bricka med
champagneglas. Gycklaren skyndar emot henne, tar ett glas. Hon går
stillsamt utmed raden av gäster, som var och en tar sitt glas,
stannar slutligen med det sista glaset framför Sven. Hon
har hela tiden hållit ögonen halvslutna, minen stel, död.
Nu slår hon upp ögonen, ser på honom.

Elsa och Sven. Hennes blick är stor, djup. Hans min
plågad, trotsig. Han tar sitt glas.

Stor-Lars höjer sitt för att utbringa skålen. Elsa, som
ställt ifrån sig brickan, ämnar gå mot dörren, då hon hejdas
av Gycklaren, som artigt bjuder henne sitt glas. Då hon vägrar
blir hans min hotande, han trycker glaset in i hennes hand
och för det till hennes mun. Han håller sin vänstra arm
kring hennes liv och tvingar henne att tömma glaset. Hon ser
förskräckt på honom, sluter ögonen, dricker, glider ur hans
armar och faller avsvimmad till golvet.

Uppståndelse. Sven skyndar nu fram för att hjälpa Elsa,
men hålles tillbaka av Gycklaren som faller på knä vid hennes
sida, lyss på hennes hjärta, känner på pulsen, gör en
befallande gest över axeln åt en av hundarna. Pudeln som nyss
fann nålen sätter sig med den i mun bredvid honom.
Gycklaren tar nålen, granskar den, lägger den i Elsas högra hand,
sluter hennes fingrar. Så springer han upp. Man trängs
omkring honom med oroliga frågor, han lugnar dem sägande:

-  Vinet var för hetsigt, men ingen skada skedd! Hon
vaknar strax.

Elsa sätter sig upp, ännu bedövad, gör en rörelse, som
om hon skadat handen, öppnar den, betraktar nålen. Springer
upp i vrede, går så beslutsamt fram till Brita och räcker
henne nålen. Brita viker instinktivt ett steg tillbaka med en
avvärjande rörelse. Elsa räcker henne nålen med orden:

- Tag den. Det är underpanten på hans trohet.

Elsa och Brita. Britas ängslan övergår till trots. Med ett
föraktfullt leende tar hon nålen och fäster den vid sitt
bröst.

Så tar hon Sven under armen och de gå mot dörren. De
övriga gästerna ha redan gått. I dörren dröjer ännu Stor-Lars,
men även han går undan. I dörren vänder sig Sven om liksom
han gjorde i kyrkdörren. Så går också han. Elsa sjunker ned
på bänken, kastar sig gråtande fram över bordet. Gycklaren,
som står bakom henne, gör en hycklande min och stryker
en krokodiltår ur ögonvrån. Pudlarna, som sitta mitt på golvet,
lägga högertassarna över nosarna. Bilden slocknar så att man
ett ögonblick endast ser pudlarna.

Fartyget ute på havet. Begynnande storm. Skymning,
stjärnorna börja tändas mellan de framilande molnen.

Som en gallionsbild står Gycklaren i fören, svept i sin
fladdrande mantel.

På kommandobryggan utdelar Kapten sina order. Styrman
kommer upp och de diskutera väderutsikterna. De vänta hårt
väder.

Vid trappan ner till hytterna passera flera passagerare,
svepta i kappor och filtar. Det blåser friskt. Sven och Brita
gå ner för trappan, alla diskutera vädret.

På fördäck sitter Elsa vid relingen, ser ut över havet
Styrman passerar. Hon märker det inte. Då rör han vid hennes
skuldra, gör henne uppmärksam på att det är för kallt att
sitta där. Men Elsa skakar på huvudet. Styrman gör en halvt
förargad halvt medlidsam grimas och går vidare. Det mörknar.
Månskäran lyser matt mellan molnen. En skugglik gestalt
kommer glidande, strax bakom Elsa blir han belyst av månen.
Det är Gycklaren. Han böjer sig försiktigt fram och betraktar
Elsa, som icke märker honom. Hennes ansikte skiftar från
förtvivlan till ömhet och sorg. Han stryker sitt bockskägg,
sneglar ner på däcket som om han letade efter något, sneglar
så uppåt och ler illslugt. Han tar av sig kappan och lyfter
den över sitt huvud, vinden fyller den och den glider
långsamt, antagande formen av ett moln, uppåt mot himlen,
där molnen jaga varandra, då och då strykande förbi
månskäran.

Slutligen täcks den helt av ett svart moln i form av kappan.
Det svarta molnet singlar nedåt och mottages av två händer,
som avteckna sig likt skuggor.

Gycklaren kastar kappan över axlarna, håller mellan
händerna strax under ansiktet den glänsande kniven. Ler. Så
låter han den sakta sjunka ner i Elsas händer.

Hon springer upp, stirrar som besatt på kniven - just
som hon stirrade på den när hon drog upp den ur vattnet
första gången - Gycklarens skugga försvinner. Elsa står
där med kniven i hand. Hennes ansikte uttrycker ingenting
annat än hat och beslutsamhet.

Med kniven tryckt mot bröstet smyger hon utmed relingen.
En svart skugga glider framför henne och liksom leder henne.
Vid trappan ner till hytterna dröjer hon en sekund.

Nere i korridoren framför hyttdörrarna kommer Gycklaren,
stannar framför Britas dörr, byter ut den siffran mot sin
egen - försvinner hastigt. Elsa kommer, smyger sig fram,
stannar framför Britas dörr och lyss, lägger handen på
vredet, ser upp, betraktar förvånad numret, går till nästa
dörr, lyss, öppnar försiktigt dörren.

Gycklarens hytt är blott svagt upplyst. Ett ögonblick
avtecknar sig Gycklarens skugga i halvdunklet, så försvinner
den. Elsa kommer tyst in, smyger fram till bädden, dröjer
något, lyfter handen för att skjuta tillbaka förhänget.
Samtidigt dyker den mörka gestalten upp bakom henne och två
händer gripa kring hennes handlovar.

En elektrisk lampa tänds och hytten strålar i ljus. Lutad
mot väggen och halvt vanmäktig av skräck står Elsa och
stirrar på Gycklaren, som med korslagda armar betraktar
henne. Plötsligt brister han i skratt, slår tillbaka förhänget
från bädden, lyfter upp de dyrbara kläderna, smyckena etc.
och strör dem över golvet Tar fram penningskrinet, sticker
kniven under locket, bänner. Kniven springer sönder men
samtidigt öppnas locket. Han strör guld över kläderna. Han
ställer skrinet ifrån sig, går emot henne med allvarlig,

befallande min, griper henne kring handlovarna på nytt och drar
henne intill sig, ser henne i ögonen då han säger:

- Nu är du min. Med hatets rätt. I morgongåva ger jag
dig - hämnd!

Elsa står som bedövad. Hon betraktar slött de kringspridda
dyrbarheterna och kläderna, hennes blick fastnar vid ett
lysande föremål, mekaniskt böjer hon sig ner och tar upp
det. Det är ett diadem i halvmånform. Hon fäster det halvt
omedvetet i sitt hår. Så lyser hennes ansikte upp i vild och
hämndlysten glädje. Hon ställer sig framför en stor spegel
och börjar med feberaktig brådska klä sig och pynta sig.
Leendet stelnar, inga skiftningar mer, ögonen stirrande,
brinnande. Hon själv liksom fördunstar i ett töcken. Kvar blir
det lysande diademet i håret.

Himlen. Diademet har övergått i månskäran. Molnen virvla
i rasande fart förbi.

Havet upprört av storm. Fartyget glider förbi. I fören står
Gycklaren med händerna lyftade som till besvärjelse.

Då ljusnar det. Fartyget dansar fram på vågtopparna.

På kommandobryggan ger Kapten order om att sätta ut
livbåtarna:

- Fira räddningsbåtarna! Väck passagerarna!

Vid nedgången till hytterna är det trängsel. Passagerarna
komma hel- och halvklädda i stor bestörtning. Man har svårt
att ta sig fram för rullningen.

Trängsel vid relingen. Båtarna firas ned.

Sven och Brita komma uppför trappan. Brita hänger sig
fast vid honom och vill dra honom fram till relingen. Han ser
sig oroligt och sökande omkring.

Nu kommer Elsa, fullt klädd i en magnifik dräkt men utan
diademet, stödd mot Gycklarens arm. Båda fullständigt lugna.
När Sven får se henne studsar han. Han gör sig häftigt
lös från Brita, ställer sig i vägen för Elsa, talar häftigt
till henne. Hon betraktar honom med en föraktfull, likgiltig

min, vänder sig därpå leende mot Gycklaren, stöder sig
tyngre mot hans arm.

Då tar Sven henne i armen för att slita henne från
följeslagaren, men Elsa rycker sig lös, ger honom en hatfull blick
som kommer honom att vika undan. Gycklaren som icke låtsas
se eller höra något för bort henne. Brita oroligt in till Sven.

Vid relingen råder tumult. Några klättra, andra hoppa
över bord ned i båtarna. Brita drar Sven med sig fram till
relingen. Han vänder sig oupphörligt om.

Gycklaren och Elsa stå vid relingen längre bort. Han
klättrar över och räcker Elsa handen för att hjälpa henne.
Hon tar hans framräckta hand men vänder sig samtidigt om.

Det stelnade uttrycket i hennes ansikte har försvunnit och
givit rum för ångest, ömhet, längtan. Hon sträcker ut
armarna. Sven kommer hastigt fram till henne. En lidelsefull
omfamning. Han bär henne över relingen.

Men Gycklaren i räddningsbåten gör en ilsken grimas.

En liten båt gungas på det starkt upprörda havet. I båten
sitta Sven och en matros vid årorna, de arbeta hårt. Elsa i
aktern. Hon ler mot Sven, som besvarar leendet. Men i fören
sitter Gycklaren hopkrupen mellan sina hundar. Han skelar
missnöjt och illparigt då han ser de unga. Spejar ut över
vågorna. Plötsligt ler han elakt och skadeglatt. Han pekar
ivrigt. Roddarna se ditåt han pekar, ta nya kraftiga tag.

På vågorna kastas en kropp upp och ned.

Det är Britas kropp, vaggad av vågorna. Håret upplöst,
ansiktet vitt, dött, ögonen slutna.

Roddarna få tag på henne och hala henne ombord.

Brita ligger utsträckt i foren. Gycklaren på knä lyssnar till
hjärtat. De andra vänta i spänd förskräckelse. Hon är död,
förklarar han. Elsa faller på knä vid den döda. Gycklaren
hånler. Då Elsa vill resa sig hejdar han henne genom att
lyfta den dödas hand med hårt slutna fingrar. Elsa blir rädd,
håller för ögonen. Gycklaren bänner upp fingrarna och tar

något ur Britas hand, som han räcker åt Elsa. Skälvande och
motvilligt tar hon emot.

Hon ser som i ett töcken tre händer. Den dödas
framsträckt nedifrån, sin egen framsträckt uppifrån, mellan dem
Gycklarens hand, som håller nålen.


</chapter>
<chapter name="III.">
<h2>III.</h2>

Ett stort, elegant hotellrum. I fonden fönster, till höger
säng inom förhänge, till vänster i bakgrunden en dörr, i
förgrunden en öppen spis med brasa. Elsa sitter framför elden
på en bänk, iförd morgondräkt. Sitter orörlig och stirrar
framför sig. Då och då skakas hon av en frossbrytning.
Strax bakom henne står Sven, elegant klädd, och talar med
en sjuksyster. De se bekymrade ut. Sven går fram till Elsa,
tar försiktigt hennes hand, talar milt med henne. Hon ser
på honom med en trött blick, skakar på huvudet och återtar
sin apatiska ställning. Sven släpper förtvivlad hennes hand
och vänder sig på nytt till sjuksystern.

Elsas ögon äro halvslutna, uttrycket är stelnad ångest
Hon trevar och trevar med högra handen över bröstet, över
bänken, hon söker och söker. Slutligen stöder hon den mot
knät. Hon skakar av frossa.

Sven och Syster ha kommit överens. Sven går beslutsamt
mot dörren. Systern fram till Elsa.

I hotellhallen står portiern vid sin disk. Telefoner, svart
tavla, vanlig hotellhallmöblering. Sven kommer ner för
trappan och begär ett häfte, som han får. På svarta tavlan
allehanda namn; tvenne rum bredvid varandra äro
betecknade endast med UPPTAGET, ett rum där bredvid tomt
Sven står lutad mot disken och bläddrar i häftet, på vars
baksida med stora typer står LÄKARFÖRTECKNING. Sven
ber portiern ringa upp ett nummer, vilket han gör:



- Hallå! Är det doktor Springer? Var god och kom genast
till hotell Riche. Det är nämligen en dam som -

Doktor Springer, en man av friluftstyp, sitter vid sitt
skrivbord och tar emot telefonbudet. Han ler överlägset,
förstående och nickar. Lägger ifrån sig luren, antar genast en
djupt betänksam min, fingret på näsan, rycker till sig en stor
foliant, bläddrar ivrigt, läser, klarnar upp, gör några
gymnastiska rörelser, stoppar på sig stetoskopet och går.

Sven står kvar vid disken, läser vidare i förteckningen,
begär att portiern ska ringa upp ett nytt nummer. Portiern
gör en tveksamt avrådande åtbörd, men ringer åter:

- Hallå! Är det doktor Dantz? Var god och kom genast
till hotell Riche. Det är nämligen en dam som -

Doktor Dantz är en godmodig man av vällevnadstyp. Han
tar emot telefonbudet ungefär som doktor Springer, men
i stället för gymnastiska rörelser vaggar han i danstakt till
smäktande balmusik, småskrattar och tar i sin tur stetoskopet
och går.

Sven läser alltjämt i häftet, ger portiern en ny befallning.
Denne  slår med  båda händerna:

- Ju flera kockar dess sämre soppa!

Men Sven förnyar otåligt sin befallning, portiern rycker på
axlarna, ringer:

- Hallå! Är det doktor Pulverell? Var god och kom genast
till hotell Riche det är en dam som -

Doktor Pulverell är en professorstyp av »gamla skolan».
Hans bord är belamrat med otaliga flaskor och askar. Följden
av telefonbudet blir här att gubben stoppar fram- och
bakfickor fulla av flaskor med etiketterna - Opium, Morfin,
Klorat, Veronal - tar så många askar han kan stoppa på
sig, stetoskopet, går.

Sven lämnar nu disken och försvinner. Portiern ser
medlidsamt efter honom.

En av betjänterna, som står vid stora ingången, vinkar de
andra till sig. De trängas vid dörrens rutor.

Utanför hotellet håller ett ekipage med två svarta hästar,
lätt igenkännliga. På vagnens framsäte sitter Gycklaren, iförd
en allvarlig, mörk dräkt, bär stora glasögon. På baksätet sitta
de båda pudlarna. En betjänt skyndar fram och öppnar
dörren, Gycklaren stiger ur, efter honom de båda pudlarna,
som bära var sin lilla resväska.

Vid disken talar Gycklaren med portiern, under det att
båda pudlarna stå med framtassarna på disken. Portiern
skriver på tavlan - Doktor Lucio Ferro. Pudlarna ser det,
bli oroliga. Gycklaren gör en gest som om han talade med
dem, vänder sig så till Portiern. Förbluffad rycker denne
på axlarna och skriver till på tavlan - med pudlar.
Gycklaren småler och klappar hundarna på huvudet. Han tar en
tidning och placerar sig vid ett bord i hallen, varifrån han
kan följa med vad som sker.

Dr Springer och Dantz komma från var sitt håll in genom
stora ingången. De hälsa förbindligt kollegialt, krusa.
Portiern går dem till mötes, ger dem upplysningar. De häpna,
var och en pekar med förnärmad min på sig -

- Det är jag som kallats till den sjuka!

De gräla. Dr Pulverell kommer, osedd av de andra, lyssnar
med häpnad, går emellan dem - det är jag som kallats -
Dantz och Springer visa tydligt sitt hån och förakt för den
tredje, skynda sida vid sida uppför trappan. Pulverell
förbittrad efter dem.

Betjäningen skrattar, Gycklaren fäller sin tidning och
skrattar. De båda pudlarna ställa sig mittemot varandra, grina
illa, resa sig på bakbenen och gå sida vid sida som nyss de
båda läkarna. Betjäningen kreverar av skratt.

I sitt rum sitter Elsa som förut. Sven och sjuksystern ta
emot de båda läkarna som presentera sig. Den tredje håller
sig att börja med i bakgrunden. Efter att ha hälsat på Sven
stiga de på tå fram till Elsa, som under hela ceremonien
förblir fullkomligt apatisk. De ställa sig på var sin sida om henne
och ta var sin hand. Klockan i hand när de känna på pulsen,

viktiga miner. Stoppa samtidigt in klockorna, den ene lutar
sig fram och lyssnar på bröstet, den andre på ryggen, stöta
så huvudena samman, fara åtskils med ilskna miner.
Samtidigt dyker Pulverell upp bakom Elsa, begrundande min,
en flaska i hand. Springer dekreterar bestämt:

- Hon behöver frisk luft!
Dantz dekreterar lika bestämt:

- Hon behöver förströelse!

Pulverell dyker upp mellan dem, håller fram sin flaska:

- Hon behöver sömnmedel. En matsked varannan timma,
flaskan omskakas väl!

Dantz och Springer ta tag i honom och skaka honom
grundligt, skjutsa honom så åt sidan. Han försvinner. Springer
lägger sin arm kring kollegans skuldror, de resonera
vänskapligt, lugna den orolige Sven som kommer dem helt nära:

- Det finns endast en verksam behandling i detta fall -
frisk luft och förströelse. Låt er hustru först göra en lång
åktur och avsluta sedan dagen med något nöje. -

Sven nickar tacksamt. Doktorerna klappa honom
uppmuntrande på axlarna.

Men doktor Pulverell har tagit Syster avsides i ett hörn av
rummet, instruerar henne livligt, plockar fram alla sina askar
och flaskor, tills hon står med fånget fullt. Triumferande min.

De tre läkarna skaka hand med Sven, vända sig till
varandra med leende, förbindliga miner och gå krusande ut.

Elsa som förut. Sven sätter sig bredvid henne, tar hennes
hand och smeker den, talar milt och övertygande, vill se
henne i ögonen. Hon vänder sig bort och ryser till. Slutligen
ger hon med en trött nick sitt bifall till känna. Då reser
han sig, ger Syster befallning att ta fram den magnifika
dräkten, smyckena etc. Han gör själv i ordning toalettbordet,
säger ett uppmuntrande ord till Elsa och går.

Elsa reser sig långsamt, tar några vacklande steg men är
nära att falla. Syster skyndar fram till ett bord där det finns
vatten och glas, smusslar med någon av dr Pulverells flaskor,

räcker Elsa glaset som hon dricker ur. Det smakade illa,
hon vill ha ett annat glas. Syster fyller ett nytt glas och
smusslar med en annan av flaskorna, Elsa dricker, gör ånyo
en misslynt min, fast svagare än förra gången.

Elsa klär sig framför spegeln. Framför henne ligga alla
smyckena. Trött och likgiltig börjar hon smycka sig, tar
sig åt strupen och sväljer. Syster räcker henne ett glas,
det tömmer hon. Börjar åter smycka sig, nu med livligare
rörelser. Hon tar ett smycke, fäster det i håret, skakar
missnöjd på huvudet, tar ett nytt smycke - lika missnöjd -
trevar på bröstet, söker, söker - hon reser sig, söker.
Sjuksystern fram, frågar. Får till svar:

- Jag söker ett diadem - nej, nej, vad säger jag - en
kniv - nej, nej - jag menar en liten bröstnål av silver -

Sjuksystern anser henne sinnesförvirrad. Sven kommer med
en aftonkappa på armen, själv ytterklädd. Glad, beundrande,
lägger ömt kappan kring Elsas skuldror, bjuder henne armen.
De gå mot dörren, Elsa alltjämt sökande.

Portiern står vid sin disk och Gycklaren sitter kvar med
sin tidning. Han ser mot trappan, spritter till, sätter sig så
att han vänder ryggen mot trappan.

Sven och Elsa komma utför trappan, gå mot disken, Sven
talar med Portiern, som skyndar ut i det han ber dem
vänta ett ögonblick. Sven studerar tavlan, brister i skratt, fäster
Elsas uppmärksamhet vid tavlan. Hon lyfter långsamt och
likgiltigt blicken, men stelnar till när hon läser Doktor Lucio
Ferro. Hon står i stum skräck. Sven gör oroliga frågor, Elsa
tar sig för pannan, skakar på huvudet.

Portiern kommer, bugar, visar att ekipaget väntar. Tungt
stödd mot Svens arm går Elsa mot entrédörren. Plötsligt
springa de båda pudlarna fram, hoppa och dansa vänligt
igenkännande kring Elsa. Hon tvärstannar, trycker sig
förskräckt intill Sven.

Gycklaren reser sig hastigt, kallar med barska åtgärder
hundarna till sig, lyfter med ett förbindligt försmädligt grin

på hatten och gör en urskuldande, beklagande bugning. Elsa
vacklar,  Sven  för  henne  hastigt  mot utgången.

Utanför porten står Gycklarens ekipage kvar. Sven och
Elsa, följda av Portiern komma utför trappan. Elsa stiger
upp i vagnen medan Sven talar med Portiern. Elsa andas
djupt, den friska luften verkar upplivande, hon böjer sig
fram och säger något till kusken.

Kusken vänder sig långsamt om mot Elsa. Ansiktet är
Stor-Lars men utmärglat, nästan dödskalleaktigt, ögonen
insjunkna. Elsa springer upp i skräck, men faller avsvimmad
tillbaka. Kusken återtar lugnt sin förra ställning och
förblir orörlig. Flera av betjäningen skyndar till, Elsa lyftes
ur vagnen. Allmän bestörtning.

Elsa lägges på sin säng, Sven sätter sig bredvid och tar
hennes hand i sin, förskräckt och nedslagen. Dr Pulverell,
Springer och Dantz komma inrusande tripp, trapp, trull, bort
till bordet där flaskorna stå. Pulverell rycker till sig
flaskorna, stoppar några på sig, håller de andra skyddande
över sitt huvud. Vild dispyt då Springer och Dantz vill rycka
dem ifrån honom. Sven söker tysta ner dem. Då anmäler
Portiern -

- Doktor Lucio Ferro!

Sven gör en ivrig, jakande åtbörd, de tre läkarna ställa
sig, rörande eniga, på en linje för att hindra konkurrenten.

Gycklaren in, hälsar Sven, lägger ifrån sig hatten, tar
långsamt av sig glasögonen tar några steg fram mot sina
förmenta kolleger, lägger armarna i kors över bröstet och
betraktar dem med överlägset lugn. De söka förgäves möta
hans blick, krympa ihop som strykrädda hundar och loma
efter en kort inre strid ut genom dörren, tripp, trapp, trull!

Gycklaren stiger fram till bädden, lägger handen på Elsas
bröst, tankfull min, som så småningom lyses upp av ett
litet löje. Sven ser oroligt spörjande på honom. Gycklaren
vänder sig till honom och säger:

- Mina ärade kolleger ha begått ett litet misstag.
Patienten lider helt enkelt av - dåligt samvete! I sista stadiet.
Lämna mig ensam med patienten och ni kan vara fullkomligt
lugn. Det är just min specialitet - dåliga samveten.

Sven är visserligen högst förvånad men avlägsnar sig
stillatigande.

I detsamma komma de två pudlarna in. Gycklaren reglar
skyndsamt dörren, återvänder till bädden, drar för gardinerna,
tar ur fickan upp silvernålen och garnet som han tvinnade
en gång, fäster samman gardinerna med nålen och reder ut
garnet. Han ger pudlarna en befallning, de hoppa upp i
fönsterna, hugga tag i gardintofsarna och dra ner rullgardinerna.
Rummet blir halvskumt. Gycklaren lämnar bädden i det han
går baklänges, tvinnande tråden. När han kommit ett stycke
ut på golvet resa sig pudlarna på bakbenen och hjälpa honom
på samma sätt som en gång förr. Då Gycklaren hunnit till
motsatta väggen går han rakt igenom den och försvinner.

Bakom gardinerna ligger Elsa i orolig slummer. Hon arbetar
våldsamt som för att vakna ur en djup sömn. Slutligen sätter
hon sig upp. Ser sig yrvaket, men icke förskräckt omkring.

Gardinerna ha försvunnit och ersatts med en orolig havsyta
och molnig himmel. Räddningsbåten glider in i förgrunden.
Elsa, ensam, sitter i båten, som nyss i sängen, det yrvakna
uttrycket övergår alltmer i ångest, hon böjer sig långsamt
över relingen, ur vattnet sticker en hand upp - Britas
hand - den sträckes begärande fram. Elsa trevar över sina
kläder, sliter loss diverse smycken och lägger dem i handen.
De försvinna i djupet, men handen begär mera - så kommer
Britas ansikte till synes över vattenytan. Elsa springer upp.

Hon står upprätt i bädden, trevar ångestfullt för att
komma ut.

Rummet är tomt. Gardinerna för sängen skakas och ryckas
isär, varvid nålen faller ett stycke ut på golvet och blänker.
Elsa ner ur sängen, vacklar, ser sig förvirrad omkring.
Hennes blick träffar nålen, hon rycker till, går med osäkra steg

fram till tingesten, böjer sig ner och sträcker ut handen.
I detsamma springer en av pudlarna fram ur mörkret, nappar
till sig nålen, försvinner.

I rummets stora spegel lyser halvmånsdiademet, så
framträder hela Elsas bild, sådan som hon tedde sig i hyttens
spegel. Elsa kommer från sidan, fascinerad av det lysande
diademet, tvekar, sträcker plötsligt handen efter diademet
varvid spegeln krossas. Hon stöder sig mot bordet, flämtande,
stryker sig med handen över ögonen, tar några steg.

Framför henne står Gycklaren, klädd som värdshusvärd.
Omgivningen diffus och obestämd. Han håller kniven lyftad
på samma sätt som förr en gång, drar sig bakåt varvid kniven
hänger kvar i luften. Elsa tar några steg framåt men stannar,
kämpande mot ångesten. På båda sidor om kniven framträder
de mörka stängerna, så hela guillotinen. Elsa ryggar tillbaka
och försvinner. Guillotinen likaså. Kniven hänger ensam kvar,
nu förminskad. Sven håller den i sin hand. Han bär samma
kläder som då han kom hem från fisket. Han lyfter den
som för att stöta till någon i mörkret befintlig person. Elsa
springer fram, slår armarna omkring honom, kämpar för att
ta ifrån honom kniven. Han stöter henne häftigt tillbaka.
Hon faller.

Hotellrummet i dunkel. Elsa ligger på golvet i förgrunden.
Gycklaren, klädd som då han kom till fiskeläget, trippar
fram till henne, breder spefullt beklagande ut armarna, lägger
huvudet på sned och betraktar henne. Böjer sig ned och lyfter
upp henne, stryker tillbaka hennes hår. Då slår hon upp
ögonen. Men då är det inte Gycklaren som håller henne i
famn, utan Sven, i sin eleganta dräkt. Elsas minspel övergår
från förskräckelse till glädje och ömhet.

En takkrona upplyser hotellrummet Elsa och Sven famn i
famn. Hon gör sig lös och ser sig oroligt och förvirrad
omkring. Drar åter Sven intill sig med passionerad ömhet,
bestormar honom med böner, säger:

- Jag vill bort - bort härifrån!

Sven Jakar ivrigt. De skynda mot dörren.

I hotellets vestibul sover Portiern bakom sin disk, några
av betjäningen sover i stolarna. Sven och Elsa hastigt ner
för trappan, ut genom entrén. Portiern och betjäningen vakna,
fara upp, stirra yrvaket omkring sig.

Gycklaren, svept i sin kappa kommer snabbt utför trappan
följd av pudlarna, viftar med baretten och grinar försmädligt
åt Portiern. Ut.

Utanför står samma ekipage som nyss, med tom
kuskbock. Sven hjälper Elsa upp på kuskbocken, springer själv
upp och fattar tyglarna. De resonera brådskande om vilken
väg de skola taga. Under detta kommer Gycklaren springande
på tå, svingar sig upp i ekipaget följd av pudlarna. Vagnen
rullar bort.

Det är månsken, fast månen inte syns. Vagnen rullar fram
på den lätt igenkännliga hamngatan. Gycklaren sitter på
baksätet, behagligt tillbakalutad, pudlarna på framsätet. Elsa
och Sven ha all sin uppmärksamhet riktad på vägen. De
passera samma ångbåt med vilken de reste. Kapten kommer
på landgången och vinkar åt dem att gå ombord. Elsa gör
ivriga tecken att de skola fortsätta, Sven svänger piskan,
vagnen rullar vidare.

Den passerar torget med ryttarstatyn. Då reser sig
Gycklaren upp och vinkar med baretten vänligt åt statyn.

Vagnen kör in på bakgatan. Hästarna stanna med ett ryck
framför krogen, vars dörr öppnas och ljusskenet därinifrån
faller ut över gatan. Sven gör min av att vilja gå in, men
Elsa övertalar honom att fortsätta.

Vagnen kör på en väg utmed kusten. Vägen leder upp
i bergen. Vagnen rullar med rasande fart backe upp och
backe ned. Gycklaren förnöjer sig åt den goda farten.

Plötsligt går vagnen sönder.

Sven och Elsa hoppa ur för att undersöka skadan.
Gycklaren och pudlarna ha krupit ner på vagnens botten. Sven

förklarar skadan för irreparabel, spänner hästarna från vagnen,
hjälper Elsa upp på den ena och svingar sig själv upp på
den andra, fortsätta i karriär.

Gycklaren står upprätt i vagnen, lustig min. Han ger
pudlarna en befallning, de hoppa ur och störta efter de
bortridande.

De rida längs en bergkam. Deras gestalter framträda i
relief mot den svagt månbelysta himlen. Bredvid hästarnas
silhuetter teckna sig nu även hundarnas.

De komma ner till början av byn. Husen ligga sovande,
stilla. De sitta av i början av bygatan. Sven stannar hos
hästarna. Elsa skyndar vidare.

Följd av pudlarna når hon sin lilla stuga.

Där inne brinner elden på härden. Dörren öppnas och de
båda pudlarna rusa in, efter dem Elsa. Det förefaller som
om hon alls inte såg dem. Hon börjar leta med iver. Hundarna
likaså. En av dem kryper under bänken och kommer fram
med kniven i mun. De kivas om kniven. Elsa får se den,
störtar fram och tar den. Hon skakar som i feber.

Hon kommer ut på udden där hon stod och spejade efter
fiskarflottan. Hon ser på kniven med skräck och avsky,
så slungar hon den i havet.

Kniven flyger i en lysande båge och faller ned i vattnet.
Samtidigt dyker månskärans spegelbild fram på den plats
där kniven sjönk. Elsa breder ut armarna med en rörelse
av förvåning och lättnad.

Hon känner sig befriad från en tung börda, men hon
grips av trötthet, ögonlocken slutas långsamt, de utsträckta
armarna sjunka sakta ned, hon faller på knä, glider till
marken.

Under detta dyker bakom henne Gycklarens jätteskugga
upp. Han håller sin kappa utbredd, vilket förstorar skuggan.
Skuggan krymper snabbt och i det ögonblick som Elsa faller
står Gycklaren tätt bakom henne med kappan utbredd. Han

betraktar henne, lägger huvudet på sned, först åt ena så åt
andra sidan, ler skälmskt och medlidsamt. Sveper med en
mjuk rörelse kappan över henne.

</chapter>
<chapter name="IV.">
<h2>IV.</h2>

Solen går upp. Fiskeflottan vänder tillbaka till hemmet.

Stor-Lars, klädd som fiskare, står jämte några av sina män
och granskar belåtet en kolossal fångst. En viss oro, icke
för stark, förmärkes då alla se mot relingen.

Sven svingar sig ombord. Han är klädd i sin fiskardräkt.
Han går fram till Stor-Lars och antyder med en viss dämpad
häftighet, att han vill ha sin anpart av fångsten. Männen
nicka instämmande. Stor-Lars klappar honom godmodigt på
axeln, anvisar hans part. Sven lyser upp, skakar hand med
Stor-Lars, som därvid tar hans vänstra hand och håller upp
den till beskådning. På ringfingret lyser en ny
förlovningsring. Männen skratta och raljera.

Bygatan. I fonden sysslar Gycklaren vid sin kärra. Han
är i färd med att spänna för hästarna.

Alla dörrar slås upp, kvinnor och barn med Stor-Lars
hustru och dotter i spetsen skynda ut och ned till bryggan.
Glada, ivriga miner.

Gycklaren får brått. Han spejar ner mot bryggan och
arbetar brådskande.

På bryggan välkomnas männen av sina hustrur och barn.
Sven hoppar i land, hälsar som hastigast och springer upp
mot husen.

Fångsten förs i land.

Sven återkommer bestört, frågar:

- Var är Elsa? Hon finns inte i stugan!

Bestörtning, dock ej stark. Brita får en idé som hon delger
Sven. Han skyndar mot berget.



Uppe på udden ligger Elsa som förut under Gycklarens
kappa. Sven kommer, blir skrämd, drar undan kappan, böjer
sig ner och lyfter upp Elsa. Han stryker håret ur hennes
panna, hon slår upp ögonen, yrvaken, häpen, men sedan glad
och öm. Så gör hon sig lös, ser sig förvirrad omkring, trevar
på bröstet efter nålen. Hon bär nu den torftiga dräkten
igen. Hon ler, men blir orolig, undrande. De gå.

På en plats mellan bryggan och byn komma fiskarna och
deras kvinnor. Sven och Elsa från andra hållet. Plötsligt
stannar hela skaran.

Gycklarkärran kommer farande. Gycklaren står med en
fot på vardera hästen, kör i en båge framför folket, svänger
sin barett, håller inne framför Sven och Elsa, hoppar ned.

Gycklaren och Elsa. Han står böjd fram över henne, fäster
nålen vid hennes bröst, ser in i hennes uppspärrade ögon,
säger:

— Har drömmen nu lärt dig att inte förakta Gycklarens
konster?

Gycklaren, Elsa, Sven som tränger sig mellan dem med
vredgad åtbörd. Gycklaren skrattar, rycker kappan från honom,
kastar den med en vid rörelse över sina skuldror och
försvinner.

Elsa trycker sig häftigt intill Sven, vänder sig därpå åt
samma håll där Gycklaren försvann. Hennes uttryck övergår
från skräck till lättnad, glädje, lycka.  Ler mot Sven.

Gycklaren kör tvärs över vita duken, skrattar, svänger sin
barett, försvinner.

De båda pudlarna med hängande tungor, ligga som remmar
utmed marken.

Liljeholmen, januari 1917.

</chapter>

<chapter name="MÄSTERMAN">
<h1>MÄSTERMAN</h1>
</chapter>



<chapter name="I.">
I.

I en svensk kuststad levde Samuel Eneman, en storvuxen,
bredaxlad kraftig karl om 55 eller på sin höjd 60 år. Huvudet
var grant, högt buret, med kraftiga, rena drag; blicken var
skarp och fjärrsynt som blicken hos en gammal sjöbjörn.
Eneman hade mycket riktigt varit skeppare och i staden berättades
åtskilligt om hans hemlighetsfulla seglats. Än talades det om
djärva smugglerier, än om kontrabandsfart under krigstider,
ja, man viskade till och med om levande svart last och även
om vit. Alla skepparehistorier om Samuel Eneman vunno tilltro,
blott de voro tillräckligt förklenande. Mäster Eneman var
allmänt avskydd. Vid något tillfälle hade en spefågel dragit
ihop hans titel och namn och från den stunden blev hans
dystra smädenamn »mästerman». »Mästerman, mästerman»,
skreko barnen bakom honom - dock först sedan de funnit
säkert skydd bakom mur eller plank. De trodde verkligen att
han var bödeln. Och att han sålde småbarn till hundturken,
därom rådde intet tvivel.

Samuel Enemans yrke var emellertid icke så bloddrypande.
Vilka äventyr han än kan ha haft på sjön - i land levde han
stilla och klokt. Framförallt klokt. Han hade alltid varit en
besinningsfull man och hans klokhet växte med åren i kapp med
hans förmögenhet. I själva verket var han inte så lite högmodig
över sin klokhet. Runtomkring honom levde ett få fängligt släkte,
som för hjärtats eller sinnenas nycker offrade ett mödosamt
arbetes frukter. Gentemot alla dessa kände sig Samuel Eneman
som en särskilt benådad: han var en klokhetens farisé. Aldrig
skulle han offra ens en ringa bråkdel av sitt välstånd för en
dåraktig känsla eller ett infall.


Han bodde i ett av hamnkvarteren och innevånarna i denna
del av staden var onekligen mer än tillbörligt lättsinniga.
Krogar och nöjeslokaler fanns det gott om. Hemvändande
sjömän visade en otrolig iver att så fort som möjligt göra slut
på sina pengar. Kärestorna delade deras iver och deras håvor.
Slinkor, gycklare och skojare höstade hastigt vinst och öste lika
hastigt ut den. Där fanns ett grant och fint och förnämligt
nöjenas tempel »Goda Hoppsudden», ett tillhåll för raska
pojkar med klingande mynt på fickan och för vackra och rätt
anständiga flickor. Mutter Boman förde här spiran med tukt
och heder: kanske till och med något för hederligt, ty trots
frekvensen ville debet och kredit icke gärna gå ihop. Där
fanns vidare krogar av alla de slag och nästen ända ned till
»Cap Devil», ett ruskigt näste, vars tröskel ordningsmakten
endast manstark och väl beväpnad vågade överskrida.

Mitt ur allt detta skummande virrvarr av käcka sjömän,
leende flickor, stojande ungar och ruskiga, förkomna kamrater
reste sig Enemans gestalt som ett fyrtorn. Man kunde tycka att
hans imponerande yttre och otadliga liv skulle förskaffa honom
ett visst mått av vördnad. Så var icke fallet. Visserligen fanns
väl icke den man eller kvinna, som vågade skratta »mästerman»
upp i ansiktet men bakom hans rygg blevo grimaserna desto
våldsammare. Till löjet bidrog kanske hans dräkt. Han svepte
sig i en uråldrig, sliten kappa av obestämbar färg, på fötterna
bar han ett par sjöstövlar och på huvudet - en »storm»!
En storm av besynnerligaste fason - Gud vet från vilket
vrak den bärgats.

Att bärga vad bärgas kunde från mänskliga vrak var numera
den gamle sjöbussens gärning. Hans hem hade under årens
lopp förvandlats till ett det underbaraste museum. I salen,
vars fönsterluckor ständigt voro tillskruvade, fanns en brokig
samling av nyttiga och onyttiga föremål alltifrån uppstoppade
fåglar och briljantsmycken till kläder, ur och mer eller mindre
dyrbara möbler. Denna samling utgallrades och förnyades så
gott som dagligen. Så snart skymningen föll på, fick

mästerman mottaga besök, lika brokiga som hans samlingar. Till
största delen var det dock sjömän, som utbytte sina
dyrbarheter och kuriosa mot klingande mynt, och schackerjudar
som tog hand om de förfallna panterna. Samuel Eneman
skötte sin affär samvetsgrant och skickligt. Han bibehöll alltid
sitt kalla, kloka lugn. Den stenblanka, kalla blicken var
vanligen till fyllest för att dämpa bråkiga klienters hetsighet.
Våldsamheter förekommo ytterst sällan och att vädja till
Samuel Enemans känslor var endast de mest dåraktiga
förbehållet.

Han levde ensam i ett litet väl tillbommat hus; hans dagar
förflöto lika. Varje morgon gjorde han en vandring utmed
hamnen. Som gammal sjöman intresserade han sig för fartygen
men han hade ju också andra skäl att hålla uppsikt över
deras ankomst och avgång - alltid fanns det någon klient
ombord. I sovkammarens fönster, som vätte utåt havet, stod
en kikare. Där satt mästerman på utkik. Soliga dagar kunde det
hända att han ställde en liten fågelbur bredvid sig i fönstret.
Halvblinda och sömniga sutto på pinnen ett par kanariefåglar.
Buren och dess innehåll luftades av samma skäl varför han då
och då vädrade kläder och tyger. För att de icke skulle
förlora i värde. Men när nu honan väckt av solen började flaxa
omkring i buren och hanen med våldsamt arbetande strupe
stämde upp sin sång, flyttade Eneman sin blick från kikaren
till buren och försjönk i ett slags förbluffat och misstänksamt
grubbel, som kunde vara i minuter och kvartar, ja i timmar.

</chapter>
<chapter name="II.">
II.

En gång hände det, att Samuel Eneman ej obetingat
lystrade till klokhetens bud och härför fick han uppbära mycken
försmädelse. Det var på vårsidan; hela hamnen väntade med

spänning ankomsten av ett stort fartyg, som nu närmast skulle
komma från engelsk hamn men som dessförinnan gjort en
lyckad långseglats. Större delen av besättningen hörde hemma
i staden och hamnens ungmor kunde ha orsak att hoppas ej
blott på kärlekens grönskande skogar utan ock på glittrande
guld och mjukt silke. Pojkarnas löften i brev och hälsningar
hade varit överdådiga och även om försiktigheten bjöd att
skriva tre fjärdedelar därav på det vällovliga skrytets konto,
fanns det mark nog kvar för att bygga stora luftslott.

Ett så lyckosamt skepp måste också väcka Samuel Enemans
intresse. Han satt flitigt vid sin kikare och gick både morgon
och afton ned till hamnen. Vid en dylik aftonvandring, som
han utsträckt ända bort mot »Goda Hoppsudden» gick en
flicka några steg framför honom. Det var skymning och han
såg henne knappast, i varje fall ägnade han henne icke en
tanke. Men sedan han på några hundra alnars avstånd från
värdshuset vänt och anträtt återfärden, hejdades han
plötsligt av att den där flickan ropade på hjälp. Strandparken
erbjöd goda bakhåll och det var ingalunda ovanligt att druckna
sällar där ofredade kvinnor. Icke heller fanns det någon som
helst utsikt att Eneman skulle vinna någon fördel genom att
ingripa. Icke förty glömde han ett ögonblick klokhetens bud,
störtade blint efter ljudet av flickans jämmer och sedan han
fått utösa sin plötsliga hetsighet över en av salterna, som
ej snabbt nog tagit till benen, lyfte han upp flickan. Hon
hade fått ett tungt slag i nacken, hade visserligen ej förlorat
medvetandet men kunde dock ej ge något redigt besked. Hon
kunde endast stamma fram, att även hon varit vid hamnen
för att möta det förgäves väntade skeppet, som hade hennes
fästman ombord. Vidare sa hon vem hon var: Tora - själva
mutter Bomans dotter. Då flickan icke genast återhämtade
sig efter slaget, tog Samuel henne i sina armar och bar henne
till värdshuset. Den kvällen hade mutter endast samlat ett
halvtjog äldre skeppare i sin skänkstuga. Enemans inträde
med flickan i sin famn väckte emellertid stor uppståndelse.

Vad man kunde säga om den skurken, men flickor brukade
han lämna i fred. Tora upplyste om det rätta sammanhanget
och en viss motsträvig välvilja grep församlingen. Mutter
hade ju sina särskilda skäl att icke se Eneman med blida
ögon - hennes gubbe hade på sin tid haft affärer med
ockraren och hade naturligtvis icke sluppit helskinnad undan.
Därför tackade hon mycket förläget och visste inte bättre
än att bjuda sin dotters räddare på ett glas. Eneman, som
oavvänt betraktade flickan, endast rynkade pannan och skakade
avvärjande på huvudet. Mutter blev alltmera förlägen, helst
Eneman icke gjorde min av att vilja gå. Då viskade en
gammal spjuver till skeppare i hennes öra: »Stick åt honorm
att par riksdaler, mutter. Det är det han väntar på,
blodsugarn.» I sin förvirring stack mutter verkligen handen i
väskan och tog, vad hon fann, några kronor. Allmän spänning!
Skulle icke Eneman uppfatta det som en grov förolämpning?
Eller skulle kanske hamnens rikaste karl verkligen vara nog
skamlös att ta betalt därför att han räddat flickan? Först
då mutter, nigande och djupt olycklig, stack sin hand i hans,
tog Eneman sin blick från flickan och såg sig omkring. Han
förstod genast, vad de nyfikna, flinande och illvilliga ansiktena
betydde - han förstod, att det var ett prov. Och hans stolthet,
hans säregna fåfänga väcktes. Han skulle visa dessa
skränande och skroderande dummerjönsar, hur en klok man
handlar. Han tog pengarna, räknade dem och sade:

- Dåligt betalt för en så vacker flicka, men mutter tör
inte ha råd till mer. Och något är bättre än intet. Därmed
stoppade han lugnt pengarna i pungen, vände och gick utan
att akta på de hånfulla skrattsalvorna.

Dagen därpå anlände det länge väntade fartyget. På kajen
trängdes alla sorters människor, icke minst flickor och bland
dem Tora. Även »mästerman» höll sig framme för att taga
en överblick av de hemvändande och uppskatta deras värde -
ur hans särskilda synpunkt sedd. Där kom nu jolle efter jolle,
lastade med väderbitna, glada sjömän. Med glädje togos de

emot; flickorna trängdes ivrigast vid landningsplatsen, var
och en tog sin och de, som blevo utan, bildade en sladdrande
häck kring de lyckliga. Pojkarna, alltför lyckliga och alltför
stolta över sin rikedom, tövade inte länge med att hala fram
en eller annan dyrbar present. För kärestan dyrbar i dubbel
måtto - den visade ju att om också främmande länders
skönheter bländat hans ögon, så har dock hans tankar och hjärta
sökt hemmet.

Eneman har, till synes avsiktslöst, närmat sig gruppen.
Men knappt ett enda värdeföremål undgår hans snabba och
skarpa blickar. Till slut blir han dock själv målet för en mycket
ovänlig uppmärksamhet. Utan att låtsa därom drar han sig
dock tillbaka. Då upptäcker han något avsides från de övriga,
Tora och hennes fästman Knut. Han har tagit fram sin present,
en medaljong, öppnar den och visar henne sitt porträtt. Han
hänger medaljongen kring hennes hals. Eneman betraktar
dem och för första gången får hans ansikte ett skimmer
av gott löje. De unga komma nu emot honom hand i hand;
han drar sig något åt sidan men dröjer kvar. Och då Tora
går förbi honom gör han, alltjämt leende, en tafatt handrörelse
upp mot den oformliga »stormen». Flickan kastar en förskräckt
blick på honom och vänder sig bort utan att besvara hans
hälsning. Knut betraktar honom med oförställt förakt.
»Mästermans» leende slocknar långsamt. Visserligen har han - som
den kloke man han är - mottagit sin lön för den goda
gärningen i klingande mynt. Men var han likväl icke värd en
vänlig blick, en hälsning, ett leende?

Han vänder tillbaka hem, ställer om sitt hus, stänger
fönstret, flyttar fågelburen in i den skumma salen, sätter
sig själv vid bordet i kammaren. Han tar upp sin pung och
plockar fram de slantar mutter givit honom. Han fingrar på
dem och grubblar. Så stoppar han dem ånyo i pungen och
hans ansikte återfår sitt vanliga kalla, lugna och föraktfulla
uttryck.

</chapter>
<chapter name="III.">
III.

Det lyckosamma skeppet måtte ha varit lastat med idel
glädje, fest och gamman. Åtminstone såg det så ut till en
början. Varen blev för hamnen de tusen fröjdernas tid. På »Cap
Devil» flödade vinet i strömmar och kortlapparna tröskades
dygnet runt. På »Goda Hoppsudden» tråddes dansen och de heta
struparna läskades med vin. Fint vin, äkta vin,
champagnevin! Här ledde Knut ruljangsen och en förbolt ståtlig
kavaljer var han. Han hade avmönstrat och uppträdde i finaste
herremanskläder. Sedlarna rasslade och virvlade omkring
honom som löven kring ett höstligt träd. Mutter sökte väl tala
reson med pojken och Tora själv började dra sig tillbaka
från hans glada lag. Men ingenting hjälpte. Lite var undrade,
var den guldfågeln tog sina pengar från. Det viskades om
spelligor på »Cap Devil»; men ingen visste närmare besked.

Ingen - om icke möjligen Samuel Eneman. »Mästerman»
följde som vanligt sina guldfåglars fladdrande flykt med
omärkligt men skarpt iakttagande. Han visade sig mera ute
än förr, dök upp än här än där som en isande vinterskugga
i den vårljusa grönskan. En afton vågade han sig ända fram
till »Goda Hoppsuddens» dansbana. En sådan storm av löje
han väckte! Och så han såg ut! Kappan, som han burit en
mansålder, hade ersatts av en visserligen urgammal och
urmodig men högst elegant livrock; i stället för storm hade han
en bredbrättad slokhatt, ett silkeskläde pöste under hans
haka som krävan på en duva och i knapphålet glänste ett
gult vårblomst! Men sjöstövlarna voro kvar! Tänkte
mästerman dansa i sjöstövlar? Var mästerman stadd på friarestråt?
Frågorna haglade om honom och främst bland de frågvisa
kvickhuvudena stod Knut. Samuel Eneman visade icke med
en min att han hörde kvickheterna. Hans ögon sökte och fann
Tora; deras blickar möttes. Så gick hon plötsligt fram till
honom och räckte honom handen. Hon sade:

- Tack för att ni kom mig till hjälp den där gången.

Eneman stack handen i västfickan, tog upp de slantar, mutter
givit honom, och räknade upp dem i flickans hand. Vände
sig om och gick. Flickan stod där alltjämt med framräckt hand,
förvirrad. Nu var det kring henne frågorna haglade.

Emellertid får man icke tro, att Samuel Eneman
försummade sitt vinstgivande geschäft. Varje afton i skymningen -
hans kontorstid - krängde han av sig den fina livrocken och
betjänade i skjortärmarna sina kunder. Och ju längre det
led fram mot sommaren, desto talrikare blev hans klientel,
De raska, karska gossar, som stigit i land från lyckoskeppet,
funno nästan alla vägen till hans dörr. Allt annat än karska
smögo de sig fram, kastande förlägna blickar åt höger och
vänster. Ibland följdes ungersvennen av sin käraste som in
i det sista med gråt och klagan kämpade för någon kär klenod.
Men nöden har ingen lag. Kärlekspanterna blevo nu helt
prosaiska ockrarepanter, som vägdes i mästermans förfarna
händer. Alla andra värden än de rent metalliska gned de
händerna bort som en dålig förgyllning och mästermans
underliga och sorgliga museum blev för varje dag allt rikhaltigare.
Kundernas växande antal förvånade honom icke. Han hade
väntat dem, som spindeln väntar flugor en vacker sommardag.

Väntade voro de, och hur många som än kommo, tycktes
mästerman vänta än flera. Och lite emellan frågade han
sina kunder hur deras käcke kamrat, Knut, hade det och
var han tog sitt överflöd på pengar. Svaret blev alltid
detsamma: spel. Nå, det visste mästerman egentligen lika bra
själv. Och varje afton, då han stängde sin port, dröjde han
en stund på tröskeln spejande åt det håll, därifrån Knut
borde komma.

Men en afton, just då spindeln stod så där och spejade
efter den sista och mest efterlängtade flugan, förnam han
ljudet av steg bakom sig. Där stod Tora! För ett ögonblick
tappade Eneman sin lugna mask, såg nästan ut som om han
hade blivit dödsskrämd. Han gjorde en rörelse för att stänga
dörren om  sig. I nästa nu var han åter lugn, bjöd flickan

stiga in. Han tände ett par ljus och satte på sig rocken; först
därefter frågade han, vad hon önskade. Vilken fråga! Vad sökte
man i mästermans hus om inte pengar? Och här gällde
det inte småsmulor. Flickan tyckte själv att siffran var
svindlande och hade svårt att få fram den. Femhundra riksdaler!
Hur imponerande den än var, tycktes den dock icke väcka
mästermans förvåning eller misshag. Han smålog, blev dock
genast åter allvarsam, sade:

- Så mycket pengar behöver du nog inte för egen räkning.
Är det mor som sänt dig? Nog visste han, vem som sänt henne,
men det gjorde honom gott att se henne pinas av
hjärtevännens skam. Så sade han:

- Har du någon pant? Något smycke eller dylikt? Det
hade hon inte tänkt på. Hon tyckte att han sett så vänligt
på henne den där gången vid dansbanan - han skulle nog
tro henne på ord och löfte. Ett smycke hade hon ju, men
när hon nu med handen kände den kära tingesten under
klänningen, föreföll det henne rent omöjligt att göra sig av
med den. Hon skakade på huvudet. Mästerman sade:

- Har du ingen pant, så får du ingenting. Jag är en
smula för klok att tro på ord och löfte.

Skamsen och förtvivlad drog hon sig mot dörren för att gå
med oförrättat ärende. Men det var ingalunda mästermans
mening. Han hejdade henne och sade:

- Nå ja - en pant har du ju likafullt. Du har dig själv.
Så stor var den avsky och harm som flickansiktet visade,
att Samuel Eneman för en sekund måtte sluta sina ögon.
Men han var alltjämt lika lugn, då han sade:

- Du ska inte missförstå mig. Jag kunde gott behöva
en tjänarinna; det finns mycket saker här i huset som ska
vårdas och ses om. Jag föreslår att du går i min tjänst
och stannar där tills din fästman kan betala igen pengarna.

Det var ett hemskt förslag men dock rimligt. Och nöden
har ingen lag! Hon böjde jakande sitt huvud. Eneman tog
fram pengarna och gav henne. Han sa:

- Gå nu hem och tala med mor din. I morgon bitti börjar
du tjänsten. Han följde flickan ut, blev stående i dörren
och såg efter henne. Det var rätt skumt och flickans gestalt
blev snart till en skugga. Efter några ögonblick dök en
annan skugga upp och förenade sig med den första. Det
hade mästerman väntat; med ett bistert löje konstaterade
han, hur rätt han gissat.

Tungt och tvingande var det skäl, som förmått Tora att
gå in på mästermans förslag. Knut hade gått ut och in
nästan som son i huset hos mutter Boman och utan att
tänka så noga på saken hade han då och då förstärkt sin
kassa ur mutters kista. I kväll skulle hon göra upp
räkenskaperna för året. Inte en timma var att förlora, nej inte en minut.
När de båda unga, andfådda efter språngmarschen, trädde
in i gummans allra heligaste, satt hon redan vid kassaboken,
grubblande över siffrorna. Knut tog tjuren vid hornen,
lämnade fram mästermans sedlar och förklarade med ett förläget
leende, att han varit i knipa och nödgats »låna» ur mutters
kassa. Gumman bannade, dock icke alltför strängt. Pengarna
fanns där och således var ingen skada skedd. Men hur hade
han fått dem? Nu var det Toras tur att berätta - det
blev icke lätt. Inte nog med att mors hand för varje ord
knöts allt hårdare kring sedelbunten; även Knut blev utom
sig av harm över ockrarens skamliga villkor. Båda vände sig
mot flickstackarn. Gumman kramade sedlarna till en boll och
kastade dem ifrån sig. Syndapengar! Gick, i det hon smällde
igen dörren efter sig. Pojken tog upp sedlarna, slätade ut
dem. Emellertid var han ju inte lika sträng som mutter.
Herregud, flickan hade ju gjort det för hans skull. Han fick
väl se till att reparera saken. Och han fattade ett manligt
beslut Innan nästa dag grydde, skulle han ha skaffat andra
femhundra. Tora skulle aldrig mer behöva sätta sin fot på
mästermans tröskel. Inga förklaringar!

Den natten fick Tora icke en blund i ögonen. Tidigt steg
solen upp, tidigt hade hon lovat att träda i tjänsten hos

mästerman, tidigt måste Knut komma med de räddande
pengarna. Sekunderna, minuterna, timmarna flögo förbi. Till slut
kunde hon icke vänta längre; hon måste ut och söka upp
honom. Visserligen vet hon icke bestämt, var hon skall finna
honom - men en aning, en plågsam aning har hon ju ändå.

Hon skyndar raka vägen till »Cap Devil». Hamn och stad
sova ännu; endast de mest morgonfriska dra upp sina
gardiner eller öppna sina fönsterluckor. Däribland är
mästerman. Han rycker till, då han får se flickan. Han har nog inte
sovit mycket han heller den natten. En osäkrare affär har
han väl aldrig gjort, och det kan hända att han räknat
på sin långa livrocks många knappar: kommer - kommer
icke.. Nu kommer hon alltså - men går förbi.

Tora träder ängsligt och motvilligt in i »Cap Devils» risiga,
ruskiga trädgård. Länge behöver hon inte söka. Där står ett
bord med buteljer, glas, kortlappar; framför allt kortlappar!
Och på bänken bredvid ligger Knut och sover, den drucknes
slöa, tunga sömn. Hon försöker väcka honom - omöjligt.
Till slut kommer krogvärden själv, den fulingen, till hennes
hjälp med en spann vatten. Nu vaknar Knut men redogöra för
nattens händelser kan han icke i förstone. Krogvärden får
berätta och han gör det med ett stilla hånflin, Jo visst har
gunstig junkern spelat! Han var så förbålt säker om att vinna!
Men nu hade han nog inte ett rött öre i behåll och var
dessutom skyldig för förtäringen. Värden ville bra gärna ha
betalt och det på fläcken. Pojken bara stirrar tomt framför
sig och flickan sjunker ned bredvid honom, brister i gråt.

Då kommer Samuel Eneman. Han ger värden order. Sedan
talar han med flickan. Jaså pengarna ha redan gått all
världens väg! Nå, det är ledsamt, men Samuel Eneman får väl
hjälpa dem en gång till. Kan han låna ut femhundra, så
kan han låna ut tusen - bara affären blir klokt och
ordentligt uppgjord med klara papper. Värden kommer med bläck,
penna och papper. Mästerman skriver:

»Av herr Samuel Eneman har jag som lån mottagit ett tusen

kronor att jämte upplupen ränta återbetalas den - - -
Som säkerhet för lånet ställer jag panten n:o - - -»

Knut förstår knappt ännu, vad det är fråga om, men Tora
förmår honom att skriva under. Mästerman räknar upp
pengarna och stoppar på sig kvittot. Nu anser Tora affären
uppgjord och bereder sig att följa mästerman, men han säger:

- Ordning i allt, min flicka. Din fästman ska också ha
ett kvitto. Pantkvitton kan man sälja, förstår du. Och Knut
kommer kanske i knipa någon mer gång.

Därpå tar han fram ett tryckt pantkvitto, fyller i pantens
nummer och skriver under. Han räcker Knut kvittot, reser
sig och går i sakta mak sin väg. Knut sitter och fingrar
på sedlar och kvitto, han förstår ännu ingenting. Först då
Tora reser sig, vaknar han upp och griper henne i armen.
Hon lossar varligt men bestämt hans grepp, går. Mästerman
vandrar hemåt: han pinas av oro och en stark lust att
vända sig om för att se, huruvida den nya panten verkligen
följer honom. Men han vågar helt enkelt icke. Den kalla
klokhet, som i allan tid varit hans kännemärke och hans stolthet,
har på sistone onekligen lidit ett avbräck. Det känner han och
våndas. Icke ens då han öppnat sin port, vågar han vända
sig om. Han står där med handen på låsvredet och lyssnar,
jo - jo - nu hör han stegen, hennes steg. Långsamt och
med nedböjt huvud går hon förbi honom; ett ögonblick tvekar
hon - stiger så in i mästermans hus! Den vackra fågeln är
fången! Mästermans klokhet har dock bestått provet!

</chapter>
<chapter name="IV.">
IV.

Värden på »Cap Devil» såg ingen orsak att hemlighålla vad
han visste om den kuriösa panten. Vilken skam för mutter
Boman! För flickan! För fästmannen! Sätta sin fästmö i
pant! Så folk grinade och pekade finger - minst kanske åt
mästerman. Nog förstod man, vart mästerman syftade och

nog te sig gubbar bra löjliga på friarestråt. Men den
rackargubbens frieri var så i stil med hans förflutna, att man
nästan tyckte, allt var som sig borde. Vad han ägde och
hade, stort och smått var ju alltsamman förfallna panter.
Skulle han verkligen skaffa sig en hustru, så borde bort
förstås också vara en förfallen pant. Hurra för mästerman!
Han kan sitt geschäft!

Men hur skulle det gå? Vad Tora beträffar, så kände
man henne som en ordhållig tös. Och att fästmannens
beteende stuckit hennes stolthet, kunde man nog förstå. Om han
inte vore karl att reda ut affären så vore hon nog i stånd
till att på trots ge gubben sitt ja. Allt hängde således på,
hur Knut skötte sig. Och snart ryktades det, att den ömklige
och ömkansvärde fästmannen skötte sig som en hel karl. Han
hade sökt sig uppåt landet som skogsarbetare och det
berättades de vidunderligaste ting om hans framfart i skogarna.
Där ramlade furorna som käglor till höger och vänster
och Knut svängde yxan med sådan iver och kraft, att man
gott kunde veta, vem han tänkte på, då han utdelade huggen.
En lördagskväll kom han ned till staden - ville väl ändå höra
något nytt om sin stackars »pant» och begav sig till »Goda
Hoppsudden». Men mutter visade honom utan krus dörren.
Då slog han några slag kring mästermans hus - på
vederbörligt avstånd dock, ty han ville icke möta Tora, innan
han kunde göra rätt för sig. Värden på »Cap Devil» sökte
locka honom till sitt näste, men Knut vände honom ryggen.

Hos mäster Eneman timade emellertid märkliga händelser,
som gåvo skvallret nog att syssla med på den kanten. Så
snart mäster sängt dörren om sig och flickan, förde han
henne in i salen, där alla hans panter förvarades. Han tänkte
väl att han skulle blända flickan med all sin rikedom. Så gick
han från fönster till fönster och öppnade luckorna. Så
småningom kom då hela den brokiga samlingen i dagen och mäster
gnuggade förnöjd sina händer. Det var en vacker syn, tyckte
han; och med girig förtjusning plockade han fram

dyrbarhet efter dyrbarhet och visade flickan, i det han icke
försummade att berätta, hur billigt han fått dem. I sin glädje
och stolthet märkte han icke att flickans huvud sjönk allt mer
och först då hon brast i gråt, förstod han, att han icke haft
någon tacksam åhörarinna. Då blev han mäkta förgrymmad,
befallde henne barskt att städa rummet och gick ut för att
svalka sin förtrytelse.

Tora tog lydigt till kvasten. Hon sopade och dammade
och grät Plötsligt upptäckte hon fågelburen, som överhöljd
med ett skynke hängde i taket. Hon lyfte ned den och
vojade sig över de ruggiga små stackarna, som sutto där
sömnigt hopkrupna. Burfåglar - alldeles som hon själv. Så
ställde hon buren i det öppna fönstret - och se genast
började honan hoppa från pinne till pinne; hanen sjunga som om
det gällde livet. Då gick det Tora som det brukade gå
mästerman själv - hon förvånade sig storligen över de små
kräkens livsglädje. Men i stället för att försjunka i grubbel,
brast hon i skratt. Och då mästerman en stund senare gick
förbi det öppna fönstret, satt Tora i fönsterkarmen, lagade
sin kjortel och småsjöng i kapp med fågeln. Det var då en
överraskande förvandling, tyckte mästerman. Han stannade
och frågade, vad hon tänkte på. Hon svarade:

- Åh, jag tänker att en får väl vara glad ändå, fast en
sitter i bur hos mäster Eneman.

Svaret behagade honom högeligen och när han nu trädde
in och fann kammaren väl städad, kände han sig riktigt lätt
om hjärtat. Det var minsann ingen dålig affär han gjort
eller ämnade göra, den gamle filuren! En sån flicka! Och
i sin belåtenhet sade han:

- Ja, du ska inte tro, att jag är så svår som folk påstår.
Finns det något här, som du har användning för, så tag
det bara. Jag knusslar inte.

Flickan såg stort på honom; så sa hon:

- Det är väl allt överord, mäster? Det menar han inte!
Men gamle Eneman hade nu råkat i ett obegripligt

solskenshumör. Han knyckte på nacken, tog en myndig min och
svarade:

- Så kloker karl tör jag väl ändå vara, att jag kan stå för
mitt ord.

Stå för sitt ord fick han redan samma dag. Fram mot
kvällningen hade han skickat ut Tora att köpa mat. Han tyckte
kanske att det var onödigt att ha flickan hemma vid den tid,
då kunderna brukade besöka honom. Men olyckan ville, att
Tora återvände just då han stod i begrepp att avfärda en
kund. Det var en fattig hustru, som »stampat» på sin kappa
och mäster hade efter mycket prutande lämnat henne en
spottstyver. Då Tora steg in, fick han brått att smussla undan
kappan. Men flickan förstod väl genast, vad som hänt och
hon visste nog också att kvinnan inte hade mer än den kappan.
Så bad hon henne dröja ett ögonblick, gick in i salen och
återvände med en kappa, tio gånger präktigare än kvinnans.
Den krängde hon på henne trots kvinnans förlägna
invändningar och förskräckta sidoblickar på mästerman. Mäster var
så förbluffad att han inte kom sig för att inskrida. Först då
kvinnan gått, sade han:

- Nej hör du tös, inte menade jag på det sättet.

Tora svarade:

- Det var synd det, mäster. För på det sättet menar jag.
Så gick hon ut i köket och ställde med maten. Mäster
satte sig vid bordet och tjurade och där satt han ännu, då
Tora kom in med maten. Hon tände ljus och dukade upp
så trevligt hon förmådde. Enemans sura min låtsades hon
icke märka. Men när maten och trevnaden gjort sin verkan
och mäster tinat upp en smula, sade hon:

- Hur kan det komma sig, att mäster, som är en sån klok
karl, skaffat sig så dåligt rykte. Hela stan pekar ju finger
åt honom?

Att han hade dåligt rykte var ingen nyhet för mästerman;
och mer än så: han var nästan stolt över sitt rykte. Det
bevisade bäst att han var en kloker karl, som inte lät lura sig.

Därför svarade han endast med en axelryckning och med
sin allra mest föraktfulla min. Vad angick honom folks prat?
Men den illistiga flickungen fortsatte:

- Nog förstår jag att han inte bryr sig om folks prat.
Men skulle han få lust att ta sig en hustru, så blir det en
annan sak. Jag till exempel, skulle då aldrig följa honom i
kyrkan med mindre än att han bättrat på sitt rykte en smula.

Nu tappade mäster både kniv och gaffel. Kors i all sin dar,
satt inte flickungen där och talade i förtäckta ordalag om
giftermål! Redan första kvällen! Det steg en blodvåg till
hans huvud, som kom kammaren att snurra runt med
mästerman. Men försiktig och klok karl, som han var sköt han
in en liten fråga:

- Så gott rykte kan jag väl aldrig få, att du vill följa
mig i kyrkan?

Där satt flickan och smålog med den glittrande blicken
under halvt nedslagna ögonlock, just så blyg som det är
anständigt att vara vid ett frieri. Så såg hon honom in i ögonen
och svarade:

- Åh, den saken ska jag nog sköta, om bara mäster ger
mig fria händer.

Det blev honom för mycket - han ryckte till sig sin hatt
och rusade på dörren. Men längre än utanför porten kom
han inte; där blev han stående en stund. Så vände han
tvärt om, gick in i kammaren, tog flickan kring handlovarna
och tvingade henne att se sig in i ögonen. Han sade:

-  Menar du, vad du säger, så nog ska du få fria händer!

 Åh kors så blyg hon blev och så vackert hon log! Men
när nu mäster ville draga henne närmre intill sig, gjorde hon
sig hastigt lös. Och i det hon såg på honom med leende
blick, sade hon:

- Ja bara nu mäster menar på mitt sätt!

Försvann ut i köket. Mäster stod kvar och rev sig med
båda händer i håret. Nog var han klok, men särskilt klok
på flickor var han ju inte.

</chapter>
<chapter name="V.">
<h2>V.</h2>

Och så småningom skedde det vidunderliga, att
mästermans dystra hus förvandlades till en sorts
välgörenhetsinrättning. En ung mor som ville pantsätta sin vigselring för
att få någonting helt att trä på sin lilla trasunge, gick
därifrån med famnen full av barnkläder och vigselringen i
behåll. En gammal arbetare bekläddes från topp till tå. En
jungman, som skulle gå till sjöss och som tagit förskott på
sin hyra för att kunna lösa ut sin klocka och fästmöns brosch,
fick båda dyrgriparna gratis. Men då han i sin glädje ville
ta den vackra givarinnan i famn fick han en örfil i påbröd,
en örfil som på en gång värmde hans kind och mästermans
själ. Eljest var det ju nog svåra dagar för Samuel Eneman.
Det vore synd att säga att han trivdes med den nya tingens
ordning. Gång på gång måste han göra våld på sig, knyta
händerna bak ryggen eller stoppa dem riktigt djupt i
byxfickorna för att inte nappa åt sig något, som den tokiga
jäntan så där vårdslöst kastade bort. Ibland rullade han så hemskt
med ögonen att han hart när skrämde vettet ur någon
käringstackare eller barnunge. Men när det blev alltför svårt, lade
Tora sina händer på hans axlar, såg honom leende in i ögonen
och frågade:

- Hör nu mäster - ska vi gå med heder i kyrkan?
Ska vi - eller ska vi inte?

Då grinade han väl först som om han helst velat bita henne,
sluka henne med hull och hår. Men så småningom slätades
varggrinet ut, och mästerman kunde se så beskedlig och
mjuk ut som ett lamm. Och flög då det orådet i flickungen
att hon slog armarna kring hans hals och kysste honom på
kinden, blev han helt enkelt blyg, drog sig undan till
fågelburen i fönstersmygen eller störtade ut på gatan.

Hade mästermans hus haft gott om besökande förut, så
blev det nu ett riktigt överflöd. Gumstackare som i åratal
betalt dryg ränta för de kära vigselringar, som de aldrig i


tiden skulle få råd att lösa ut, infunno sig nu samtliga.
Och mäster hade en hel låda full med vigselringar! Mer
eller mindre dyrbara familjeklenoder, som länge dvalts i den
enemanska skattkammarens natt, återvände till dagsljuset och
hemmets skåp eller bord. Kärlekssouvenirer en masse fingo
åter fylla sin ömma bestämmelse. De glada pojkarna från
lyckoskeppet infunno sig en corps var och en med sin jänta
under armen. Det blev en särskild glädjedag för Tora.
Pojkarna hade en hel del att förtälja om sin före detta kamrat,
Knut, och hans nuvarande liv och leverne. Idel beröm!

Och det var icke utan att icke mästerman själv började
få smaka berömmets sötma. Åsikterna om Enemans underbara
»omvändelse» voro visserligen delade. Somliga menade, att
flickan alldeles kollrat bort gubben. Andra trodde, att han
nog skulle taga skadan igen så snart han fångat Tora i lagliga
band. Men åter andra höllo före, att den grymme mästerman
verkligen blivit »väckt» till ett bättre liv. Och hederligt
gammaldags folk, som förr föraktfullt vänt ockraren ryggen, hälsade
nu så vänligt, att mäster måtte förundra sig. Någon vidare
glädje beredde det honom icke, snarare gjorde det honom
förlägen. En följd fick emellertid detta ökade sociala anseende:
Eneman gav vika för Toras föreställningar och lade bort sista
resten av »mästermans» dräkt: de åbäkiga sjöstövlarna.
Minsann - såg han inte ut som en hel sprätt, där han kom i sin
ståtliga livrock, sin bredskyggiga hatt och dessutom »skodd»
som vanligt folk. Och så som husbonden, så hade ock huset
förvandlats. I stora salen fanns icke längre något bråte.
Fönsterna hade fått gardiner och blommor. Allting var
prydligt, rent, vackert - nästan som ett par nygiftas hem,
tänkte Samuel Eneman.

Tora hade i själva verket på några veckor lyckats tömma
»skattkammaren». När hon en dag letade i skåpen efter något,
varmed hon kunde bekläda en trasig landsvägsriddare fann
hon endast - mästermans kostym; stövlarna, rocken,
cylindern! Hon brast i skratt. Ja, det var ju inte mycket att ge

bort, men busen fann ändå behag i lumporna, tog dem. Så
begav det sig, att Eneman nere i hamnen mötte en skock
skränande pojkar och mitt i skocken - sitt eget forna jag!
Dock endast kläderna, ty den druckne slusken hade
sannerligen icke mästermans stolta och värdiga hållning. Det
förtröt honom, gjorde honom ursinnig: det var, tyckte han,
topppunkten på flickans hänsynslöshet. Nu kunde hon ha plågat
honom nog. Med några käppslängar och knuffar skingrade
han pojkskocken, tog busen i hampan och släpade in honom
på närmaste krog. Här köpte Samuel Eneman utan att pruta
igen sin kära kostym, slog in den i ett knyte och begav sig
hem, bistert besluten att läsa lagen för Tora. Men när han
kom in till flickan i den solljusa salen, förlorade han
plötsligt målföret. Där stod han med sitt bylte, kapprak och stum.
Det fanns dock något i hans blick, som skrämde Tora. Hon
reste sig hastigt och tog ett par steg tillbaka. Inför denna
åtbörd av skräck föll gubben till föga. Han gick bort och satte
sig vid bordet, byltet framför sig, huvudet sänkt. Tora gick
långsamt fram till honom, strök honom sakta över huvudet.
Eneman såg upp på henne och med ett besynnerligt vekt
och plågat leende sade han:

- Du Tora - du är allt en farlig pant, du.

Så tog han hennes hand och lade den över sina ögon.
Flickan gjorde en svag rörelse för att komma lös. För första
gången kände hon sig en smula skrämd och beklämd. Visste
inte rätt varför.

Mästermans »omvändelse» var ett kärt samtalsämne för
hamnfolket och dryftades vitt och brett inte minst bland
sjöbussarna ute på »Goda Hoppsudden». Mutter Boman hade inte
sett sin dotter alltifrån den dagen då hon »pantsattes». Skam
och nesa hade hon lidit för den galna historiens skull och
ville inte gärna ta första steget till försoning. Men när nu
skepparna började sticka henne med allehanda frågor om
bröllop, barnsöl med mera fick modersoron övertag över
stoltheten och hon beslöt att göra dottern ett besök. För

säkerhets skull skickade hon en flicka att båda hennes
ankomst följande dag och se vad verkan den underrättelsen
månde göra. Och den blev stor nog. Tora gladde sig
naturligtvis åt att få återse modern, men Eneman blev helt enkelt
halvnoskig av förtjusning, och gav flickan rikliga drikspengar.
Att mutter Boman så där »officiellt» gjorde dem ett besök,
var ju så gott som ett erkännande av deras förhållande.
Det var den blivande svärmodern som kom. Så skulle alla
människor tyda visiten och så tyddes den av Samuel Eneman.
Tora måste skratta, då hon följande dag fick se den store
gubben fjäska omkring i rummen för att göra allt riktigt
prydligt och värdigt att mottaga mutter.

Och mutter Boman kom. Mötet mellan de båda gamla
fienderna blev mycket högtidligt. Båda buro järnmasker och
båda hade svalt eldgafflar. De slogo sig ned vid kaffebordet;
samtalet gick trögt i början och i fortsättningen ännu
trögare. Något tal om bröllop blev det icke. Slutligen härdade
Eneman icke ut längre; han föregav något ärende i staden,
reste sig och gick. Knappt hade han lämnat dem, förrän
mutter fick språklådan riktigt i gång; började - som rätt
kunde vara - med en hel skur förebråelser. Tora tog dem
inte så värst hårt. Men Eneman, som kommit ut på gatan,
stannade vid det öppna salsfönstret och lyssnade. Så fick
han då höra mutter fråga:

- Ska ni gifta er, du och Eneman?
Tora svarade:

- Är du rent stollig mor? Det vet du väl, att jag och
Knut ska gifta oss, så snart han skrapat ihop lite pengar. Och
han ska vara på god väg, sägs det!

Och Tora log ett ljust hjärtelöje, då hon tänkte på vad
sjömännen berättat om Knut. Men mutter skakade bekymrad
och förvånad på huvudet och sade:

- Men förklara mig då, hur du har kunnat få mästerman
så mjuk som vax.

Flickan skrattade och svarade:

- Åh, jag har bara lovat att följa honom i kyrkan, när han
blir så pass folk att en kan  sitta i kyrkbänk med honom.

- Aj aj, flicka, suckade mutter, det har han nog menat
på sitt sätt.

Tora svarade:

- Det är synd om honom det. För jag menar det på mitt
sätt.

Ja, nog var det ju synd om Samuel Eneman i det
ögonblicket. Slaget kom oförberett. Han måste stödja sig mot
väggen för att hålla sig uppe. Men hur flickan än dårat honom
och hur vek hon än lyckats göra honom, så fanns det dock
alltjämt kvar en smula av det gamla mästermansvirket. Smärtan
slog om i vrede och hämndbegär. Så småningom rätade han
upp sig i sin fulla längd. Lugn, stolt, föraktfull fortsatte
han sin vandring.
</chapter>

<chapter name="VI.">
<h2>VI.</h2>

Och nu begav det sig att vårens lyckoskepp åter löpte in
i hamnen. Det skulle ligga där några veckor för att taga last
och påmönstra ny besättning. Pojkarna, som avmönstrat i
våras därför att hyran tyngde så farligt i fickorna, hade nu
lärt sig att lätta fickor i längden blir tyngre än tunga fickor.
Och då styrman en lördagskväll sattes i land, togo de emot
honom som en räddande ängel. Styrmannen frågade genast
efter Knut. En av kamraterna svarade att Knut väntades till
staden endera dagen men att han troligen ämnade förbli
landkrabba för alltid. Det tyckte styrman var synd på karl.

Ja, nog var han väntad. Han hade skrivit till Tora, att
nu hade han skrapat ihop pengarna och nu skulle han komma.
Det var mästerman själv som räckte henne brevet. Han gjorde
inga frågor. På sista tiden hade han blivit så besynnerligt
ordkarg och trumpen. Tora förstod, att det var någonting i
vägen med honom och hon förstod också att hon äntligen


måste göra slut på sitt lilla bedrägeri. Det föreföll henne icke
längre så oskyldigt och lustigt. Hon började bli rädd. Men som
den modiga tös hon var, beslöt hon att gå rakt på sak. Och
just denna lördagskväll sade hon till Eneman:

- Hör mäster, nu är det väl på tid att jag håller mitt löfte.

Han satt vid sin kikare och iakttog, hur lyckoskeppets
lanternor tändes. Utan att taga ögat från instrumentet
frågade han:

-  Har du givit mig något löfte?

Alltmera orolig och förlägen svarade hon:

- Minns inte mäster - att jag skulle följa honom i
kyrkan. Vi kan ju gå i högmässan i morgon.

Som hon sagt det, tog hon ofrivilligt ett steg tillbaka,
som om hon väntat att han skulle rusa upp och kasta sig
över henne. Men han rörde icke en muskel, och efter en
stund sade han:

- Jaså, jag har blivit så pass folk nu, att du kan sitta i
kyrkbänk med mig? Nu först vände han sig om och såg på
henne. Och han tillade: - Nå, det var ju väl. Det har kostat
mig mycket, och mer kommer det att kosta.

Tora blev inte riktigt klok på, vad han menade med de
orden; men att det låg hot i dem och att det låg hot i blicken,
det förstod hon.

Tidigt på söndag morgon kom Knut till staden, alltför
tidigt för att han genast skulle kunna uppsöka Tora. Så drev
han då omkring vid hamnen och stötte på en flock av sina
kamrater, däribland styrman själv. Det blev ett glatt återseende och
hela flocken drog i väg till »Cap Devils» trädgård - styrman
ville bjuda på ett glas över lag. Värden själv passade upp,
och var inte sen att fylla glasen på nytt. Styrman började
så smått »pressa» Knut. Skulle han inte ta hyra på nytt?
Nå, så alldeles ovillig var han ju inte, helst en stund som
denna bland forna kamrater och med glaset i hand. Men i
alla händelser måste han först klara upp sina affärer i land

Kärleksaffärer förmodade styrman. Och det blev skratt! Då
säger en av pojkarna:

- Men Knut du - vet du inte, att din flicka ska gifta sig
med mästerman?

Knut spritter till, blir ett ögonblick beklämd och förargad,
men lugnar sig och slår bort saken med skämt. Prat!
Mästerman! Jo, det vore en snygg brudgum! Då säger värden:

- Det tör ändå vara sant, för jag vet att mutter Boman
själv givit sin välsignelse.

Nya skrattsalvor, som dock hastigt tystna inför Knuts
ursinniga min. Så lugnar han sig på nytt och vill åter slå
bort historien som slidder sladder. Då lägger värden handen
på hans axel och pekar utåt gatan. Knut reser sig långsamt,
stirrar - så skyndar han bort till trädgårdsgrinden. Några
av kamraterna följa honom.

På gatan komma Enernan och Tora, sida vid sida.
Sannerligen, som de nu gå där, båda i kyrkstass, se de trots
åldersskillnaden inte alls så omaka, ut. Gubben har varit en vacker
karl i sin dar, gestalten är alltjämt oböjd, huvudet stolt buret,
det grå håret missklär icke ansiktet, vars hy är frisk. Tora
trippar sedesamt vid hans sida. Hon ser då alls inte olycklig
ut - och har ju heller ingen orsak: buren skall snart öppnas.

Plötsligt får hon sikte på Knut, och fastän synen icke
är helt oväntad, överväldigar den henne. Hon tvärstannar,
brydd, nästan skrämd. Hon känner sig mellan två eldar, och
den omständigheten att hon skulle återse Knut vid »Cap
Devil» gör henne också beklämd. Mästermans långsynta blick
har för länge sen upptäckt rivalen. Han behåller sitt kalla
lugn. När Tora stannar, tar han henne under armen, böjer
sig lite ner mot henne och säger:

- Kom ihåg ditt löfte. Det är med mig du går i kyrkan
i dag.

Hon nickar jakande; han behåller hennes arm under sin.
Nu se de riktigt ut som fästefolk. Kanske ska de rentav gå
och höra på sin lysning, tänker Knut. Han stirrar oavvänt

och stelt på dem. De många glasen bidraga, väl också till att
ge honom ett hetsigt, hotfullt utseende. Tora vet inte, hur
hon ska bete sig. Hon vågar inte se på honom. Hon går där
och fingrar på psalmboken och vet sig ingen annan råd än
att stirra ned i backen. Så går hon då förbi honom utan
att skänka honom en blick.

Kamraterna byta blickar; han ser dem lite för konstig ut,
vännen Knut. De börja skämta och skratta, dra honom med sig
in i trädgården. Han följer dem först motståndslöst, men
plötsligt blir han ursinnig, vill springa efter flickan. De skocka
sig omkring honom, hålla honom tillbaka. Inte ska han väl
ställa till bråk i själva högmässan? Det är tids nog sen.
Då ska de hjälpa honom att klå upp gubbtjyven, om han
så önskar. Nu ska han visa sig som karl i ett glatt lag. Och de
byta åter blickar. Det är inte värt att släppa honom på egen
hand. Så locka de honom med sig in i värdshuset.

Eneman och Tora återvända från kyrkan. De ha ingenting
att säga varandra. Tora smyger sig då och då bort till fönstret.
Hennes oro övergår till ångest. Varför kommer inte Knut?
Varför såg han så besynnerligt på henne? Inte heller förstår
hon mästermans beteende. Varför blev han inte ond,
varför brusade han inte upp, då hon avslöjade sitt bedrägeri?
Och vad är det nu han går och grubblar över?

Plötsligt knackar det på porten. Tora springer ut och
öppnar - men blir grymt besviken. Det är värden på »Cap
Devil» som vill tala med mäster Eneman. De stiga in i
Enemans kammare. Värden lismar och krumbuktan Han har
kommit för att varna. Den där Knut sitter på »Cap Devil»
halvdrucken, och utslungar hotelser mot mäster. Det är bäst att
ta sig i akt. Eneman svarar:

- Jag ska gå och tala med honom.

Värden blir förskräckt, avråder. Mäster visar honom lugnt
dörren.

Så gör han sig redo att gå ut. I förstugan hejdas han av
Tora. Hon säger:

- Mäster skulle inte gå ut - det kommer kanske någon
och söker honom.

Eneman står ett ögonblick och betraktar henne; så svarar
han:

-  Nej. Det kommer ingen och söker mig.

Eneman går ned till »Cap Devil». Sjömännen äro redo att
göra uppbrott, då värden kommer inrusande med den stora
nyheten. Några vill gå, andra vill stanna. Knut hör varken
på de ena eller de andra. Han har tagit fram en sedelbunt
som han ivrigt genomräknar. Så öppnas dörren och Eneman
stiger in. Med ett »gudsfred» tar han av sig hatten och lägger
den ifrån sig. Halvt ofrivilligt draga sjömännen sig åt sidorna
och lämna Knut och Eneman ensamma mitt på golvet. Knut
kramar ihop sedelbunten i sin näve och slungar den mot
Enemans ansikte. Sedlarna falla som vissna löv kring
ockraren. Han ägnar dem icke en blick. Han säger:

- Pengarna kan du behålla, pojke. Den här panten har
varit mig för dyr för att jag skulle släppa den. Vill du sälja
pantkvittot åt mig?

Knut tar fram kvittot. Eneman gör en rörelse som för att ta
det. Knut vill kasta sig över honom men hålles tillbaka av
vännerna. Eneman säger:

- Vad ska du med den där papperslappen? Hur du än
bär dig åt, så lyser det nästa söndag mellan mig och Tora.

Knut stirrar på honom, så tar han några steg emot honom
och frågar:

- Är det Tora, som skickat dig?

Mot sin vilja måste mästerman sänka blicken; han kämpar
med sig själv - en mycket kort stund. Lyfter så åter
huvudet och nickar jakande. Knut sänker huvudet, modlös. Det
är Tora som skickat honom, vad tjänar det då till att spjärna
mot udden? Må gubben ta lappen! Men för att visa sig kavat,
slänger han den på bordet och säger:

- Låt oss spela om lappen, ockrare! Du sätter upp dina
tusen riksdaler och jag pantkvittot på flickan.

Han skrattar och kamraterna flina. Värden samlar ihop
sedlarna i en bunt och lägger dem på bordet. Efter någon
tvekan samtycker Eneman. De slå sig ned vid bordet.
Sjömännen slå ring omkring dem och följa spelet med spänt
intresse. Eneman vinner. Han reser sig i det han samtidigt
lägger handen över kvittot. Plötsligt springer Knut upp och
vill kasta sig över honom, men Eneman ger honom ett så
kraftigt slag för pannan att han faller bedövad i kamraternas
armar. Några sjömän gå hotfullt mot gubben men
styrmannen träder emellan. Rent spel! Mästerman har vunnit
och ska ha sin vinst och fritt avtag. Eneman tar sin hatt.
Styrmannen räcker honom sedelbunten och han är nära att
ta den men skjuter den ifrån sig och säger:

- Nej, det är hans. Jag kom för att köpa kvittot, och
jag köper det. Därpå går han.

Sjömännen badda Knuts huvud med vatten. Han vaknar
men sluter åter ögonen. De besluta att föra honom ombord.
De bära honom mellan sig; värden går före med en lykta.
Ute börjar just den första svaga gryningen. Men ännu lysa
lyckoskeppets och andra fartygs lanternor i mörkret.
Sjömännen med Knut emellan sig stiga nedför kajtrapporna
ombord i jollen. De lägga ut. Kvar på stranden står som ett
mörker i mörkret, en hög gestalt. Gryningen växer, det
ljusnar. Men ännu står mästerman kvar på kajen, försänkt i
tankar.

Så tar han sig samman. Det är nu alldeles ljust. Han går
upp mot sitt hus, stiger in, går in i salen, öppnar
fönsterluckorna, lyssnar en stund vid dörren till Toras kammare,
stiger in. Tora sover. Eneman slår upp fönsterluckan,
solljuset strömmar in, men hon vaknar icke. Eneman står en
stund och betraktar henne allt under det han fingrar på kvittot.
Hans uttryck är lugnt och hårt - blott för ett ögonblick
veknar det. Så rör han vid hennes skuldra. Hon far upp,
stirrar yrvaket omkring sig. Eneman räcker henne kvittot,

därpå går han bort till fönstret. Tora vänder och vrider på
lappen, förstår inte, frågar. Eneman svarar:

- Det är Knuts pantkvitto. Jag köpte det av honom i natt
för tusen kronor.

Tora rycker till; hon sätter ena foten i golvet för att
springa upp. Men när nu mästerman åter vänder sig mot
henne, kryper hon högre upp i sängen och drar täcket upp
under hakan. Mästerman säger:

- Han går till sjöss nu, Knut, och tyckte väl inte det
var någon mening med att gömma på lappen. Helst han fick
så bra betalt.

Toras huvud sjunker långsamt och hon döljer ansiktet i
täcket. Mästerman går förbi henne ut i salen; han vågar
inte se på henne. Han går bort till fönstret och sticker
tankspritt fingrarna in i buren till fåglarna, som skrämda flaxa
omkring.

</chapter>
<chapter name="VII.">
<h2>VII.</h2>

Nu hade således hamnfolket fått än mera att prata om.
I mutters skänkrum dryftades nattens uppträde vitt och brett
och de gamla sjöbussarna sparade inte på stickord. Jo, det
var en söt svärson, mutter tänkte skaffa sig! Mutter pöste av
förargelse, fräste och knuffades. Bäst det var öppnades
dörren och in trädde Tora. Det blev med ens tyst i rummet,
alla gapade nyfiket glupskt mot flickan. Blek var hon ju och
allvarligare än vanligt, men eljest kunde de icke upptäcka
någonting ovanligt hos henne. Lugnt hälsande till höger och
vänster skulle hon just gå in i ett av de inre rummen, då
en gammal skeppare grep henne kring handloven och ställde
henne framför sig som man gör med småbarn. Han sade:

- Hör du tösabit, är det sant att du ska gifta dig med den
där gamle uven Eneman?

Tora svarade:


- Det lyser för oss om söndag.

Svaret kom så lugnt att gubben försagd släppte hennes
händer och hela församlingen satt där och stirrade på sina
nästippar. Men så snart Tora lämnat rummet blev det åter liv
i gubbarna och de beskärmade sig gruvliga över flickan, som
svek en rask ung sjöman för den där ockrarens skull. Då
tröt mutters tålamod och med händerna i sidorna sade hon:

- Det är väl bättre att ta en stenrik och stadgad man
än en sån där spelevinker till sjöman. Sjöfolk är väl nyttiga
till något de med, eftersom Gud skapt dem. Men i land gör
de då inte annat än sliter munläder och krogbänkar!

Sade och följde sin dotter.

Det var då ändå för starkt, tyckte gubbarna. Jaså de sleto
mutters bänkar. Nå, det skulle de låta bli, det fanns väl andra
krogar i hamnen. Och så reste de sig som en man och
troppade av till »Cap Devil». I dess trädgård stötte de samman
med Knuts kamrater och andra sjömän. Stor och hetsig
rådplägning. Skulle de verkligen tillåta att ockraren knep tösen
från deras kamrat? Ingalunda! Det vore en skam för dem
alla. De begåvo sig ned till hamnen, där lyckoskeppet låg
och tog in last. Knut var redan i arbete. De ropade honom
fram till relingen. Han skulle följa med dem upp till Eneman,
så skulle de nog tala förstånd med gubben. Knut stod där
och betraktade sina nakna fötter. Det syntes nog, hur plågad
han var. Slutligen svarade han:

- Vill ni göra mig en tjänst, så tala aldrig mer om den där
flickan. Hon har gjort sitt val och nu har jag gjort mitt.
Jag sätter inte min fot i land förrän bröllopsklockorna ringt,
det lovar jag.

Svaret verkade ju nog avkylande, men riktigt ville
hetsigheten inte lägga sig. Och Knuts kamrater kommo överens om
att nog skulle de väl spela gubben något spratt.

Samuel Eneman levde i lycklig okunnighet om de onda
anslagen. I alla händelser hade han icke tid att ägna dem
en tanke. Han hade segrat, han triumferade. Vad folk tyckte,

brydde honom lika lite nu som förr. Mycket hade han också
att styra och ställa med för att göra hemmet riktigt vackert.
Vidare skulle han köpa lysningspresent. Den vållade honom
mycket huvudbry. Till slut bestämde han sig för en hel
uppsättning korallsmycken, halsband, armband, örhängen -
Gud vet allt. Gubevars han hade ju också varit sjöman i sin
dar och visste en smula, vad kvinnfolk tycker om. Dyrt
var det, men så smakade det också. Han tröttnade inte
att betrakta, fingra på och putsa grannlåten.

Och så skulle ju lysningen tas ut. När Eneman stod där
på pastorsexpeditionen, glodde han allt en smula misstänksamt
på pastorsadjunkten. Den tuppkycklingen såg väl munter ut
för ställets och stundens allvar. Själve prosten, en jovialisk
herre, kom utrullande från sitt rum för att titta på
brudgummen. Han klappade Eneman på axeln, blinkade och sade:

- Jag, som trodde att Eneman var en mäkta klok karl. Och
nu hör jag  att han ska gå och gifta sig på gamla dar.

Eneman drog sig åt sidan och gav prosten en ond blick.
Men så löstes det stränga uttrycket upp i ett stort och
knipslugt löje; han klappade i sin tur vördig prosten på axeln
och svarade:

- Jag ska säga prosten en sak. Hade jag inte varit en
mäkta klok karl, så hade det aldrig blivit något bröllop -.

Prosten stod där och såg efter honom, ganska förbryllad
och en smula sårad i sin värdighet

Första lysningsdagen kom. Eneman gick tidigt ut for att
skaffa sig en blombukett; han kunde inte få den nog stor
och grann. Sedan klädde han sig och putsade sig framför en
stor, nyinköpt spegel. Så mycken tid och omsorg hade han
väl inte ens som tjuguårig jungman ägnat sin värda person.
Men resultatet tillfredsställde honom desto mera. Det var
en skinande ungdomligt glad Samuel Eneman som med
buketten i näven, lysningspresenten i fickan lämnade sitt hus för
att begiva sig till »Goda Hoppsudden». Vandringen blev
emellertid icke utan besvärligheter. Redan strax utanför porten

snubblade han över ett rep, som lömskt spants upp en fot
över marken. Gubben tog ett väldigt skutt, såg sig
förgrymmad om efter gärningsmannen men spillde ingen tid på
efterforskningar. Inte långt efter måste han ånyo rädda sig med
ett hopp - den gången var det en hink slaskvatten, som
hävdes ut genom ett fönster. Äntligen kom han ut på vägen till
»Goda Hoppsudden». Några halvvuxna pojkar sparkade boll
på fältet. En välriktad spark skickade den smutsiga bollen
mitt i ryggen. Gubben försökte se över axeln om han blivit
smutsig, men i detsamma skyndade en sjöman beställsamt
fram och började borsta. Flera andra kommo till, fjäskade
hjälpsamt omkring honom. Men var och en hade ett gammalt
pantkvitto som han med en nål fäste i rocken så att slutligen
hela ryggstycket täcktes av fladdrande pantsedlar. Gubben
anade rackartyg och skyndade vägen framåt, följd i
gåsmarsch av sjömännen. På värdshusets trappa stod mutter.
Gubben hälsade, bjöd henne artigt och kruserligt
buketten, men strax därpå vände han sig om för att se efter
följet. Då brast mutter i skratt, så befängd såg han ut med
sina kvitton. Eneman upptäckte orsaken till hennes munterhet
och rusade ursinnig in i förstugan. Mutter lugnade honom
och befriade honom från lapparna. Så steg han in till Tora.
Hennes allvarliga och tungsinta min gjorde honom så förlägen
och beklämd att han stannade vid dörren. Tora måtte själv
gå fram till honom och taga buketten ur hans hand. Och
när han tog fram presenten och hängde halsbandet kring
hennes hals visade hon så mycken glädje och tacksamhet,
som hon förmådde att visa.

Under tiden samlades allt vad sjöfolk hamnen hade på
mutter Bomans gård. Det blev ett stoj och leverne! Någon
ropade: »Brudparet ut!» och strax togs ropet taktfast upp
av alla munnar. Mutter på trappan försökte göra sig hörd,
men kom ingen vart. En sten slungades in genom fönstret
till Toras kammare. Då rann sinnet på Samuel Eneman:
han tog stenen och slungade den mitt in i folkmassan. Nu

blev upphetsningen ännu vildare: man trängdes fram mot
trappan. Mutter smet in och smällde porten i lås. Flera stenar
slungades mot fönstren. Ropen skallade: »Ut med ockraren!
Ut med mästerman! Ut med flicktjuven!»

Och Samuel Eneman steg ut på trappan. Så djärv och
oböjlig var hans hållning, så stark hans blick att tumultet något
dämpades. Men när han frågade, vad de ville honom, började
smädeorden hagla på nytt, knutna nävar sträcktes emot honom,
och de närmast stående knuffade honom ned för trappan.
Då steg Tora ut, ställde sig bredvid honom och tog hans
hand i sin. Så kunde de inte ropa flicktjuv längre.

De tystnade, drogo sig tillbaka, gåvo plats. Men
styrmannen på lyckoskeppet steg fram till Eneman och sade:

- Nu ser vi, hur Tora valt Och det kan också göra
detsamma, eftersom Knut inte längre vill veta av henne. Men
en fråga ska du svara på, mästerman, innan vi släpper dig -

Eneman böjde jakande på huvudet. Den andre fortsatte:

- Ljög du eller ljög du icke den där kvällen då du sa
till Knut, att Tora skickat dig för att återfordra pantsedeln?

Den frågan skulle mästerman aldrig besvara, behövde icke
heller. Tora släppte mästermans hand, tog ett steg mot
frågaren och såg honom in i ögonen. Det dröjde väl en stund,
innan hon riktigt förstod, vad som sagts om vad som skett.
Men när hon det gjort, vände hon sig åter mot mästerman,
lossade korallkedjan från sin hals och kastade den framför honom.
Därpå drog hon upp ur barmen medaljongen med Knuts
porträtt och utan att släppa Eneman med blicken, sade hon:

- Nu har det lyst mellan honom där och mig. Så jag får
väl stå mitt kast. Men hälsa Knut, att så länge jag lever ska
jag aldrig bära annat smycke än det han gav mig.

Under de ordens tunga mening krympte mästerman ihop.
Hans huvud sänktes, hans skuldror sköto upp - ja, han
kröp ihop som en katt och i nästa ögonblick hade han ryckt
åt sig medaljongen, kastat den i marken och krossat den
med sin häl. Så blev han stående orörlig. Och snart ensam.

Han märkte väl icke ens att mutter, Tora, sjömän, hela
församlingen lämnat honom allena. Slutligen böjde han sig ned
och tog upp korallerna, fingrade på dem och strök dem mot
rockärmen.

Allt från den dagen till bröllopsdagen höll sig mästerman i
sitt hus. När någon nyfiken kastade en blick in genom hans
fönster, sågs han nästan alltid sitta på en och samma fläck,
så där måtte han ha suttit både dag och natt. Påstods.
Och vad han gjorde var lätt både att se och säga: mästerman
grubblade.

Mutter rustade så smått till bröllopet; mycket smått för
resten, ty det var ju inte precis något glädjebröllop, om också
bruden varken fällde tår eller suck.

Så en vacker dag, en riktigt vacker dag ringde Samuel
Enemans bröllopsklockor. Samma dags afton skulle
lyckoskeppet avgå och besättningen hade fått sin sista
landpermission. De samlades mangrant på kyrkbacken - inte för att
ställa till spektakel precis, men nog ville de se och grina åt det
brudparet. Knut, som de försökt att få med sig, hade bestämt
vägrat. Men hur det nu var - som han satt där och
lyssnade till klockorna, fick han en obetvinglig lust att återse
Tora, än en gång innan hav och präst skilde dem åt för alltid.
Han hoppade ned i en jolle och rodde för många hundra
riksdaler - - -

På kyrkbacken hade en massa människor samlats. Till
vänster om stora porten stodo brudens anförvanter och vänner
samt en hel del folk, som Tora hjälpt, mest kvinnor. Till
höger stodo Knuts kamrater och andra sjömän. Nu kommo
bruden, mutter och några släktingar. Folket till vänster
hälsade vänligt, under det att sjömännen höllo sig buttra och
strama. Mutter kände sig illa berörd men bruden visade sig
alldeles okänslig så för vänlighet som för motsatsen; blek
och lugn ställde hon sig i kyrkporten att vänta på
brudgummen.

Klockorna tystnade, brudföljet stod färdigt att träda in i
kyrkan, prästen tog på sig sin kappa, organistens fingrar
trevade nervöst över klaviaturen - men brudgummen dröjde.
En ensam sjöman kom hastigt gående uppför kyrkbacken,
saktade en smula förlägen farten, då han såg bruden stå kvar
ännu i porten, och slöt sig till kamraternas yttersta led. Det
var Knut. Sjöbussarna hälsade honom med handslag och
vänskapliga knuffar. De tyckte det var stil på pojken, att
han icke höll sig undan. Så småningom knuffades han allt
längre fram mot kyrkporten, dock alltjämt sluten i och dold
av kamratkretsen.

Samuel Eneman, den lycklige brudgummen, lät vänta på sig!
Mutter blev först otålig, så orolig, så ond. Både hon och
dotter hennes kunde väl begära, att gubben visade sig mera
angelägen och punktlig. Klockaren kom utfarande och
beskärmade sig. Vad var nu det här för ett sätt? Att låta vördig
prosten vänta! Det var inte långt ifrån att han kommit i
luven på mutter, som sannerligen icke var hågad att taga
snubbor för Enemans skull. Slutligen enades de om att sända
kyrkvaktaren i utomordentlig beskickning till den försumlige
brudgummen. Allas blickar följde nu sändebudet, allas utom
brudens - och Knuts. Pojken hade kommit rätt långt upp i
följet: plötsligt fick Tora honom i sikte. Från den stunden
såg hon ingen annan än honom, han ingen annan än henne.

Och Samuel Eneman lät alltjämt vänta på sig! Det började
bli rent befängt. Mutter visste inte längre, om hon skulle
gråta eller gräla. Till råga på elände kom vördig prosten
själv ut för att höra efter, vad som stod på. Han och mutter
gingo ett stycke utför kyrkbacken, stannade. Någon hade
upptäckt brudgummen på avstånd, pekade. Hela hopen pekade -
pekade och skrattade.

Äntligen kom verkligen mästerman och på långt håll såg
han nog så ståtlig ut. Men på nära håll! På nära håll var det
helt enkelt den forne Samuel Eneman, »mästerman» i all
sin prydno, i sjöstövlar, sliten och grönskande kappa, stukad

cylinder. Och likväl var det inte riktigt den gamle
mästerman, än mindre Toras brudgum. Något hade ryggen krökts,
något hade huvudet sänkts, blicken var icke lika stålhård
som förr. Lugnt och utan åthävor steg han fram till prosten
och mutter, tog av sig hatten. Prosten ryggade tillbaka en
smula, förbryllad, men anlade genast sin högvördigaste min
och frågade, vad Eneman tänkte på, som lät honom vänta.
Eneman lyfte nu huvudet och såg över prostens skuldra bort
mot kyrkporten. Och vad han där såg fängslade fullständigt
hans blick. Emellertid svarade han:

- Åh, jag kommer väl tids nog. Svaret och det besynnerliga,
på en gång bittra och triumferande leende, som nu lyste
över brudgummens ansikte, gjorde prosten än mera
förbryllad och förargad. Han frågade, vad Eneman menade med att
komma till vigseln klädd som en slusk. Utan att taga blicken
från kyrkporten svarade Eneman:

- Åh, jag är väl fin nog.

Prosten och mutter och hela kyrkfolket stirrade på
Eneman; Eneman stirrade på kyrkporten. Slutligen gav vördig
prosten lösen, sägande:

- Karln är inte klok!

- Nej, han är inte klok, instämde mutter.

- Mästerman är inte klok, bekräftade menigheten. Då tog
Samuel Eneman vördig prosten mellan sina händer, vände
honom helt om, och pekade över hans axel upp mot kyrkan.
Och så snart prosten vände sig, vände hela menigheten.

Tablå!

Mitt i kyrkporten, glömska av allt och alla, stodo Knut och
Tora, hand i hand och med så tydlig lust att komma mun vid
mun att den icke behövde bekräftas av gärningen. Icke heller
fingo de tid: ty nu började alla gummor voja sig, alla gubbar
skratta och alla unga sjömän hurra och vifta med mössorna.
Mutter och prosten ville rusa bort till de båda brottslingarna,
men Samuel Eneman höll dem tillbaka. Han sade:

- Åh, visst är jag väl klok, prosten. Jag är så klok, att

jag säger nej i brudstoln. Och till det tör jag vara fin nog,
som jag går och står.

Därmed släppte han de båda förbluffade gamla och steg
fram till de båda unga, som stodo där halvt skamsna, halvt
trotsiga. Eneman vände sig till Tora och sade:

- Du lovade, att aldrig bära annat smycke än den där
medaljongen. Och du brukar ju hålla dina löften, du Tora.
Fast på ditt sätt förstås.

Flickan hängde med huvudet, förlägen. Eneman fortsatte:

- Jo, jag vet ju det och därför har jag lagat medaljongen
och satt den på en annan kedja, eftersom den förra råkade
gå sönder. Och han tog fram medaljongen som han lagat och
fastsatt på korallhalsbandet.  Han knäppte det kring flickans
hals, vände och gick. Folk vek åt sidan för honom; prosten
gjorde en tafatt rörelse för att hejda honom men han märkte
det icke.

Den kvällen fram mot solnedgången hissade lyckoskeppet
ankare. Mästerman satt vid sin kikare och åsåg avfärden med
stort intresse, som dock koncentrerade sig på Tora. Det var
någonting han väntade på. Och när nu skeppet styrt ut ur
hamnen, skedde just vad den sluge gubben räknat ut. Tora
stack näsduken i barmen och drog fram medaljongen. Först
kysste hon den, så öppnade hon den försiktigt. Men se! I
stället för fästmannens porträtt innehöll medaljongen blott ett
sammanviket papper - pantsedeln. Matro hon blev häpen och
förargad! Men så brast hon i skratt, knöt nävarna och skakade
dem hotfullt mot mästerman, som myste och skakade av
undertryckt skratt. Nå ja, han blev ju snart allvarsam igen, gubben
Eneman, såg sig om i sin tomma sal och suckade. Men det
goda löjet lämnade honom icke riktigt: det fick han behålla
som minne av sin farliga pant.

<tab><tab><tab><tab>Segelholmen, juni--juli 1919.
</chapter>


<chapter name="VEM DÖMER?">
<h1>VEM DÖMER?</h1>
</chapter>



<chapter name="I.">
<h2>I.</h2>

Sällsamma äro sagorna om kärleken och döden.

Och det berättas om en ung kvinna vid namn Ursula, att
hon togs till äkta av en man, som hon hatade. Då anropade
hon den Allsmäktige och bad den Barmhärtige om ett under
och ett tecken. Och hon bad honom, att han måtte ändra
hennes hug eller ock befria henne genom döden. Ty hade hon
en annan kär.

Men han, som tog henne till äkta, var ingen mindre än
åldermannen i S:t Lucasgillet, mäster Anton Bildskärare, en
i sina stycken särdeles förfaren konstnär och dessutom att
räkna bland stadens lyckligaste män, om så förgängliga och
fåfängliga ting som rikedom, anseende och vänskap kunna
skänka lycka. Sitt rykte som konstnär hade han vunnit redan
i sin första mannaålder, då honom anförtroddes det viktiga
värvet att snida en bild av Vår Frälsare åt munkarna i
Vårfruklostret. I tre år arbetade mäster Anton på krucifixet
och hade det en höjd av femton fot, korsarmarnas
sammanlagda längd uppgick till sju fot och sju fot mätte likaledes
den Korsfästes lekamen. Detta verk av skickliga händer och
ett fromt sinne bragte mästaren stort beröm och nu vakna,de
avundsmännen, som sällan äro sena. De visste berätta, att
mästaren i sin fåfänga givit Vår Frälsares bild en alltför stor
likhet med sin egen friska och vackra lekamen och att han
sålunda i sitt övermod hädat Människosonens lidande. Dock
vann det smädliga örontasslet, som kunnat stå mästaren
dyrt, föga tilltro. Ty under det att den korsfästa gestalten
utstrålade en skräckinjagande men upphöjd smärta, var


bildsnidaren själv en den muntraste ture, den där aldrig sågs
rörd av någon smärta eller krankhet eller sorg. Fördenskull
kunde det väl synas orimligt att söka likhet mellan mästaren
och verket.

Och sådan mäster Anton varit i sin ungdoms och krafts
dagar, sådan förblev han även som gubbe: en oböjd man
med stor och kraftig kropp och ett det allra muntraste och
vänsällaste lynne. Stadens yppersta borgare och klerker sökte
hans sällskap och icke minst var det fallet med herr
borgmästaren själv, som kallade sig mäster Antons hjärtebror
och dessutom var hans gode och trogne granne. Många
aftnar förflöto ej utan att borgmästaren och åldermannen
bänkade sig bland andra förträffliga män i rådhuskällaren
vid ärliga krus. Ringare personer, som tagit plats på
vördsamt avstånd från borgmästarens bord, spetsade då gärna
öronen för att uppsnappa något vettigt ordstäv eller något
muntert skämt från mäster Antons mun. Han kunde sjunga
den muntraste dryckesvisan och det fagraste kärlekskvädet;
han kände mången sägen om hjältars gärningar och furstars
ridderliga äventyr och fromma mäns märkliga leverne. Men
sagorna om Kärleken och Döden kände han icke.

Utan menade han, att där kroppens lust upphör, där
upphör ock kärleken och sträcker ej sitt välde utöver den rågång,
som Döden trampat med svängande lie i hand. Dock sjöng
han kärlekens lov och kallade den en evig ungdoms källa.
Och han kallade fru Ursula en ung Vår, som skrämt gubben
Vinter från hans dörr och från hans hjärta. Han liknade
henne än vidare vid en förtrollad bägare, en hemlighetsfull
och ljuvlig kalk, ur vilken han dagligen drack sig till ny
ungdom och ny lycka. Sålunda upphöjde han henne och smyckade
henne med de fagraste ord och med ännu fagrare tankar,
som ej funno ord. Och då hon syntes honom vara den
frommaste och blidaste kvinna i världen, snidade han hennes
bild och gav den en helig jungfrus gestalt. Men fru Ursula
trodde, att han hånade hennes hjärta och föraktade hennes hat

Mellan åldermannens hus och borgmästarens fanns en
obebyggd tomt. Till fru Ursulas behag lät nu mäster Anton
inhägna den med en hög mur och förvandla den till en
ljuvlig trädgård. I muren fanns en gallergrind, som öppnade
sig åt gatan. Dock begagnades grinden sällan, ty från ett
burspråk, som gränsade till fru Ursulas och mästarens
sovkammare, ledde en i grönskan halvt dold trappa ned i
trädgården. På borgmästarhusets gavel fanns ett fönster,
vettande åt trädgården, och ehuru husväggen i övrigt doldes
under en tät vintergröna, hade dock fönstret lämnats fritt,
på det att de båda värdiga männen måtte kunna samspråka
från hus till hus och sålunda utan besvär stämma sina möten
på rådhuskällaren. Genom detta fönster kunde också herr
borgmästarens son stämma möte med fru Ursula. Och då
han var en vig och smidig yngling, tog han sig från fönstret
med lätthet ned i trädgården.

Nu får man icke tro, att dessa möten ägde rum utan
mäster Antons vetskap. Tvärtom voro de honom väl kända och
väl sedda. Ty ynglingen, vars namn var Bertrand, tedde sig
i allo som ett mönster av vett och dygdiga seder. Vidare
såg mästaren i honom blott en pilt, som väl genom sin artighet
och sina bokliga kunskaper förmådde bereda fru Ursula
någon förströelse men som i sin spädhet aldrig skulle kunna
väcka ömhet av annat slag än den moderliga eller systerliga.
Slutligen var trädgården, som låg blottad för de båda husens
fönster och delvis även för gatan, det olämpligaste ställe för
en hemlig kärlekshandel. Mästaren bedrog sig själv, sägande:
Bedragare söka smygvrår och under Guds klara himmel sker
intet bedrägeri.


Det begav sig en sommardag, att fru Ursula fram emot
solnedgången trädde ut i örtagården. Och fanns där en bänk,
snidad av mäster Anton sålunda, att ryggstödet var i form
av tvenne änglar, som tycktes uppbära sätet, men däröver
syntes en avskyvärd demon, som med hånfull och illslug


blick betraktade, vad som var att betrakta. Till denna bänk
framskred fru Ursula med lugnt behag, tog därpå plats och
öppnade en bok, som hon medfört. Icke hade hon suttit där
lång stund, förrän Bertrand visade sig i fönstret. Han viskade
rätt sakta hennes namn, men då hon icke hörde eller låtsades
icke höra, svingade han sig ut genom fönstret ned i
trädgården. Ej heller nu tycktes hon varsna honom utan först
då han var henne helt nära och böjande sig över henne
som för att se, i vilken bok hon läste, snuddade med sin
kind vid hennes, först då såg hon upp. Och hade nu mästaren
sett hennes ömma och svårmodiga leende, kunde han väl ha
liknat henne vid en ljuvlig kalk, bräddad med ungdom och
kärlek men även bemängd med en hemlig och bitter trånad.

Vid den timmen var dock mästaren alltjämt sysselsatt i sin
verkstad, där tvenne lärlingar gingo honom till hända. Mellan
sina händer hade han den halvfärdiga bilden av fru Ursula
och förde han järnet med sådan flit och skicklighet, att
lärlingarna väl måtte förundra sig över så stora krafter hos
en gubbe. Dock, än större blev deras undran och stor deras
skräck, då järnet plötsligt föll ur mästarens hand. Den
väldiga gestalten skakades gång på gång av häftiga
frossbrytningar och med händerna tryckta mot bröstet, tycktes han
kämpa med själva döden. Och förvisso sände nu döden sitt
förebud och gav honom sin varning. Men ingenting var
mästaren mera angeläget än att fullborda bilden av fru
Ursula, den fagra och fromma; fördenskull tog han åter till
järnet och ännu då lärlingarna lämnade verkstaden, dröjde
han kvar hos den kära bilden.

Var nu den timmen slagen, då herr borgmästaren plägade
kalla sin vän och kumpan till kvällsbägaren, varför den
värdige mannen trädde fram till fönstret, som inramades av
vintergrönan. Härifrån kunde han överblicka trädgården och
fann där sin son i fru Ursulas närhet. Ynglingen hade tagit
boken ur hennes hand och sittande på marken vid hennes
fötter, vände han långsamt bokens blad lik en, som söker

någonting vackert eller trösterikt hos den vise. Men snart
blev herr borgmästaren vittne till någonting, som väckte
hans undran och skräck. Han såg fru Ursulas hand sakta glida
ned till ynglingens huvud. Smeksamt begravde hon fingrarna
i hans hår och vände hans ansikte mot sitt eget. Då
omfamnade ynglingen den fagra fruns knän och kysste hennes
kjortel.

Borgmästaren fann det nu rådligt att inskrida, varför han
ropade sin son vid namn. Och var det hög tid, ty knappt hade
Bertrand i stor förvirring sprungit upp, förrän mäster Anton
trädde ut i burspråket, svept i sin kappa. Sedan han hälsat
sin kumpan med ett muntert tillrop, steg han nedför trappan,
dröjande vid dess sista steg och rätt förundrad över vad han
såg. Här satt fru Ursula orörlig och till synes nästan lika
livlös som sin bild, där stod Bertrand med bortvänt ansikte
och på marken mellan dem låg den dyrbara boken kastad.
Mäster Anton steg fram till bänken och tog upp boken.

Och när han nu såg, att detta var en bok, fylld med
sällsamma sägner och underbara sagor, och när han än vidare
erfor, att sagorna alla förtalde sällsamma ting om Kärleken
och Döden, då måste han väl le och förnöjas. Ty nu förstod
han, varför ynglingen, som knappt kände kärleken långt
mindre döden, stod där förkrossad, och varför fru Ursula,
den fagra och fromma, stelnat i skräck. Och han gjorde spe
av sagorna och än mer av dem, som togo sorg av sägner
och skräck av sagor. Han räckte boken åt Bertrand, som lik
en sömngångare lämnade trädgården och dess förbjudna
skatter.

Allena med sin hustru tilltalade henne mäster Anton med
den faderliga ömhet, som väl kunde anstå hans ålder.
Men då fru Ursula förblev orörlig och liksom svept i en kylig,
hemlighetsfull och fientlig tystnad, lyfte han henne upp till
sig med häftiga och hårda händer, slöt henne i sin famn
och kysste henne. Och liknade mäster Anton, då han kysste
fru Ursula, en gammal jätte, som girigt suger ungt blod

och som i sitt offers späda och fruktlösa motstånd finner
ny eggelse. Men då han åter lät henne glida ned på bänken
och då han sakta strök hennes kind, liknade han en god
far, som tar avsked av sin dotter. Ty hade han henne
av hjärtat kär; men hon kände blott hans lusta och än vidare
kände hon sitt hat.

Och det förtäljs, att mäster Anton ej aktade sagor stort.
Lugn och glad lämnade han trädgården och bekymrade sig
icke om att stänga dess grind. Öppet stod hans hus och
obevakat hans hem.

Vid borgmästarhusets gavel fann han sin granne, som
just tycktes vara i färd att banna och tillrättavisa sin son. Men
mästaren gjorde ett brått slut på den läxan och läggande sin
arm kring kumpanens skuldror drog han honom bort från
ynglingen. Styrande sina steg mot rådhuskällaren avlägsnade
sig de värdiga männen. Och skedde detta i solnedgången.
Orörlig dröjde Bertrand vid trädgårdens mur och lika orörlig
dvaldes fru Ursula där innanför. Öppet stod mästarens hus
och obevakat hans hem. Då stämde Kärleken och Döden där
sitt möte.


Det hände, att en munk samma afton anlände till mäster
Antons hus. Och var han en av dessa små bröder, som vandra
från stad till stad, utbjudande sitt klosters produkter. I
skrinet, som han bar under armen, rymdes allehanda
skönhetsmedel, salvor, pomador och elixir, vidare läkande örter, arcana
och även fruktansvärda gifter. När nu den lille munken
närmade sig mäster Antons hus och fann Bertrand stående
vid trädgårdsmuren, bedrövades han av att se ynglingens
dystra uppsyn och hälsade honom med några fromma och
trösterika ord. Men ynglingen tycktes icke märka honom
utan förblev i sitt dystra svårmod. Förundrad lämnade honom
munken och gick fram till grinden och då han såg en vackert
och rikt klädd fru sitta på bänken i trädgården, gladde han
sig storligen, förvissad om att han här funnit en god kund.


Dristigt fast med många hövligheter steg han genom grinden
och nalkades fru Ursula. Han öppnade sitt skrin och prisade
med övad tunga dess skatter. Men hur förvånad blev han icke,
då damen i trädgården alldeles som nyss ynglingen knappt
tycktes märka hans närvaro. Modlös och rådlös stod han
just i begrepp att stänga skrinet, då fru Ursula med en
plötslig åtbörd hejdade honom. Hennes blick hade fallit på
en bland de många vaserna, fyllda med salvor och pulver.
Och tycktes dess åsyn hos fru Ursula väcka sådana tankar,
som kunna förvandla ett mjukt och vänt anlete till ett grymt
och förstenat. Med tveksam hand lyfte hon vasen ur skrinet
och betraktade en dödskalle, tecknad på dess glas.

Fru Ursula satte burken tillbaka på dess plats och
stigande upp från bänken, tillsade hon munken att följa henne in
i huset, ty det började redan skymma. De stego uppför trappan
till burspråket och vidare in i sovkammaren. Här tände fru
Ursula några ljus, som hon ställde på ett bord, uppfyllt med
allehanda vackra flaconger och glaskärl. Nu befallde hon
munken att fylla dem med sina salvor och elixirer. Högeligen
förnöjd började han åter prisa sina varor, men den underliga
kunden tycktes icke lyssna till hans ord. Hon tog ett av ljusen
och steg in i en närgränsande kammare, där smycken och
kläder förvarades. Men när hon stängt dörren om sig,
överfölls hon av en sådan skälva, att ljuset dansade i hennes hand
och på väggen bakom henne hennes skugga. Dock vann hon
åter snart kraft att fullfölja sitt hemliga beslut. Hon öppnade
ett skrin och framletade bland allehanda smycken en stor ring.
Med denna i handen trädde hon åter in i sovkammaren.

Nu visade henne munken, hur väl han fyllt hennes kärl
och flaskor, men hon aktade icke därpå utan höll fram ringen
i ljusskenet och röjde dess hemlighet. Och var den prydd med
en stor sten, så infattad att den lätt kunde urtagas, och
bakom stenen fanns en urholkning i ringen. Denna
urholkning skulle nu munken fylla med pulver från burken, vars
tecken var en dödskalle. Dock var det endast med stor möda

hon förmådde honom därtill, ty fuller väl kände munken, att
någon hemlig fara lurade i den dystra fruns hus.

Snart skulle han få erfara något, som fyllde hans fromma
sinne med skräck. Bäst han med den yttersta försiktighet
överflyttade giftet från vasen till ringen, lystrade så han
som damen till för ljudet av fotsteg i trädgårdstrappan. Den
som sett deras skrämda miner, kunde väl ha trott sig skåda
tvenne medbrottslingar vid ett hemskt dåd. Fru Ursula
skyndade ut i burspråket. Där mötte henne Bertrand. Han hade
återvänt för att lämna henne boken men även för att säga
henne, att han icke vidare vågade dväljas i hennes närhet.
Och nu uppstod mellan kvinnan, som icke ville mista sin
kärleksdröm, och ynglingen, som icke ville mista sin redlighet,
en stigande strid i heta viskningar, i bittra förebråelser, som
voro ljuvare än kärleksord, i en brottning som blev till
lidelsefulla smekningar.

Till allt detta lyssnade munken med växande avsky och
förskräckelse. Ty hade den vackra och sorgsna kvinnan
förvandlats till en otrogen hustru, den där lockar och trugar sin
unge älskare. Och munken hörde henne säga att ingenting
vore henne bittrare än hennes makes kärlek och att döden
allena kunde befria henne. Så måste han väl se till, att han
ej blev delaktig i någon grym ogärning. Raskt slet han en
liten flik av sin kåpa, krafsade ut giftet på tygbiten och höll
den i ljuslågan, tills allt var förtärt. Därpå fyllde han åter
ringen med pulver ur en burk, vars lock ej bar det
varnande giftmärket. När fru Ursula åter trädde in i
sovkammaren räckte han henne den fyllda ringen. Och sedan hon
givit honom hans pris lät hon en tjänarinna föra honom ut
ur huset.

Och åter trädde fru Ursula in i sovkammaren och hon
gick bort till burspråket och öppnade dess dörr för Bertrand.


Under det att detta hände i åldermannens hus satt mästaren
själv bänkad bland vänner och kumpaner i rådhuskällaren.

Där sprungo flinka dejor med krus och muggar, där lyste
väggarnas sprakande facklor över borgare, riddare och
klerker och den väldiga eldstadens sken föll över åldermannen
själv. Så räckte de honom en luta och sång och skämt och
skratt sorlade fram ur vitskäggig mun. Men mittemot honom
på andra sidan härden sågs herr borgmästarens värdiga gestalt.
Med huvudet böjt och tankfullt snoende sitt skägg lyssnade
han, själv svåra betryckt, till glädjen och svagt var det löje
som svarade mäster Antons bullrande skratt. Det måste väl
härma honom, att hans vän och kumpan ej prisade hans
skämt. Och mäster Anton såg sig om efter nya kumpaner
att avlas med, han skyddade med handen mot brasans skarpa
sken och blickade omkring sig i den rökiga salen.

Då upptäckte han allra längst ned vid dörren en liten
mörk skepnad, som försagd och tveksam där dröjde, en munk,
blygsam och ödmjuk, som hans kåpa anstod. Och i sin stora
godmodighet beslöt nu mäster Anton, att denne den ringaste
bland de ringe skulle vara hans kumpan och hjärtebror för
aftonen, lyssna till hans sång och prisa hans skämt. Så
sände han en deja att hämta munken till brasan.

Men hur förundrad blir han icke, då han ser munken
träda fram ej till honom, som kallat honom, utan till
borgmästaren. Och han ser hur munken med häftiga åthävor
förtäljer något, som förvandlar muntra sångare och glada
dryckesbröder till skrämda lyssnare med uppspärrade ögon och
gapande munnar. Märkliga ting måtte han förtälja, sällsamma
sagor.

Mäster Anton spänner ut sitt breda bröst, han reser sig
tung av år och mjöd, han går med sävliga steg fram mot
munken. Så stannar han plötsligt, lyssnar.

Vad är det då han berättar munken? Vad är det för ett
hemskt och nesligt hus han besökt?

För sent har herr borgmästaren förstått, varåt munkens
berättelse syftar. För sent har han tystat honom. För sent har
han ställt sig mellan mästaren och munken.

Mäster Anton förnam, att Döden och Kärleken stämt möte i
hans hus.

Och den väldige gubben vräker kumpanerna åt sidan, han
griper munken i skuldrorna, frågar? frågar? frågar -

Plötsligt släpper han sitt tag, han andas djupt och med
vidöppen mun, griper sig för bröstet. Så fattar han åter den
lille munken mellan sina nävar, skakar honom halvt till döds,
slungar honom ifrån sig som en trasa.

Det är lögn! Lögn, lögn, lögn!

Han vädjar till de kringstående, som skygga och
skräckslagna vika undan. Finns det någon bland dem, som icke
förstått att munken ljuger? Eller att han har tagit fel? Att
det icke är i mäster Antons trädgård han stigit in, att det
icke är i hans hus, som en dyster och hemlighetsfull kvinna
köpt hans gift? Att det icke är mäster Anton det gäller? Att
det icke är fru Ursula! Och då ingen svarar bjuder han dem
att följa sig. Alla skola de med egna ögon och öron bevittna
fru Ursulas oskuld.

Han breder ut armarna, griper efter sina vänner, vill tvinga
dem med våld -

Så lyfter han armarna och skakar sina knutna nävar över
huvudet. Den väldiga gestalten försvinner ur ljuskretsen.
Kumpanerna skynda att tända sina lyktor och följa honom.
Lyktornas bärare strömma ut ur rådhuskällarens port: som en knippa
gnistor skimra lyktorna i mörkret.

Framför mäster Anton går en man med fackla i handen.
Gubbens ansikte skymtar fram ur mörkret, försvinner.

Och lyktbärarna kringränna åldermannens hus. I salen
brinner på härden en eld som upplyser rummet. Vid skänken
står fru Ursula och herr Bertrand. Hon visar honom en ring
och röjer dess hemlighet. Och är det den ringen, om vilken
sagan förtäljer, att den kan befria två älskande från en lott,
som är bittrare än döden.

Då står mäster Anton utanför sin port. Han lyfter båda
nävarna och som släggor falla de mot porten. Den öppnas av

tjänarinnan. Mäster Anton kastar henne åt sidan och stiger in
i förstugan. Han griper facklan och går mot salsdörren. Så
stannar han. Han vänder sig om och ger sina följeslagare
tecken att dröja i förstugan.

Dörren till burspråket står öppen och två gestalter luta
sig ut över räcket, draga sig åter hastigt tillbaka.

I trädgården hålla vänner och ovänner vakt.

Mäster Anton stiger in i salen. Framför den stängda
sovkammardörren står fru Ursula med handen på vredet. I
hennes ansikte finns ej oro. Och gubben låter facklan sjunka,
han kastar den på elden. Så går han bort till väggens spegel.
Han betraktar sig själv med undrande blickar, stryker tillbaka
det vita håret som tovigt fallit ned i pannan.

Han vrider huvudet åt sidan och säger någonting över
axeln.

Fru Ursula rycker till. Hela hennes varelse gripes och
sträckes av en olidlig spänning.

Ack, väl må ni rädas fru Ursula, och väl må ni bedja:

Inled oss icke i frestelse.

Mäster Anton upprepar sina ord.

Han ber henne om någonting att dricka.

Och som en viljelös och en förhäxad går hon bort till
skänken för att tillreda hans dryck.

Mäster Anton står kvar vid spegeln.

Fru Ursula blandar drycken i en mugg som hon fyller ur
tvenne krus. Hon smakar av drycken. Hon kastar en snabb
blick på mäster Anton, och då hon ser, att han alltjämt vänder
henne ryggen, drar hon ringen av sitt finger. Hon tar ut
stenen och tömmer ringens innehåll i muggen.

Plötsligt vänder sig gubben om och rusar emot henne.
Men han tar endast några steg, vacklar tillbaka. Med utbredda
armar söker han stöd mot väggen. Hans huvud sjunker
långsamt ned mot skuldran.

Han faller samman.

Vad hade skett?

En gammal man hade dött, en gubbe, som girigt druckit
liv av unga läppar, alltför unga, alltför motvilliga.

Ingen mänsklig hand hade rört honom, intet mänskligt
våld hade bragt honom döden, ingen mänsklig makt.

Guds hand? Guds makt?

Vad hade skett?

Guds vilja?

Och fru Ursula mindes den dag, då mäster Anton tog
henne mot hennes vilja; den dag då ärbara fruar och
värdiga män förde dem samman; den dag då hon, allena, knäböjde
vid altaret i Vårfruklostrets kyrka, anropande den Barmhärtige
om ett tecken och ett under, som skulle befria henne. Och
hon hade bett den eviga ångestens bön, de svagas och pinades,
de hårt ansattas:

Inled oss icke i frestelse.

Förty hade Han prövat henne och funnit hennes vånda för
stor, och då frestelsen blev henne övermäktig, hade Han
befriat henne ej blott från lidandet utan ock från brottet.
Hans vrede hade drabbat mäster Anton. Fru Ursula hade
ej skuld och ej del i hans död.

Ty den onda viljan allena kan ej döda.


Och stod fru Ursula inför den livlösa kroppen ej som
en brottsling inför sitt offer utan som segraren i en tvekamp
eller som den frikände inför sin anklagare. Då hon
öppnade dörren till sovkammaren, kallade hon sin älskare att
bevittna en gudsdom, som befriade dem båda.

Men varken hade han genomgått fru Ursulas lidanden, ej
heller ägde han hennes själsstyrka, utan stelnade han av
skräck vid den dödes åsyn och frös av hans kyla. Och en
ännu större skräck ingav honom fru Ursulas lysande ögon och
hennes ansikte, som ingen sorg, intet medlidande rörde.

Då nu borgmästaren och hans följe bröto in i salen, funno
de dessa tre, den döde, fru Ursula och hennes älskare.

Alla grepos de av den djupaste bestörtning, dock icke fru
Ursula, som lugnt skildrade, hurusom mäster Anton, kort
efter det han inkommit i salen, gripits av en plötslig svindel
och fallit död till golvet. Hon befallde dem att bära hans
kropp in i sovkammaren, dit hon ock själv begav sig för att
ordna den dödes läger och tända ljusen vid hans
huvudgärd. I salen kvarstannade blott Bertrand och några få av
männen.

Bland dessa befann sig en av mästarens lärlingar, och
när han med skygga och förvetna blickar såg sig om i rummet,
där mästarens liv så plötsligt och så hemlighetsfullt utsläckts,
varsnade han den bägare, som fru Ursula fyllt och avsmakat,
och i vars innehåll hon sedan blandat giftet. Han undersökte
bägaren och fann vid dess rand märken av läppar. Genast
meddelade han sina misstankar åt de andra och det tycktes
dem alla uppenbart, att mäster Anton blivit förgiven. De
ordade härom viskande och försiktigt, på det att herr Bertrand
ej måtte erfara deras misstankar, ty i honom sågo de en
medbrottsling. Och hans dystra och förtvivlade uppsyn kunde väl
stärka deras misstankar.

Emellertid smög sig lärlingen in i sovkammaren för att
hämta borgmästaren. Han fann såväl denne som de övriga
männen liggande på knä och andäktigt bedjande för den
dödes själafrid. Främst och närmast dödslägnet låg fru Ursula.
Sedan männen slutat bönen och gjort korstecknet, stodo de
upp och följde lärlingen ut i salen, där de blevo
underkunniga om de hemska misstankar som yppats.

Lämnad allena med den döde, steg nu även fru Ursula
upp, korsade sig och trädde fram till bädden. Då hon såg
den mäktiga gestalten, som bunden i evig orörlighet aldrig
mer skulle söka henne, och då hon betraktade huvudet,
vars ålderdomliga skönhet aldrig mer skulle fläckas av
förhatliga begär, då må väl varje trotsig och vred tanke ha
lämnat fru Ursula och äntligen givit plats för en smula ömhet
och medlidande. För första gången önskade hon frivilligt giva

mästaren den smekning, som han så ofta tagit mot hennes
vilja. Och var fru Ursula för några ögonblick så vek till
sinnes som den vilken ödmjukt ber om tillgift, själv beredd att
skänka den av uppriktigt hjärta.

Men denna sena försoning mellan en död och en levande
blev till intet. Kammardörren slogs upp och den av skräck och
avsky häftigt upprörde borgmästaren befallde fru Ursula att
träda ut i salen. Här möttes hon av skygga eller fientliga
blickar och i allas ansikten speglades den gruvliga misstanken.
Dock fästes hennes blick snart vid herr Bertrand, som från
en vrå av rummet betraktade henne med växande ångest,
och halvt omedveten om vad som förestod trädde hon fram
till det bord, på vilket man ställt bägaren.

När nu herr borgmästaren plötsligt höll den framför henne,
kunde hon icke betvinga en ångestfull åtbörd, en åtbörd som
kom de närvarande att rygga tillbaka inför den annalkande
vissheten. Likväl blev hon genast åter lugn; och till synes
trotsigare och stoltare än någonsin mötte hon de kringståendes
blickar och då hon bland dem även såg några knektar av
stadsvakten, höjde hon sitt huvud, beredd att utkämpa vilken
strid som än bjöds henne.

Tillfrågad huruvida åldermannen druckit av bägaren, nekade
hon enständigt, betygande sin oskuld ej med många ord men
med ett lugn och en hög oskuld, som gjorde hennes ivrigaste
vedersakare tveksamma.

Nu tog borgmästaren bägaren, räckte den åt fru Ursula och
befallde henne att tömma den. Ty vilket bättre bevis på sin
oskuld kunde hon väl giva? Varje själ, som fanns i salen,
våndades med fru Ursula, ej av ömkan för den hårda
kvinnan, men väl av skräck för vad som förestod. Alla voro de
övertygade om hennes skuld och endera skulle de nu se henne
överlämnas åt bödeln eller ock bliva ett offer för samma
lömska gift, som dödat mästaren. Dock var ingen ångest, ingen
vånda  att förlikna vid den som Bertrand erfor.

Fru Ursula, som visste eller trodde sig veta, att drycken var
bemängd med ett dödande gift, fann sig sålunda försatt i den
gruvligaste belägenhet. Ty vare sig hon tömde bägaren eller
vägrade att tömma den, skulle hennes vedersakare giva henne
skuld till mäster Antons död, och ej blott hennes vedersakare,
utan även Bertrand. Så hopplös syntes hennes sak att hon
för ett ögonblick önskade sig döden och frivilligt fattade
bägaren. Och förvisso hade hon även tömt den, om icke
hennes stolthet stått henne bi, och om icke samvetet fört
hennes talan.

Vem dömer -?

Framför henne står herr borgmästaren, hotfull och hög,
sträng och vis. Han är lagen och domen. Vad vet han om
hennes skuld eller oskuld? Intet. Eller de värdiga och bistra
män, som omgiva henne på alla sidor, bisittare i rätten,
rannsakare och domare - vad veta de? Eller packet, som
nu börjar larma vid husets port? Eller herr Bertrand själv,
som älskar henne och misstror henne? Vad veta de?

Vem dömer?

Guds dom var fälld. Och de kvalde Guds dom.

Så månde hon väl döma själv och betyga sin oskuld.

Hon satte bägaren ifrån sig; hon vägrade att tömma den
giftiga drycken.

Då bröt herr Bertrand sig fram genom åskådarskaran och
grep bägaren. Fru Ursulas oskuld ville han pröva eller ock
förgås.

Men hon ryckte bägaren snabbt ur hans hand och slungade
den in i elden. Den utgjutna drycken till hälften släckte lågorna
och för en stund låg salen i halvdunkel. I dörren trängdes
männen, skrämda, ivriga att få lämna denna skräckens ort och
väl ock att sprida det hemska budskapet. Då elden åter
flammade upp och kastade sitt fulla sken över rummet, sågs
där blott herr borgmästaren, bister i sin pliktutövning, de båda
knektarna och mellan dem fru Ursula med bakbundna händer.

Vidare Bertrand som med handflatorna hårt tryckta mot ögonen
sökte befrielse från att möta fru Ursulas blick, sökte befrielse
från att se hennes ofärd och nesa.


Åldermannen i S:t Lucasgillet, den värdige och vänsälle
mäster Anton, är död, mördad av sin hustru. Porten till
hans hus öppnas och herr borgmästaren med gyllene ked
på bröstet och med det korta svärdet i hand kommer till
synes. Bakom honom fru Ursula och knektarna. Men ur
mörkret strömmar emot dem skenet från hundratals lyktor,
facklor och bloss. Och varje lykta, varje bloss, varje fackla
bäres av en upprörd, rasande, förblindad människa, som med
ropande, vidöppen mun kräver hämnd. Det ohyggliga dådet
skall straffas.

Hopen tränger sig upp mot väggen och trappan. Herr
borgmästarens myndighet kommer till korta, svärdet vrides ur
hans hand och han ryckes ned. För en kort stund står
en ung smidig gestalt med dragen värja i handen som det
enda och bräckliga värnet mellan fru Ursula och hennes domare
och bödlar. Men värjan brytes, slaget från en kraftig näve
fäller fru Ursulas riddare.

Och fru Ursula står på tröskeln till sitt hus, fängslad, utan
skydd, utan undflykt. Framför henne är natten och i natten
döden. Den skrämmer henne icke. Hur skulle den kunna
skrämma henne? Vilken barmhärtig tillflykt kan bjudas henne
om icke döden? Nej, den skrämmer henne icke. Och ej för
att undgå den, ej för att mildra sina bödlar slungar hon
emot dem sitt trotsiga samvetes dom: Oskyldig! Där hon
står bland oroligt vajande, flammande facklor liknar hon
mindre en brottsling än ett helgon, som ännu på bålet
bekänner sin tro.

Oskyldig! Jag svär vid Jesum Christum -

Och se! På trappan bredvid henne dyker fram ur mörkret
en ny försvarare - men ack, huru bräcklig, huru ömklig! En
tiggarmunk i sliten kåpa, utan vapen, maktlös. Dock -

har han i sitt skrin många arcana och örter, som bringa
liv eller död, och känner han i sin kunnighet mången
mäktig hemlighet, så känner han ock i sin fromhet den Herrens
makt, som genom sitt lidande segrat och segrar. Han bär
hans bild instucken inom kåpans rep och nu lyfter han den
över fru Ursulas huvud. Han lyfter den mot facklorna, han
lyfter den mot brännande, hatförvridna ansikten.

Vem dömer, där Domaren är?

Vad ynglingens värja och mod ej mäktat och ej ens herr
borgmästarens myndighet, det mäktar munken, en stor Herres
tjänare. Hopen viker tillbaka. Knektarna bilda åter ring
framför trappan. Borgmästaren träder med förnyad värdighet inom
ringen åtföljd av några stadens äldste. Och nu framför munken
sitt viktiga ärende och berättar slutet på den berättelse, som
mäster Anton i sin vrede och smärta avbrutit. Pulvret, som han
givit fru Ursula, var icke gift. Vad hon än må ha brutit
genom trolöshet och ond vilja - saker till mästarens död är
hon icke.

De värdiga männen lyssna med förundran och misstro. Väl
må de sno sina skägg eller stryka sina hakor. Vad har då
skett? Huru förklara mäster Antons plötsliga död under så
hemlighetsfulla och besynnerliga omständigheter?

Men den fromme munkens vittnesbörd väger tungt.
Tveksamt stiger borgmästaren åter upp på trappan och befaller
knektarna att lösa fru Ursulas händer. Han betraktar henne
länge, lämnar henne utan hälsning och med sänkt huvud.

Lyktor och bloss försvinna i mörkret. Fru Ursula står
ensam kvar i den svagt upplysta porten, stirrar ut i mörkret.
Stiger så in i sitt hus.

Munken dröjer obeslutsam i dörröppningen. Vill väl helst
lämna det skräckfyllda huset och dess härskarinna. Men
känner sin Herres bud och sin fromma plikt.

Han följer fru Ursula, han finner henne i salen, där elden
sjunkit till glöd. Hon står som en skugga mot sovkammarens

öppna dörr och mot det lugna, klara skenet från mäster
Antons dödsljus.

Munken stiger in i kammaren, han lägger sitt krucifix på
den dödes bröst och knäböjer vid bädden med radbandets kulor
långsamt och regelbundet glidande mellan fingrarna.

Fru Ursula stiger fram till dörren.

Faller på knä vid dess tröskel.

</chapter>
<chapter name="II.">
<h2>II.</h2>

De förde mäster Antons lik till Vårfruklostrets kyrka och
nedsatte kistan framför altaret och framför den Kristusbild,
som mästaren snidat. Den natten vakade lärlingarna i kyrkan.

Men det berättas, att samma natt ett under skedde. På
Kristusbildens panna framsipprade bloddroppar och runno
utför dess kinder. Än vidare förtäljs det, att de heliga såren ej
upphörde att blöda, förrän fru Ursula ändrat sin hug och
ångrat sitt hat.

Lärlingarna, som sågo undret, blevo högeligen förskräckta
och skyndade att varsko klostrets munkar. Och skedde detta
om morgonen i soluppgången.

Nu samlades i hast en stor hop män och kvinnor, som
ilade till fru Ursulas hus för att stena mörderskan. Ty
misstankarna tycktes väl bekräftade genom undret. Men den
järnbeslagna porten var av god ek och motstod deras
angrepp. Då begåvo de sig till trädgårdsgrinden, som de
likaledes funno väl stängd.

De stodo en stund tysta och betraktade trädgården, som
mästaren planterat och inrett så ljuvligt till sin unga hustrus
behag. Och de erinrade sig alla de gånger, de sett den vackre
gamle mannen, vördnadsvärd som en patriark, just här i
trädgården visa sin unga hustru all faderlig kärlek och ömhet.
Sålunda stegrades deras förbittring mot den otacksamma.

Och se - nu kom fru Ursula svept i sitt svarta änkedok


gående nedför trappan. I handen höll hon en bok och var
det hennes avsikt att alldeles som vanligt fördriva någon stund
med läsning i trädgården. Ej heller gjorde åsynen av de
uppretade människorna något intryck på hennes stolta och
trotsiga sinne. Utan att ägna dem stort mer än en föraktfull
blick trädde hon fram till bänken, satte sig till rätta och
öppnade boken. Men männen på gatan skakade förgäves
grinden och sökte tillhyggen för att bryta sig in.

Under tiden hade herr borgmästaren skyndsamligen låtit
kalla åldermännen i stadens skrå och gillen till rådhuset
för att de tillsammans måtte söka och finna något botemedel
mot den nya oron. Och sedan de värdiga männen tagit plats,
infördes några munkar från Vårfruklostret, vilka med from
skräck skildrade undret. Vid denna berättelse mörknade
åldermännens ansikten och hårdnade och blevo liksom skurna
i gammalt trä. Nu infördes mästarens lärlingar och några
andra av upploppets anstiftare. Och en av lärlingarna begynte
ropa: Gudsdom! Gudsdom! Borgmästaren lyfte sina händer
för att nedtysta det förfärliga ropet, men även munkarna
begynte ropa: Gudsdom! Gudsdom! Ännu en gång sökte
borgmästaren tysta ropet. Då reste sig de äldste som en man och
krävde, att fru Ursula skulle underkastas gudsdom och
eldprov. Så blev ock beslutat.

Men i fru Ursulas trädgård hade sakerna tagit en elak
vändning. Några kastade stenar över muren, andra bände
med grova störar på den sviktande grinden. Fru Ursula
själv tycktes detta inte bekomma, utan satt hon helt lugnt
på sin bänk och lyfte icke blicken från boken. Nej, icke förrän
herr Bertrand, tvingad av hopens vildhet och seende att fru
Ursula med flit utsatte sig för dess grymhet, svingade sig
ned från sitt fönster och med dragen värja steg fram mot
grinden. Då såg fru Ursula upp från boken och lyste hennes
ansikte av en sällsam lycka. Och var hon så obekymrad om
faran, som om det för denna kvinna, kyld och stelnad i en
gubbes omfamning, ej funnits större ting än kärleken.

Vad hopen beträffar, ryggade den tillbaka inför det
oväntade och förblev några ögonblick stilla. Nu prisade fru Ursula
herr Bertrands mod och tackade honom för hans bistånd.
Men han mötte icke hennes blick och undvek hennes händer
och fullerväl förstod hon, att icke ens han trodde på hennes
oskuld. Då blev hennes sinne ännu trotsigare, hennes ansikte
hårdnade och stolt och spotsk vände hon sig emot hopen,
som med förnyat raseri och med en våldsam kraftansträngning
bröt ned grinden och störtade in i den fridlysta trädgården,
skövlande mången skön och sällsynt ört och buske.

Till all lycka anlände herr borgmästaren företrädd av
rättstjänare och åtföljd av åldermännen. Inför så mycken
värdighet gav sig hopen till tåls och bidade, vad nu skulle
komma. Och väl kunde den i de äldstes hårda anleten läsa
att rätt skulle skipas.

Barsk och bister trädde herr borgmästaren fram till fru
Ursula och uppfordrade henne att stå till svars inför sin
överhet och han delgav henne de äldstes beslut, spörjande
om hon frivilligt ville underkasta sig gudsdomen och för
att bevisa sin oskuld genomgå eldprovet.

Men fru Ursula vägrade.

Och ytterligare ansatt av borgmästaren svarade hon:
Mellan mig och mäster Anton är dom redan fälld och till min
förmån. Ty höll hon mig fången, sedan han tagit mig mot min
vilja, och plågade mig med en förhatlig kärlek. Men då
min förtvivlan var som störst, fällde Gud domen, i det han
lät honom dö inför mina ögon utan någon min förvållan
eller skuld.

Svaret förbryllade herr borgmästaren, men hopen ropade
med en mun: Gudsdom! Och åldermännen stodo fast vid sitt
beslut. Dock vägrade alltjämt fru Ursula att frivilligt genomgå
eldprovet.

Då sade herr Bertrand: Plåga icke längre fru Ursula. Jag
vill vid korset svära på hennes oskuld och genom att begå
eldprovet fria eller fälla oss båda.

Sonens ord försatte herr borgmästaren i den gruvligaste
oro, dock förmådde han intet gentemot hopens enstämmiga
jarop och åldermännens bifall och sonens ståndaktighet. Utan
blev det beslutat och bekräftat att herr Bertrand skulle
genomgå eldprovet.

Då så skett, föll en sällsam tystnad och stillhet och
skygghet över de kringstående. Med bortvända ansikten och
sänkta huvuden lämnade de trädgården, gripna av en from
bävan inför dessa båda, som givit sig under Guds dom.

Allena i den skövlade trädgården kunde fru Ursula och
herr Bertrand icke skiljas. Utan sökte de varandras händer
och trädde varandra helt nära som för att kärligen smekas.
Men föll även över dem en förlamande skygghet och
stillhet och förblevo de länge orörliga, ångestfullt läsande i
varandras blickar en svårtydd skrift.

Dock, inom kort anlände Vårfruklostrets prior åtföljd av
sina munkar. Han bjöd fru Ursula att skiljas från herr
Bertrand och hon steg uppför trappan till burspråket.
Därifrån såg hon hurusom priorn gjorde korsets tecken över den
knäböjande ynglingen, och hon såg Bertrand kyssa krucifixet,
bekräftande det löfte, varigenom han ställde sitt unga liv i
pant för fru Ursulas oskuld.

Då förvandlades hennes hjärta, då förändrades hennes
hug, då kom hon för visso i stor vånda.


Och ur rådhusets port framträdde stadens härold. Sedan
trumman äskat uppmärksamhet och tystnad, förkunnade han,
att herr Bertrand av fri vilja beslutat att redan samma
afton ställa fru Ursulas skuld eller oskuld under Guds
dom genom att begå eldprovet. Och skulle det ske utanför
Vårfrukyrkan.

Vid den timmen voro redan bödeln och hans drängar i
färd med att uppresa bålet, varvid sakristanen, en i dessa
stycken förfaren man, ledde dem. Och bestod bålet av en träbro,
trettiotre fot lång, tio fot hög samt tre fot bred. På båda

sidor därom uppstaplades bränsle till brons fulla höjd. När
nu bränslet på alla sidor antänts och lågorna tagit fart och
röken tätnat, beträder den anklagade bålet vid dess från
kyrkan längst bort belägna sida. Framskridande i samma
takt som den andlige, vilken vid sidan av bålet ledsagar
honom, går han fram mot hålets andra ända, den åt kyrkan
vättande, där en bild av Frälsaren upprest varder. Når han
oskadd av lågor och kvävande rök fram till bilden, är hans
oskuld uppenbar.

Det berättas, att profossen förde sina fångar ut i
markerna för att samla bränsle. Horkarlar och tjuvar, skälmar och
skökor buro ved till detta bålet. Och så länge de trodde
att fru Ursula skulle brinna, klagade de icke över bördan
utan var och en sökte det tyngsta och valde det torraste
riset och lätt brinnande träd. Men när de hörde, att herr
Bertrand skulle brinna, klagade de över bördorna och
Profossen måste med hugg och slag driva dem fram. Dock
fröjdade det dem alla att det gruvliga brottet skulle få sitt straff.
Ty ledo de själva dagligen och stundligen sina ogärningars
lön, och de önskade, att androm månde ske vad dem skett.

Den, som mycket lidit han döme.


Den, som mycket lidit han döme.

Men fru Ursula kastades i en vånda, som ingen mänsklig
tröst förmådde döva. Då dagen under växande skuggor led
mot sitt slut, började hon ansättas av ett gruvligt tvivel.
Den lille munken hade ej övergivit henne i hennes betryck,
utan satt han när henne i salen, sökande i någon from bok
hugsvalande tankar. Men inga fromma tankar kunde ur fru
Ursulas sinne förjaga frågan om hon hade skuld och del i
mäster Antons död. Ty hade hon skuld, om än ringa, förvisso
skulle då Bertrand omkomma i lågorna. Och hon frågade
munken: Vad är väl en gudsdom, fader? Och han svarade:
Förvisso är det samvetets dom. I mån väl förtrösta på eder
oskuld.

Då sade hon:

- I veten väl att jag önskade min husbondes död. Kan
viljan allena döda?

Han svarade:

- Förvisso nej. Den onda viljan kan ej döda.

Men hennes oro stillades icke och då en stund förflutit
sade hon på nytt:

- I veten väl, fader, att jag hatade min husbonde.
Förvisso hatar jag honom ännu för all den skada och ofröjd,
han berett mig. Så sägen: kan hatet allena döda?

Då talade munken henne till rätta och bannade hennes
misströstan. Än vidare satte han en slända i hennes hand
och befallde henne att ej tänka på annat än sin spånad. Men
av lintotten i hennes hand blev en låga, och av lågan en stor
eld och av elden ett flammande bål. Så tärde henne oron.

Och vandrade hon under stigande ångest av och an i
rummet bemödande sig att i minnet återuppliva varje
omständighet vid hennes sista möte med mäster Anton. Stående
framför sovkammardörren alldeles som den där kvällen, försökte
hon erinra sig, hur den gamle stigit in genom den motsatta
dörren, hur han stannat framför henne, hur han betraktat
henne med ett sällsamt uttryck i sitt ansikte, hur han gått
bort till en annan del av rummet och hur han där, vändande
henne ryggen, begärt en dryck.

Till yttermera visso går hon nu själv samma väg, som
mästaren den aftonen gått, och hon stannar på samma ställen
och i samma ställning som han.

Då faller Guds dom över fru Ursula.

Ty det beger sig, att den lille munken stiger upp från
sin plats och träder fram till skänken för att läska sin strupe.
I spegeln ser fru Ursula honom lyfta ett vattenkrus, som står
på skänken, och därur fylla en bägare.

Och vid samma spegel hade mäster Anton stått och vid
samma skänk fru Ursula, då hon tömde giftet i bägaren.

När hon nu ser och förstår, att hennes onda vilja och
anslag blivit mästaren uppenbarade, och att skräcken och sorgen
vållat hans död, blir hennes skräck ej mindre än hans.

Ty hat är död.

Var finner I nu tröst, fru Ursula?


Den dagen alltifrån morgonen till solnedgången lämnade
herr Bertrand icke altaret i Vårfrukyrkan. Och var han iförd
en sid, vit klädnad. Då tid var för bön, sällade sig
svartmunkarna till honom och när de slutat att bedja, lämnade de
honom allena. Han dröjde orörlig inför Frälsarens bild lik
en fånge inför sin domare eller en pilt inför sin mästare.
Munkarna återvände och de funno honom alltjämt i samma
ställning och försänkt i djup andakt.

Men de heliga såren upphörde icke att blöda.

Så förtäljer man, och än vidare förtäljes, att herr
borgmästaren hemligen sökte sin son i kyrkan för att förmå
honom att taga sitt löfte tillbaka eller att fly. Men då han
i smyg och dold bakom en pelare, betraktade sonen, föll
över den värdige mannen en försagdhet och räddhåga, som
om han betett sig oskickligt inför en hög furste. Och det
tycktes honom att hans stora myndighet och faderliga makt
vore för intet att räkna. Trädde han då fram till sonen och
läggande handen på hans hjässa, tog han avsked utan ord.

Och var himlen ännu röd av solnedgången, då bålet stod
färdigt och bödelsdrängarna i sina kåpor och med brinnande
luntor i händerna beredda att antända bränslet. Profossen
och stadsvakten bildade häck för att hålla hopen på avstånd.
Inom ringen steg nu herr borgmästaren och de äldste och
togo plats på de säten, som voro för dem uppresta.

Då samlade fader prior sina munkar, de äldsta som de
yngsta och alla klostrets bröder, lekt som lärd, och sedan
de knäböjt sida vid sida med herr Bertrand stego de upp till
altaret och lyfte krucifixet. Och de som befunno sig på torget
och i gränderna därintill, sågo kyrkportarna öppnas. Mellan

ljusbärande korgossar och svängande rökelsekar fördes det
stora krucifixet, mäster Antons mandomsverk, fram till bålet,
där det ock upprestes.

Följde nu de fromma bröderna sin prior, då han begav sig
till det ställe, där den anklagade skulle bestiga bålet. Och
började redan det torra riset spraka och lågorna togo fart
och de första rökmolnen pustades ut ur bränslehögen. Men
processionen framskred långsamt utmed bålets långsida. Bland
munkarna och närmast fader priorn gick herr Bertrand.
Munkarna sjöngo:

Salvum fac domine -

Då uppstod bland hopen en stor oro och bland knektarna
en rörelse och herr borgmästaren och hans män sprungo upp
från sina platser. Herr Bertrand däremot, priorn och
munkarna stannade i sin gång och lyfte avvärjande sina händer.
Ty vid bålets bortre sida stod den lille munken och där stod
ock fru Ursula, redo att bestiga bålet.

Väl sprang herr Bertrand fram för att hindra henne, men
priorn höll honom tillbaka. Och vad fru Ursula beträffar, såg
hon varken sin älskade eller dem, som omgåvo honom och
henne. Utan såg hon endast gudselden, som flammade allt
högre. Ty kände hon nu sin skuld och ångrade sitt brott
och var det hennes vilja att söka döden i lågorna. Hon var
allena, som den är, vars dom skall fällas. Allena med domaren.

Den lille munken räckte henne sitt krucifix, som hon
kysste. Därpå knäppte hon händerna över bröstet och beträdde
bålet.


Fot för fot skred hon fram genom röken, som än var så
tät, att hon måste sluta ögonen och hålla andan, än åter
skingrades så att hennes gestalt stod fri mellan lågorna.
Och när röken skingrades, och hon åter slog upp ögonen,
såg hon det stora krucifixet, mäster Antons verk.

Hon sade till sig själv:

- Vem dömer -?

Är icke Allförbarmaren min domare? Om jag oskadd når
fram till hans fot, är jag då icke fri och frälst inför Gud och
människor?

Förvisso.

Ty den som älskat mycket och lidit mycket, han döme.

Hon fick ett nytt hopp och framskred fot för fot genom
lågorna. Men åter tätnade röken och stod framför henne som
en grå mur. I detta mörka töcken urskilde hon en hög
gestalt och trodde hon ett ögonblick att Frälsarens bild redan
kommit henne helt nära. Men han, som stod i hennes väg var
ingen annan än mäster Anton och just sådan som hon sett
honom i dödsögonblicket, med utbredda armar och huvudet
nedsjunket mot skuldran, krossad av fru Ursulas onda vilja
och dödad av hennes hat.

Och sade hon till sig själv:

- Jag dåre! Här är min domare.

Ty den som mycket lidit, han döme.

Orörlig stod hon bland de växande lågorna, slagen i
bojor av skräck, förlamad av ångest och ånger.


Då falla de fromma fäderna på knä och bedja om lindring
för en själ, som redan i jordelivet genomgår skärseldens
kval.

Och den lille munken ropar genom brandens brus:

- Fru Ursula! Fru Ursula! Det givs ej brott, som ånger
icke sonar.

Ånyo ser fru Ursula sitt mål och sin räddning, den
Korsfäste. Ånyo knäpper hon händerna över bröstet och börjar
ånyo sin vandring. Redan ser hon rätt tydligt det heliga anletet
och pannans blödande sår.

Dock ryggar hon plötsligt tillbaka och de dånande lågorna,
som redan börjat förtära bron bakom henne, och röken,
som täpper hennes strupe, skrämmer henne mindre, än det
hon nu ser. Ty är det ej längre den Barmhärtige, som naglad

vid lidandets kors öppnar sin famn. Den döde står framför
henne och det finns ej väg, som leder honom förbi.

Så må hon väl finna sin räddning i lågorna.


Då kröka de äldste sina ryggar och sänka djupt sina
hjässor och dölja sina ansikten. Då böja de alla knä, bödeln
och drängarna, knektarna och hopen, fångarna, som burit
bränsle till bålet. Och de sammankedjade männen lyfta sina
fjättrade händer och bedja för fru Ursula, som lider sin
gärnings lön. Dock voro de alla tysta och blott elden hade tungor
och en dånande röst.

Men högre än elden ropade nu munken:

- Fru Ursula! Fru Ursula! Eder frälsare lever!


Och det förtäljes att fru Ursula, då hon befann sig i
högsta nöd, omvärvd av lågorna och halvkvävd av röken, det
förtäljes, att hon tog sin tillflykt och sökte sin räddning hos
den man, som hon hatat. Mot honom lyfte hon sina händer,
ty ingen väg ledde honom förbi.

Han log mot henne.

Ty förvisso hade han hållit henne av hjärtat kär och hon
sträckte sina händer mot honom, ivrig att hinna hans famn.

Han log mot henne och nu förvandlades natten till dag.
Det tycktes fru Ursula, att hon befann sig i den ljuvliga
trädgård, som mäster Anton med kärliga tankar och öm omsorg
skapat till sin unga hustrus behag. Och mästaren själv är
i trädgården. Hon går emot honom. Vägen tycks henne
besynnerligt lång; knappt håller hon sig uppe. Dock måste hon
hinna hans famn.

Och mäster Anton ler.

Så har då det undret skett, att fru Ursula kommer emot
honom med framsträckta händer -


Men de som åsett gudsdomen förtälja, att fru Ursula gick
genom lågorna så som om någon fattat hennes händer och

lett hennes steg. Då hon nått målet och sjunkit ned vid
korsets fot, omfamnande dess stam, upphörde de heliga
såren att blöda.

Och störtade nu bålet samman i en stor flamma och
bolmande rök. Men över rök och eld och över det
slocknade bålet höjde sig  bilden  av den barmhärtige Domaren.

Den, som mycket älskat och mycket lidit, han döme.

<tab><tab><tab><tab>Florens, februari 1921.
</chapter>


<chapter name="RYSKT">
</chapter>



<chapter name="I. I Schweiz.">

<b>I.</b>

<i>I Schweiz.</i>

En öppen dörr till en altan på nedre botten. I bakgrunden
alplandskap. Stödd mot dörrposten står Felix Gray. Han är
omkring 30 år, spänstig, tränad, elegant. Ansiktet är lugnt,
klart, beslutsamt utan att vara kraftigt. Uttrycket har ett
litet grand av överlägsen liknöjdhet, som då och då brister för
en glimt av munter självironi. Det är just fallet när han
nu sträcker på sig och lägger högra handen bakom nacken:

— Tja, här är du nu, gamla gosse! Och lika gärna här
som annorstädes. Bergen växla, haven skifta, himlen byter
färg, men du är densamma på alla kontinenter, min käre
Felix Gray.

Han tar i långsamt tempo fram ett cigarrettetui, tänder i
samma tempo en cigarrett, drar ett bloss, betraktar fundersam
cigarretten och fortsätter sina tysta meditationer:

... marinlöjtnant i reserv, diplomat i disposition, globetrotter
utan ambition, jägare utan passion, hästkännare, konstkännare,
kvinnokännare - med moderation!

Han småler och går in i sitt toalettrum, som är toalettrummet 
i ett första klassens hotell. Han är klädd för bobsleighbanan 
och fullbordar framför spegeln i några små drag sin
toalett. Han nickar åt sin bild i spegeln och granskar med
närgången impertinens sitt ansikte.

— Trettiotvå år fyllda! Min komplimang min käre egoist!
Det är ett livselexir den där egoismen — inga tragedier —
inga sorger. Ingens vän, ingens ovän. Gärna älskare, ogärna
älskad och vid Konfutse — aldrig kär!

Han är färdig med toaletten och blåser till avsked ett
rökmoln i ansiktet på sin spegelbild. Så går han i raskare
tempo genom rummet ut på altan, där han sätter sig på räcket,
sluter ögonen till en kisning och lyfter ansiktet mot solen.
Han njuter i fulla drag dess värme och mumlar:

- Håll kroppen varm och själen kall det är all visdoms
a och o.

Han småler åt sin egen visdom och öppnar ögonen. Han får
syn på något som han fixerar med ett sakligt och snart
välvilligt intresse.

På vägen, som löper utmed hotellets fasad, kommer René.
Hon är en ung flicka om så där 22-23 år. Hon är spenslig
och spänstig, rasansikte. Hennes uttryck är något inbundet
trotsigt men övergångarna till vekhet och glädje äro snabba.
Bakom henne drar en tjänare bobsleighen. Det är en
medelålders man eller något mer, trotjänartyp, tystlåten, korrekt.
Flickan ser på sitt armbandsur och tvärstannar, vänder sig
med en viss livlighet till tjänaren, gör honom några frågor,
som han enstavigt besvarar, varpå hon skickar bort honom
i något ärende. Han tvekar och hänvisar till kälkens tyngd
men hon tar otåligt linan ur hans hand och går ensam vidare,
släpande på kälken.

Felix reser sig från balustraden. Med cigarretten i
mungipan betraktar han intresserad flickan. Så slänger han
cigarretten:

- Stor tung kälke - liten vacker flicka. Förlåt, o heliga
egoism, att jag bryter dina lagar.

Han tar tag i balustraden och svingar sig över,
kommer ner just framför flickan, som ryggar tillbaka av
överraskning. Skrattande förklarar han att han ovillkorligen måste
hjälpa henne med kälken. Hon vet inte rätt hur hon skall
uppfatta hans anbud. Då blir han lite mer ceremoniös och
presenterar sig. Hans leende lockar äntligen fram hennes,
och ehuru en smula motvilligt låter hon honom ta linan.

Utför banan rutschar kälkarna. En av dem med åtskilliga

manliga och kvinnliga passagerare skär in i vallen och välter
i det en av herrarna slungas bort mot vallen. Det uppstår
omkring honom några ögonblicks oro, som dock visar sig vara
obefogad och glammande och oförskräckta fortsätta de färden.

Bredvid banan på det ställe där kälken stjälpte löper en
gångstig. På denna kommer nu godsägare Robert Mårten,
fröken Inez och en förare. Ryssen är en lång, bredaxlad
kraftig man omkring 45 år. Ansiktet en smula grovt, stelt, korrekt.
Hans blick har en viss orörlighet som för tanken på
alkoholister eller morfinister. När han blir upprörd skälver ena
kinden i en spasmodisk grimas. Fröken Inez kan likaväl vara
22 som 32 år, hon är i alla händelser mycket väl bibehållen
med en noggrant studerad och noggrant underhållen skönhet.
Hon kan le mycket älskvärt, det finns lyster i hennes leende
men icke värme. Båda äro utrustade för en bergsbestigning
och föraren är försedd med hacka, rep och andra attiraljer.
Kälkarna som susa förbi dem tycks inte väcka deras
uppmärksamhet.

Vid banans krön är Felix och René i färd att starta. De ha
ett litet gräl om vem av dem som ska styra och båda äro
uppsluppna och gnabbas på ungdomars sätt. Han får sin vilja
fram beträffande styret, och de starta, ta en skarp sväng, han
uppmärksam på styrningen, hon hisnande och barnsligt glad.

Herr Marten och fröken Inez vandra oberörda uppför
stigen. Plötsligt stannar Inez och ser ut över banan. Så vänder
hon sig mot sin följeslagare:

- Titta vem som kommer där - vem har hon fått till
kavaljer -

Herr Marten ser upp, slött nyfiken, och förbi dem rutschar
Felix och René. Damen och herrn göra några svagt hälsande
åtbörder. De stå kvar och se ner efter kälken. Fröken Inez ler
i det hon säger något och det hon säger gör hennes leende
vasst och försmädligt. Herr Marten brummar något och
rycker på axlarna. De fortsätta uppför.

Men i en sväng dyker åter kälken upp. Felix' ansikte är

som nyss, men Renés har inte längre ett spår av den barnsliga
glättigheten. Vid målet bromsar Felix in kälken med kraft.
Den stannar, han reser sig hastigt och vänder sig skrattande
om mot flickan, men blir förvånad, ja nästan bestört när han
mötes av hennes allvarliga ansikte. Han räcker henne handen
och hjälper henne upp, frågar samtidigt hur det är fatt, hon
skakar otåligt på huvudet - ingenting - ingenting! Hon
tar avsked utan förklaring och går. Felix står kvar och det
ser ut som om han trodde att hon skulle vända sig om
för att ge honom en avskedsnick. Det gör hon emellertid
inte. Då tänder han ånyo med filosofiskt lugn en cigarrett,
betraktar dess glöd:

- Hon blev med ens så triste, min lilla inconnue - gud
vet varför! Ville rakt inte vara med längre - René heter hon.
Ett ganska vackert namn.  Jag tror jag  stannar här några
dar -

Han står där och funderar. Han har en svag, halvt
omedveten känsla av en fara och han resonerar ironiskt skämtsamt
med sig själv och sin cigarrett:

- Men å andra sidan - du <i>kan</i> dock fastna i garnet, min
käre Felix! Det kan den bäste. Må <i>ödet</i> avgöra! Krona eller
klave!

Leende tar han upp ett mynt och kastar upp det i luften.
Han småler och rycker på axlarna. Ödet har talat. Han tar upp
slanten och håller den mellan tummen och pekfingret liksom
förevisande. Genom slanten framtonas bilden av en kvinna.

Det är fru Mårten, Renés syster. Hon är omkring 30
år, mindre vacker än sin syster men oändligt mycket
mjukare. Hon har i sitt väsen något sjukligt, dröjande,
drömmande, trött och försvarslöst. Hon vilar i en bekväm stol och
ser just upp från en bok, i vilken hon bläddrat.

Stället på vilket hon befinner sig är en Kursaals terrass.
Den ligger au plein soleil och är mer eller mindre uppfylld
av den internationella värld som liksom flyttfåglarna drar fram
och tillbaka mellan Alperna och Egypten. Där finns engelska

misser, några påminnande om Schimpanser, andra om
Botticellis änglar, där finns en amerikansk teologie doktor med
boxning som livsintresse, franska markiser med vidunderligt
välvårdade skägg och urgamla fast obestyrkta stamtavlor och
i deras sällskap des vraies grandes Dames, vars enda fel är ett
milligram för mycket karmosin på läpparna. Där finns en
vittberömd Blåstrumpa i praktband och där finns framför
allt sportsmän av alla åldrar och nationer från den gamle
lorden med tändsticksben till den unge schweitziske
chokladfabrikanten med herkulesvador. Alla dessa pärlor äro som
uppträdda på en tråd, alla dessa fantomer röras av en vind och
denna tråd och denna vind är ingen annan än den berömda
Blåstrumpan, assisterad av ett otroligt sinnesrubbat spöke till
kärring. Konversationen och intresset gå i obestämda vågor,
som dock allt mer och mer taga bestämd riktning mot en i
terrasshörnet uppställd stor kikare. Den är riktad mot fjället
och omgiven av en grupp personer vilka diskutera något
som tilldrar sig där uppe.

Ut på terrassen och i samtal med Felix kommer René. Hon
är klädd i fäktdräkt och han håller en florett i handen. De
byta flyktiga hälsningar till höger och vänster och gå långsamt
och utan avsikt fram till kikargruppen.

Här är det en ung man som ägnar fjället en särskild
uppmärksamhet och när han nu lämnar kikaren vill han övertala
René att inta hans plats. Hon frågar vad det är hon ska
se, men då hon får veta det vänder hon sig med en otålig;
och missnöjd min bort. Felix däremot sätter ögat till kikaren.

På det vita snöfältet ser han tre små figurer. Han ställer
om kikaren på närmare håll och ser tydligt de tre
bergsbestigarna från bobsleighbanan. Föraren är just i färd med
att fästa repet vid fröken Inez och skall sen angöra det vid
herr Mårten. Denne vägrar emellertid bestämt, föraren gör
honom allvarliga föreställningar, även Inez ber honom att vara
förnuftig men han är envis, till slut kyligt retad. Inez, som
uppmärksamt iakttar honom kastar om, rycker på axlarna och

säger att han får göra som han vill. Motvilligt sätter sig
föraren i gång, följd av Inez.

Marten blir ensam. Han kastar en blick ned över dalen,
så upp mot föraren och Inez, som med möda klättra vidare
uppför branten. Då han ser att de äro upptagna på sitt håll
drar han hastigt och skyggt fram en fältflaska, skruvar av
proppen med något darrande händer, tar sig en ordentlig klunk
i det han sneglar efter de andra, skyndsamt på med proppen,
in med flaskan, står ett ögonblick och andas ut, stöter
så staven hårt och tungt i klippan och börjar uppstigandet.

På terrassen tar Felix ögat från kikaren och ser sig om efter
René då han överfalles av den fnoskiga gamla missen. Could
you see something, frågar hon, men Felix svarar inte, ty han
söker René.

Hon står bredvid sin syster och kastar i sin tur en blick
över axeln mot Felix. Han kommer fram till de båda systrarna,
blir presenterad för den äldre och börjar genast berätta vad
han sett i kikaren och om den törstige alpvandraren. De båda
damerna se besvärade ut och den yngre ger honom med en
smått förgrymmad min besked. Han blir verkligen för ett
ögonblick förbryllad:

- Aj, där högg jag vackert i sten! Den tappre men något
törstige alpvandraren är ingenting annat än de båda damernas
svåger och man -

Han skyndar att byta samtalsämne, leker med floretten
och frågar om det inte kan vara på tiden att ta en ny
omgång. Förlägenheten är borta, René nickar bifall, Felix
saluterar med floretten fru Marten, som återtar sin bok.

Under vägen frågar Felix hur det står till med fru Marten,
vars utseende tyder på allt annat än god hälsa. Med ens får
flickan ett mycket vekt och sorgbundet uttryck, som så att
säga sluter sig samman om hennes svar. Och detta svar gör
Felix helt bestört. Flickan går in i casinot, men Felix vänder
sig i dörren, dröjer ett ögonblick, ser förstulet över axeln
bort mot fru Marien.

Hon sitter som förut men lägger nu bort boken och reser sig
lite, ty fram till henne kommer störtande en pys på 6-7 år.
Han häver sig över henne, bubblar och berättar, hon ordnar
hans krage, stryker hans hår ur pannan och hon strålar
emot honom i en lycka, som för ögonblicket inte tycks ha
några skuggor.

Felix, egoisten, betraktar henne medlidsamt:

- Obotligt sjuk! Stackars lilla fru Marten. Ung, rik,
lycklig och dömd - se där en tragedi!

Han höjer på ögonbrynen, på axlarna. Sådant är livet och
honom angår det inte. Han följer den vackra René in i
fäktsalen. Där finns redan ett par damer som under en
fäktmästares ledning söker lära sig konsten. Prövande sin florett
står René bredvid och hon skrattar nu ett riktigt muntert
flickskratt åt deras fumlighet.

Ute på terrassen ämnar fru Marten stiga upp. Gossen är
borta. Trotjänaren hjälper henne ur stolen. Hans livré liknar
mest en jägares, den är enkel och föga framträdande. Hon
lägger ena handen på hans axel och går långsamt bort till
terrasstrappan, stiger nedför.

Herr Marten är stadigt på väg mot fjällets topp. Stor och
kraftig står han där, men hans ställning är något brydsam,
han ser sig om en smula förvirrad, han söker förgäves
fotfäste, så börjar han ilsket ropa efter repet.

De båda andra äro några meter ovanför honom och med
några meter sinsemellan. Föraren vänder sig om och svarar
den besvärlige herrn ganska ilsken även han. Det blir emellertid
ingen annan råd, herr Marten måste ha repet, och fröken
Inez, som har den lösa ändan virad flera varv om livet, måste
veckla upp den.

Hon står på en liten avsats i klippan, bakom henne är ett
bråddjup men hon har dock så pass mycket plats att hon utan
alltför stor svårighet kan lossa linan och låta den lösa ändan
glida ner till herr Mårten. Han når den inte. Det fattas

några fot, han blir upphetsad, han blir ond. Då går hon
längre fram till kanten och böjer sig ned. Linan faller djupare,
det fattas bara en fot men den fattas och Marten blir
ursinnig, han gör en oförsiktig rörelse och utför avsatsen
rutschar en mörk kropp följd av snö och stenar.

Föraren skriker, förbannar, höjer händerna till vädjan eller
tecken men griper plötsligt tag i linan, kastar sig bakåt, tar
spjärn med fötterna.

Inez står kapprak vid branten, lyfter armarna för att hålla
balansen, vacklar, och föraren rutschar utför i det han bromsar
med fötter och hacka.

På terrassen uppstår ett stim kring kikaren. En man bryter
sig lös ur stimmet och allt under det han talar häftigt upprörd
skyndar han in i casinot. Det böljande stimmet sluter sig
åter kring kikaren.

Nedanför terrassen kommer en skock ungdomar som fått
bergsskorna på sig i en hastig vändning, hackor och spadar,
bland dem några förare. En hastig överläggning och de skynda
vidare. Kvar blir René, som står och stirrar upp mot fjället.
Hon är storögd av spänning men ansiktet är ganska lugnt.
Bakom henne kommer Felix springande. Han har också i en
hast fått på sig det nödvändigaste för en bergsklättring, han
fattar i förbifarten hennes hand, ber henne att vara lugn.
Det är fullkomligt överflödigt. Hon svarar med att peka på
hans ena sko, vars band gått upp. Han faller på knä och
under det han snör skon tänker han:

- Känslosam är du då inte, min vackra docka! Är din
syster lika kall så har kanskie stackars Marten haft vissa skäl
att titta djupt i flaskan.

Han reser sig och skyndar vidare. Flickan står kvar, följer
först med blicken den bortskyndande, höjer den så åter mot
fjället med samma uttryck som förr.

På en avsats i berget ligger en kropp utsträckt i snön. Det
är Marten. Han ligger framstupa med armarna utsträckta och
vid huvudet växer en fläck av blod.

Och från klyftan högt över honom hänger en kropp fritt ner,
pendlar sakta. Det är Inez, hon hänger avsvimmad i repet.

Föraren har fått spjärn på den avsats från vilken Inez föll,
han ligger baklänges mot bergväggen och söker att med hela
sin tyngd och muskelkraft motväga tyngden i andra ändan
av repet. Hans krafter äro så gott som uttömda och gång
efter annan ser det ut som om kroppen skulle brista i sin
spjärnande ställning. Han har linan lindad dels om kroppen,
dels om högra armen. Han släpper taget med vänstra armen
för att stoppa en handfull snö in i sin brännande torra mun
och för att gnida sig med snö över panna och ögon.

Och kvinnokroppen pendlar sakta fram och åter. Straxt
nedanför stupet skjuter bergmassan fram i en skarp kant och
kanten gnager på det pendlande repet, som redan är till
hälften slitet. Så glider plötsligt repet några fot längre ner,
ty föraren har glidit några fot innan han fått tag på nytt spjärn
och kämpar för att behålla det. Och bergskanten börjar gnaga
på det nya stället på repet.

Fru Marten och hennes trotjänare ha kommit in i
hotellrummet. Tjänaren gör i ordning hennes stol då dörren till
rummet rycks upp av den sinnesförvirrade gamla engelskan,
skälvande av iver att få berätta vad redan hela hotellet vet. För
all del, ta det med ro, sätt er, bli inte orolig, skriker hon,
ni kommer säkert att svimma men det får ni inte göra. Fru
Marten blir orolig. Hon frågar kort vad det är frågan om.
Och missen pekar med en dramatisk gest mot fjället - er
man! er stackars man! Fru Marten rycker till, hon kippar
efter andan men hennes första åtgärd blir att gripa trotjänaren
hårt i armen. Icke för att hålla sig uppe ty kroppen är rak
och lugn, men de båda, trotjänaren och matmodern stirra
varandra in i ögonen och deras uttryck är varken rädsla,
ångest eller sorg utan endast som nyss hos René en
ögonblicklig och ohygglig spänning. Så slappnar hon plötsligt,
vinkar åt missen att gå i det att tjänaren hjälper henne ned i
stolen.

Hjälpexpeditionen har hunnit upp till klyftan i fjället. Första
man är en av förarna. Han kastar sig framstupa över mannen
med repet. Efter honom följer Felix och i tur och ordning så
många som den lilla platån kan rymma. De lägga sig
framstupa och börja hala in repet. Felix som ligger ytterst på
kanten, gör en hejdande rörelse åt dem som hala in repet ty
de ha nästan hunnit till den punkt där det är halvslitet
Männen ligga i andlös rådplägning. Felix gör ett förslag, de
andra skaka tveksamt på huvudena, det bryr han sig inte
om. Han tar ett nytt rep från en av förarna, slår det
kring sitt liv lämnande fria ändar på båda sidor. Tre män
hålla hans rep, han glider baklänges över stupets kant, han
tar spjärn med fötterna mot bergväggen och lutar sig bakåt,
går steg för steg ner till dess han kommit i jämnhöjd med
Inez. Då tar han henne intill sig och knyter den fria ändan
av sitt rep kring hennes midja. Han börjar nu försiktigt gå
åt sidan för att undvika den bergskant som varit nära att
skära av hennes rep men därvid sker just vad han velat
undvika, nämligen att hennes rep brister så att hon faller
ytterligare och nu endast uppbäres av repet som är bundet om
hans kropp.

Männen som hålla Felix' rep få således en ny och plötslig
påfrestning som är nära att kasta den främsta av dem över
stupet.

Påfrestningen är inte mindre för Felix. Repet snör hårt åt
kring hans midja och för ett ögonblick är han nära att tappa
balansen mot bergväggen, han lyckas emellertid återvinna den
och ropar nu för brinnande livet åt dem där uppe att börja
inhalningen.

Männen arbeta hårt och försiktigt. Äntligen luta sig två
av dem ut över stupet och gripa efter Felix' händer som
komma till synes över kanten. Så kommer hans ansikte. Han
är tydligen fullkomligt utpumpad.

Tre män komma springande fram över den avsats där
Mårten ligger. De vända honom helt om och sätta honom upp.

Han är medvetslös och blöder från ett sår vid tinningen. De
gnida hans ansikte med snö, slå honom i handflatorna. Han
vaknar med ett rosslande läte men förblir själsligt omtöcknad.

Från den övre avsatsen ha männen börjat fira ner Inez mot
den plattform där Marten ligger. Hon har kvicknat till liv
men är ur stånd att själv ta sig ner. Ett par av förarna dirigera
kroppen vid nedfirandet. Då kommer Marten på benen. Han
skyndar fram till Inez, som sitter tryckt intill bergväggen.
Han är i ett hysteriskt tillstånd, bestormar henne med
förvirrade frågor. Hon åter, hur utmattad hon än är, behåller
huvudet lugnt och kallt och är tydligen besvärad av hans
obehärskade uppträdande. Förarna berätta i korta ordalag hur
räddningen skett, och i detsamma kommer Felix
nedrutschande ett stycke därifrån.

Och nu stå de båda männen mitt framför varandra. Den
ene står inför sin <i>räddare</i> och skälver av sinnesrörelse,
den andre står inför en medelålders herre som har gjort sig
illa. Han säger artigt - jag hoppas att ni inte gjort er illa,
herr Marten. Då griper Marten plötsligt hans händer och
trycker dem så att den tappre Felix är nära att skrika. Och
Martens känslor äro inte tillfredsställda ens med det. Han
sluter honom i sin kraftiga famn, han gråter, han trycker
sitt ansikte mot den andres skuldra. Felix är närmast olycklig.
Han dunkar den andre i ryggen och kränger sig lös. Marten
står utmattad, hopsjunken. Felix har inte alltför mycket krafter
kvar heller. I varje fall är han i behov av en stimulans. Han
trevar bekymrad i sina fickor, så frågar han Marten om han
har en cigarrett. Han måste upprepa frågan tvenne gånger
innan den andre förstår, så sticker han hastigt handen i fickan,
drar först fram en krossad fältflaska som han kastar och
därpå ett cigarrettetui som han räcker Felix. Och så vänder han
sig ivrigt mot Inez med nya frågor och nya beklaganden.

Felix har fått fram en cigarrett. Han luktar på den,
försiktig som en katt, sticker den så mellan läpparna och sneglar
mot Marten:

- Konstig kurre den där Marten! Stark som en björn
och hysterisk som en kvinna. Men jag tror att jag börjar förstå
honom. Den där vackra lilla damen tycks inte vara lika kall
som min René!

Han får eld av en av förarna, tackar och sneglar bort
mot Mårten och Inez igen.

Hon har nu rest sig, stödd mot honom och mellan dem
går en sådan liten spontan våg av ömhet, som en nyss
överstånden fara kan framkalla. Den markeras bara i miner
och blickar. Och samma stänk av ömhet finnes kvar, när Inez
nu helt naturligt vänder sig mot sin räddare. Hon räcker
honom handen, hennes rörelser och hela hennes gestalt och
minspel är på grund av utmattningen kvinnligt mjukt, vekt
och rörande.

Felix slungar hastigt sin cigarrett, går fram och kysser
hennes hand, i det han ser leende på henne.

Fru Marten bidar i sitt rum för att få veta utgången.
Bredvid henne sitter René och hennes blick är stor men har
nu som förr endast rum för en enda stor spännande fråga.

Trotjänaren kommer in i rummet. Om det finns någon
sinnesrörelse i hans ansikte så är det icke glädjens. Han går
fram till stolen: De äro räddade, säger han. Och oskadda. Inte
en min hos de båda systrarna förråder någon glädje. René
sjunker ihop helt lite och ögonlocken sänkas, dölja blicken.
Fru Mårten sätter sig upp, ler ett flyktigt leende -
spänningen är över, ingenting annat, spänningen är över.

</chapter>
<chapter name="II.">

<h2>II.</h2>

Det är afton på terrassen. Ur casinots dörrar faller ljuset ut
i breda strimmor och i en av dessa dörrar trängas en mängd
aftontoaletter och pälsverk. Ur detta vimmel kommer Felix
fram och söker sin räddning ut på terrassen, där han dock


mötes och hejdas av tre höga, smäckra kvinnogestalter,
dekolté och pälsverk. Dessa tre gracer uttrycka sin beundran
för hjälten, men åskådarens avund minskas något då de tre
gracerna vända sig om och avslöja tre 70-åriga skråpukansikten
av den välkända engelska typen. Orsaken varför de vänt sig
om är den att en fjärde grace tillkommit, den livliga och
något sinnesförvirrade gumman. Felix kan inte undkomma
och han tänker:

- Skyll dig själv, min kära Felix! Du har räddat ett
människoliv, du har blivit en hjälte och en hjälte undgår sannolikt
inte sin lön!

Gummans entusiasm är verkligen så stor att hon måste ta
hjältens huvud mellan sina händer och kyssa honom på pannan.
Dessutom vill hon ha honom för sig själv. Hon för honom
bort i ett hörn, ja tvingar honom att ta plats, varpå hon börjar
dra en hel krönika, hemlighetsfull och viktig. Felix lyssnar
till en början motvilligt, men blir allt mer och mer intresserad.
Familjen Marten är hemma i Ryssland, där mannen äger
enorma gods. Han är en gentleman, en smula hård på ytan
kanske. Men tyvärr har han en svår skavank - han är
morfinist, den stackarn! Den vackra Inez är helt enkelt en
förklädd sjuksköterska som fru Marten satt att vakta mannen,
för resten en riktig Guds ängel! Tålig, outtröttlig, oumbärlig
för dem båda. Det är tydligt att fröken Inez skaffat sig en
hänförd vän i gumman. Hon smälter i hänförelse, men
hennes min ändras blixtsnabbt när Felix så där en passant frågar
efter René. Det blir en annan låt. Hon! Jo hon är en intrigant!
Kall och skarp - otacksam mot Inez.

Felix tänkte göra några invändningar mot denna dom, men
gumman gör plötsligt en tystande rörelse och strax därpå
skiner hennes ansikte upp i ett det kärvänligaste leende. Felix
vänder sig om för att se vem som kommer. Där står René med
Pysen vid handen. Det var visst hennes avsikt att gå förbi
utan hälsning, men gumman kan inte motstå sin impulsiva
natur utan reser sig, tar flickan i famn och kysser henne på

båda kinderna. Hon kastar därpå sin ömhet över Pysen, tar
fram gotter och lovar att berätta en saga.

Felix följer René några steg framåt, fram i ljusfloden från
en av de öppna dörrarna och stannar där. De konversera i lätt
ton och även René gör honom sin komplimang för
räddningsbragden. Hennes ögon äro halvt nedslagna, hennes mun
ironisk. Plötsligt ser hon på honom med en blick så hård och
glittrande att han nästan ryggar. Hon säger:

- Ni är verkligen en modig man, men ni kunde använda
ert mod bättre!

I detsamma kommer Pysen springande och tar hennes
hand, hon böjer lätt på huvudet och fortsätter. Felix står
kvar, förbryllad, han tänker:

- Jag tror jag ger gumman rätt. René har ett
flinthjärta.

Han ser efter henne, ser hur hon försvinner över terrassen.
Så vänder han sig in mot ett av de upplysta rummen.

Där sitta fyra herrar vid ett spelbord och spela kort. En
av dem är Marten, som bär en liten svart bindel om pannan.
Felix ser herrarna resa sig för att hälsa på Inez, som kommer
fram till dem. Hon är klädd i aftontoalett, det blir frågor och
svar, handskakningar och leenden. Hon ber dem för all del
inte låta sig störas och de ta plats på nytt. Hon står ett
ögonblick bakom Martens stol, tittar likgiltigt på hans kort, så
ser hon upp och ut genom dörren. Hon lyser upp då hon
i ljusstrimman ser sin räddare. Hon kommer ut till honom,
livligt med framräckt hand.

Marten ser upp från sina kort, han foroerar blicken för
att kunna urskilja vem det var, rynkar lätt pannan då han
ser Inez och Felix där ute i ljusstrimman, inbegripna i ett
synnerligen angenämt samtal. Sida vid sida glida de ut ur
ljuset.

Marten bläddrar nervöst i sina kort, hans medspelare
observera en smula förvånade hans nervositet, ett yttrande

fälles som han besvarar kort och kallt, det blir en viss nervös
stämning vid bordet.

Felix och Inez ha stigit in i vinterträdgården, belägen vid
terrassen. Där finns stolar och säten bland växterna, på en
av dem ligger en aftonkappa av pälsverk. De ta plats i ett
krypin vid någon stor växtgrupp och det angenäma samtalet
fortfar, fast mera dämpat och intimt. Felix sitter och avnjuter
med blicken den vackra Inez' skönhet. Han kan desto bättre
göra det som hon sitter och stirrar framför sig. Hon berättar
om sitt liv, stackars flicka, hon är rörande i sin fagra oskuld.
Och Felix tänker:

- Hela kvällen har jag ångrat att jag stannade här och
nu ångrar jag att jag ångrar mig! Vad du är ombytlig, Felix.

Hans blick glider av en händelse bort till växthusets vägg.
Den är av matt glas, men en ruta är genomskinlig. Då någon
passerar förbi utanför ses dess skugga på det matta glaset.
Så är fallet nu. Skuggan glider fram till det genomskinliga
glaset och Felix ser för ett ögonblick Renés ansikte. Hon
försvinner och Felix vänder sig på nytt till Inez.

Martens dåliga humör har förvärrats. Han kommer i gräl
med sina medspelare, slutligen kastar han korten. Hans
medspelare dölja inte sin förvåning, men det ger han katten. Han
går otåligt bort till den öppna dörren. I detsamma kommer
René från mörkret in i ljuskretsen. Marten hejdar henne och
frågar om hon sett Inez. Då ler flickan oförställt hånfullt
och omtalar var Inez befinner sig, går vidare. Marten går ut
på terrassen.

Stämningen över den lilla tätatäten i vinterträdgården har
blivit ännu intimare. Fröken Inez hör tydligen till de kvinnor
som tycka om att ge förtroenden och Felix lyssnar mer
med ögonen än med öronen. Men så ser han återigen bort
mot väggen och han blir först förvånad, sedan en smula road
åt vad han ser.

Vid den genomskinliga rutan står Marten och spejar. Felix
tänker:

- Jag tror du spionerar, min gode Marten! Dina känslor
måtte inte vara så platoniska som de borde vara, herr äkta
man -

Han lutar sig så mycket tillbaka att hans blick glider
över flickan snett bakifrån, hans hand på ryggstödet är tätt
intill hennes blottade skuldra:

- - - för det första är den här flickan för god för dig,
för det andra borde du tänka på din stackars hustru. Får
jag tid ska jag ge dig en lektion i goda seder.

Marten står vid vinterträdgårdens dörr. Han är obehagligt
berörd och tveksam men så öppnar han dörren och stiger in.

Inez spritter till helt lätt och en svag glimt av oro glider
över ansiktet. Felix ser upp och undertrycker knappast sin
spefulla min, då Marten kommer fram till dem. Han är sötsurt
artig, de båda andra stiga upp, Felix tar avsked i det han
med markerad värme kysser Inez på handen. En lätt
huvudböjning för mannen i det han går.

I det upplysta rummet där herrarna nyss satt och spelade
och som nu är tomt kommer fru Marten. Hon ser sig
sökande omkring, går så fram till den öppna dörren till
terrassen.

Ut ur vinterträdgården kommer Felix. Han stannar för att
tända en cigarrett, småler en smula elakt och spjuveraktigt
och mumlar:

- För den här gången avstår jag - men jag tror att jag
kommer att blanda mig i den här leken.

Han går i sakta mak, viker om vinterträdgårdens hörn, går
utmed dess vägg ett par steg och tvärstannar. Han har
kommit till den genomskinliga rutan och han får bevittna en scen
som kommer honom att spärra upp ögonen.

Marten står framför Inez. Det är tydligt att han gjort henne
några förebråelser som hon mjukt och lekfullt parerar, hon
lägger sina händer på hans axlar. Då slår han sina armar
hårt omkring henne och trycker henne lidelsefullt intill sig.

Felix höjer ögonbrynen, han är häpen samt något snopen.
Även indignerad. Han har helt naturligt känt en viss svaghet
för den vackra flickan som han räddat, och att nu se henne
så villigt låta sig slutas i den gifte buffelns armar smakar
honom inte bra. Men så spritter han till och grips av en
instinktiv förskräckelse.

Dörren till vinterträdgården har öppnats och fru Marten
har stigit in. Hon går några långsamma, tunga steg framåt
med blicken sänkt, så ser hon upp och stannar liksom
ofrivilligt. En liten blixt av överraskning och förskräckelse far
över hennes ansikte, så blir det åter lugnt.

De båda famnas och kyssas. Så vrider mannen på huvudet
och upptäcker sin hustru. Han släpper då sitt tag i den
andra kvinnan, men det sker varken snabbt eller skyggt utan
med en butter trygghet, som blott uttalar att han är
förargad över att ha blivit störd. Kvinnan är om möjligt ännu
mera lugn, hon ordnar något i sin toalett, som kommit i olag,
så sätter hon ena handen i sidan och betraktar sin rival med
oändligt överlägset förakt.

Hustrun går med orubbat lugn fram till stolen på vilken
pälskappan ligger: jag kom för att hämta den här, säger hon
förklarande. Hon tar den och ska sätta den på sig. Den är
tung och besvärlig och hon är trött och den andra kvinnan
betraktar henne med ett leende som blir alltmer utsökt elakt.
Så skyndar hon fram och hjälper henne på med kappan:
Min kära vän, säger hon, ansträng dig inte, det är så skadligt
för dig. Utan att ändra en min tackar den sjuka med en
liten huvudböjning och hon går, tungt och trött som hon
kom, förbi mannen som står och tittar buttert under lugg
och lämnar bakom sig den segerstolta rivalen.

Felix, som osedd bevittnat uppträdet är tiofalt mer
upprörd därav än någon av de agerande. Han står på språng
som om han i nästa minut ville ingripa. Men hur?

- Vad i himlens namn försiggår här? Hur är det möjligt?

Spänningen förgår och efterträdes av en kall besinning där
äckel och motvilja är vida starkare än vreden. Till sist rycker
han på axlarna åt sig själv:

- Det var gement! Men kom ihåg min käre egoist att
andras öde må andra bära. I den här leken blandar du
dig icke.

Långsamt går han över terrassen mot casinot.

Ur mörkret in i det upplysta rummet kommer med
långsamma, tunga steg, fru Marten. I mörkret bakom henne
framskymtar trotjänaren. Bilden slocknar.

</chapter>
<chapter name="III. I Venedig.">
<h2>III.</h2>

<i>I Venedig.</i>

Felix Gray lämnade Schweiz strax efter det att familjen
Marten reste därifrån. Nu sitter han vid ett dukat tebord i
ett av de venetianska palatsens härliga salar tillsammans med
en liten graciös dam. Tebordet står ej långt ifrån ett fönster
och dörren till ett angränsande rum. Den lilla damen knaprar
ivrigt på sötsaker och pratar livligt. Hon har ett glatt humör
vilket man för ögonblicket inte kan säga om Felix. Han
förefaller en smula otålig och uttråkad. Han är klädd i
eveningdress, men med en mjuk sammetsrock i stället för fracken.
Han intar en bekväm, något nonchalant ställning, han röker
och smuttar på sitt te och svarar fåordigt. Den lilla damen
vill synbarligen liva upp honom. Hon sätter sig på armstödet
till hans stol, drar honom i öronen, men når intet nämnvärt
resultat. Då blir hon öm, stryker honom över pannan, sätter
pekfingret på hans ögonlock, betraktar honom smäktande och
kysser hans ögon. Och han låter sig lugnt behandlas. Men
redan i nästa ögonblick har den smäktande ömheten fördunstat
och den lilla damen vänder sig med en muntert hälsande gest
mot en annan ung man, som just träder in i salen.


Det är en av Felix' vänner som kommer för att hämta
honom. Han går fram till tebordet och i förbifarten lägger han
sin hatt och sina handskar i fönsternischen.

Han kysser damens hand, får en kopp te, diskuterar
kvällens planer som med förtjusning mottagas av den lilla damen,
men som inte väcker någon vidare entusiasm hos Felix.
Slutligen ger han dock med sig, säger att han skall gå och sätta
på sig fracken.

Han går genom ett smalt angränsande rum in i ett tredje,
lämnande dörrarna öppna bakom sig. Han drar av sig den
bekväma rocken och ger den åt betjänten. Så går han fram till
fönstret och står där på ett sätt som antyder att han vill se
utan att själv bli sedd. Efter ett ögonblick drar han sig
hastigt något åt sidan.

På balkongen till huset mittemot, skild från hans eget
genom en smal sidokanal, har herrskapet Martens trotjänare
kommit ut. Han håller i handen en duk som skall dammas av.
Under det han gör detta vrider han huvudet så att han kan,
kasta en förstulen blick mot fönstret mittemot, i vilket Felix
skymtar.

Felix drar sig förargad tillbaka på nytt. Han gör en liten
grimas och tänker:

- Vad du ändå blivit för en underlig kurre, min käre
Felix. När Martens reste till Venedig, så reste du till
Venedig. När Martens slog sig ner vid Canal Grande gjorde du
likaså. Men sen du väl har kommit så långt gömmer du dig
i din lya och nöjer dig med ett hjärta som visserligen är
ömt, men onekligen en smula rymligt!

Han kastar en blick genom dörrarna som han lämnat öppna
och ser Det rymliga hjärtat kyssa hans vän alldeles som hon
nyss kysste honom själv. Han skrattar en smula och drax
på sig fracken.

I salen har vännen rest sig och arm i arm med Det rymliga
hjärtat går han mot rummets utgång, livligt konverserande.
Felix kommer in just som de gå ut genom dörren. Han

ker att vännen glömt sin hatt i fönstret och han går fram för
att hämta den. Så blir han stående vid fönstret, ty fönstret
mittemot till det martenska huset står öppet och i fönstret
sitter Pysen.

Det skymmer ute, men fönstret är upplyst. Det är möblerat
som herrum och synligt genom fönstret är en chiffonier i
vilken ett litet skåp står öppet. Skåpet är tomt. Därför att
Pysen, driven av barnslig nyfikenhet varit och rotat i
chiffoniern, säkert utan lov. Bland andra småsaker som han
plockat ut och radat upp på fönsterkarmen finns en liten
låda, vars innehåll han granskar och leker med. Den innehåller
charpi, en gasbinda, några små flaskor, som han ordnar efter
storlek och slutligen en tingest som han vrider och vänder på.
Det är en spruta med lång spets. Den börjar han leka med,
men det bär sig inte bättre än att han därvid stöter till
flaskorna, som falla ner i kanalen. För att luta sig fram och
se efter flaskorna råkar han stöda handen med sprutan mot
fönsterkarmen, sprutans glas krossas, Pysens ansikte förvrides
av smärta, han har skurit sig i handen och börjar gråta.

Nu kommer René hastigt fram till honom. Hon blir
förskräckt när hon ser vad han har gjort, är färdig att banna
honom men tycker ännu mer synd om honom, tar fatt på honom
och undersöker handen. Så ser hon upp och en liten våg av
överraskning går över hennes ansikte, avslutas med ett
behärskat  igenkännande leende, hon böjer lite på huvudet.

Felix hälsar med glittrande blick. Han skakar skämtsamt
medlidsamt på huvudet och hon reproducerar hans rörelse
och min: ja, inte sant, vilken förskräcklig olyckshändelse.
Så försvinner hon och Pysen ur fönstret.

Felix vänder sig långsamt in mot rummet, försjunken i
tankar som inte ens tycks skingras då Det rymliga hjärtat
i aftonkappa uppenbarar sig för att med en ordström, som
ackompanjeras av otåliga stampningar, få honom att skynda
sig och komma med. Han har beslutat att inte följa med ut.
Han skrattar åt deras skäligen svaga invändningar: Ni reder

er förträffligt utan mig, säger han och föser ut dem med en så
att säga välsignande gest: Roa er bäst ni kan, kära vänner.
Jag ska använda kvällen på annat sätt, förklarar han bestämt.
Bliven ensam går han några steg mot fönstret, stannar
och formulerar sitt beslut sålunda:

- Det är ju ren ohövlighet att inte göra visit hos
Martens - - - Alltså hövlighet - ingenting annat än ren
hövlighet - ska vi komma överens om det?

Leende ringer han på sin betjänt.

Men i huset mittemot står herr Marten vid sitt skåp. Han
har upptäckt att den för honom ytterst dyrbara lådan är
borta. Han söker med stirrande blick omkring sig i rummet, så
skyndar han bort till fönstret, tar den tomma lådan, ser
förödelsen, står en sekund slagen av häpnad. Hans ansikte
förvrides av vrede då han mumlar: vem i helvete!

I dörren till herrummet står Inez, även hon för ett ögonblick
bestört, men så rycker hon på axlarna och småler hånfullt:

- Det är naturligtvis pojken, säger hon. Jag ska gå efter
honom. Och hon går.

Marten står kvar och tuggar på sin vrede som sakta
kallnar till grymhet.

I det smala genomgångsrummet i huset mittemot står Felix.
Hans betjänt sysslar med att plocka fram en visitkostym.
Rummet har en helt liten balkong. Felix öppnar dörren och
stiger dit ut. Han stannar stödd mot dörrposten. Han står
själv i dunklet men då han böjer sig fram belyses hans
ansikte av ljuset från det Martenska huset.

Han ser fru Marten sittande i rummet mittemot. Det är ett
litet rum innanför salongen, på vars andra sida herrummet
är beläget. Hon har just slutat lägga ett förband kring Pysens
sårade hand, hon blåser bort svedan, men blir avbruten av
att Inez kommer in i rummet. Fru Marten blir orolig, Pysen
skrämd. Han tyr sig till modern då Inez säger att han skall
gå in till fadern. Då modern med en halvt ofrivillig rörelse
håller honom kvar, tar Inez honom med ett lugnt men fast

grepp och för honom ut genom dörren. Själv stannar hon
kvar hos fru Marten.

Felix har bevittnat scenen utan att klart förstå den. För
att få en förklaring går han hastigt in i salen, genom vars
fönster han kan följa med vad som händer i herrummet.

Där står den grove herr Marten med en liten smäcker käpp
i handen, bidar, och genom dörren kommer Pysen smygande
steg för steg, ögonen uppspärrade av skräck. Han stannar.

- Kom närmare, säger fadern och steg för steg kommer
han. Då tar fadern honom i armen, inte hastigt men så
mycket hårdare. Han pekar med käppen på det öppna skåpet
och den skälvande Pysen viskar fram sin bekännelse. Fadern
släpper sitt tag.  Håll fram händerna, säger han åt pojken.
Med en obetvinglig rörelse gömmer pojken händerna på
ryggen, men under faderns befallande blick krypa de åter
fram. Och Marten höjer käppen och slår till.

I det lilla rummet har fru Marten rest sig vid Pysens
genomträngande skrik. Hon vacklar framåt för att skynda
till sonens hjälp, men Inez håller henne tillbaka: kära barn,
säger hon, ta det inte så hårt. Pojken behöver aga och du
kan i alla fall ingenting uträtta.

I herrummet står Pysen inklämd i en vrå, händerna tryckta
mot bröstet, dödsskrämd. Och framför herr Marten står René.
Hon har ryckt käppen ur hans hand. Ett ögonblick ser det
ut som om han skulle vilja kasta sig över henne, men så tar
han saken från den humoristiska sidan och ler sarkastiskt,
och han säger ungefär detsamma som Inez sagt modern. Men
när han nu vill gå fram mot pojken och René trotsigt ställer
sig i hans väg brister den obehärskade vreden fram och han
griper henne i skuldran.

Då har den store egoisten, Felix Gray fått nog:

-  Vid Gud, Felix, nu är det på tiden att du gör den där
hövlighetsvisiten!

Betjänten står och väntar på att få hjälpa till med
omklädseln, men Felix skyndar förbi honom utan ett ord, rycker

till sig hatten som betjänten håller i hand och försvinner
ut genom dörren. Betjänten stirrar häpet efter honom.

Fru Marten och Inez utkämpa en ingalunda bullrande, men
intensiv strid. Fru Marten vill gå in till sin son, Inez gör
min av att spärra henne vägen. Fru Marten anstränger sig
till det yttersta för att orka få undan Inez vilket också
lyckas. Hon når dörren och skyndar in i salongen. Väl där inne
tar hon några steg för att fortsätta in i herrummet, men
ansträngningen har varit så stor att hon måste ta stöd mot
bordet mitt i rummet och stannar ett ögonblick som för att
hämta krafter att fortsätta. Dörren till herrummet står öppen,
René står strax innanför med ryggen mot salongen. Tyst och
försiktigt kommer Pysen smygande bakom henne, rusar så in
i salongen och gömmer sig gråtande hos modern. Fru Marten
söker att gömma barnet samtidigt som hon försöker lugna
det.

René bryter sönder den lilla käppen bakom sin rygg och
kastar bitarna in i salongen, alltunder det hon möter den
ursinnige Marten, som vill kasta undan henne för att komma
åt pojken. När hon inte kan hindra honom på annat sätt,
ställer hon sig i själva dörren med utbredda armar och spärrar
den. Då tar Marten henne med ett järngrepp i handlederna,
kastar undan henne och tar ett steg in i salongen.

Trotjänaren står framför honom och spärrar vägen. Han
håller en liten bricka i hand och på brickan ligger ett
visitkort. Marten observerar inte denna lilla detalj i första
ögonblicket utan tror visst att tjänaren med avsikt ställt sig i
vägen för husbonden. Det tycks egentligen inte överraska
honom men desto mer reta honom och han höjer armen som
till slag. Utan att förändra en min räcker han fram sin
bricka. Marten blir förbryllad, halvt flat tar han visitkortet,
granskar det, så kramar han ihop det med en förargad gest.
Men viker i detsamma tillbaka in i herrummet, ty genom
den öppna dörren till vestibulen ser han den anmälda gästen
träda in i salongen.

I högsta grad ogenerad går han fram till fru Marten.
Hon står alltjämt stödd mot bordet och har svårt att kuva
sin sinnesrörelse, men lyckas likväl åstadkomma ett leende mot
besökaren. Det enda okonventionella i hennes uppträdande är
måhända en alltför varm handtryckning och blick.

Svärjande och förbannande i det tysta vänder sig Marten
mot René, och mötes av ett tyst hån, alltför bemängt med
förakt för att vilja kosta på sig ord eller starka miner. Han
kommer in i salongen för att hälsa. Felix konverserar
fullständigt otvunget och utan några som helst undertoner, om
resor, väder och vind, om Pysen och hans skadade hand.
Marten räcker honom jovialiskt sina båda händer till hälsning.
De skaka hand och fadern berättar att Pysen varit olydig,
han hotar honom med pekfingret och drar honom lite i örat
och så har det obetydliga ämnet fallit.

Felix kvitterar det hjärtliga mottagandet med att påpeka
den glädjande omständigheten att de voro nära grannar.
Ja, han går fram till fönstret i herrummet och visar hur
nära grannar de äro: Vi kan meddela oss med varandra
tvärsöver kanalen, förklarar han förtjust.

Marten gör en ofrivillig grimas, som han dock hastigt
utplånar. Inez står bredvid honom och över hennes solljusa
leende drar ett lätt litet moln, hon kastar en hastig snedblick
på Marten.

René har stått med sänkta ögon, men nu lyfter hon dem
och ser med en stor, varm blick på Felix, som fortsätter att
konversera lika otvunget. Han lämnar fönstret och går fram
mot Marten. Plötsligt stannar han, böjer sig ner mot golvet.
Marten gör samtidigt samma rörelse, men Felix kommer först.
Han tar upp sitt eget tillknycklade visitkort och utan att se
på det och alltjämt konverserande, räcker han det åt Marten.
Denne har återigen svårt att hålla konvenansen och med en
mycket hastig rörelse stoppar han kortet i fickan. Det
animerade samtalet fortsätter och man kommer överens om att
följande dag göra en utfärd i gondoler tillsammans.

- Ja, så blevo vi grannar och trogna vänner, tänker
Felix där han står i sin gondol vid herrskapet Martens
trappa och väntar på att embarkeringen skall börja. Herr
Marten ser slapp och förstörd ut, som efter en orgie, men,
stramar upp sig och hälsar Felix med en något så när
vänlig hälsning. Inez står bredvid honom. René och Pysen
kommer utför trappan, sist fru Marten och trotjänaren. Det
ser ut som om Inez tänkte gå i Felix' gondol, men Marten
håller henne tillbaka och låter René ta plats hos honom
i stället. Hans gondol glider undan. Herr Marten och Inez
stiga i den andra och fru Marten och Pysen i den tredje
gondolen.

Felix och René sitta sida vid sida. Den första hälsningens
konventionella glättighet glider av dem, flickan är sorgsen
och Felix iakttar henne medlidsamt och oroligt. Han gör henne
en fråga, och hon svarar lågmält och förtroligt - det är som
vanligt, nytt uppträde, ny hänsynslöshet.

Martens båt, förd av raskare roddare glider tätt förbi.
Leende och strålande som vanligt vänder sig Inez mot dem,
säger en lustighet och båten har passerat.

Då lyfter René blicken, hela hennes ansikte lyser av hat
och hon börjar tala, behärskat visserligen men med en helt
annan energi än nyss. Och Felix lyssnar. Hans ansiktsuttryck
är slutet men då och då lyses det upp av en dämpad blixt
av förbittring och medlidande.

- Det är mycket riktigt att fröken Inez är oumbärlig för
herr Marten eftersom det är hon som förser honom med de
nödvändiga drogerna. Det är ovisst huruvida hon älskar
honom men desto vissare att hon hatar hans hustru, helt
enkelt därför att hon envisas att leva och därigenom hindrar
henne själv att bli en rik och lysande fru Marten.

Felix lyssnar till flickans berättelse. Så gör han en fråga.
Hon skakar på huvudet och ler trött:

- Skilsmässa! Omöjligt! Herr Marten är en fläckfri
gentleman och hans fadershjärta hindrar honom att lämna sin son

åt den svaga modern - allra helst förmögenheten är hennes
och gossen hennes arvinge - och när fru Marten inte längre
envisas att leva får den kära Inez en liten guldfågel att
vårda - eller vanvårda. I senare fall med hopp om att själv
bli hans arvinge.

René sjunker plötsligt ihop en smula. Felix gör en instinktiv
rörelse för att hålla henne uppe, men hon skakar lätt på
huvudet; hon vill inte låta sig överväldigas, hon ger honom
sin hand som han sakta smeker:

- Allt är väl uträknat, allt korrekt, fru Marten har inga
lagliga medel att skydda sin son - - -

Trots sin självbehärskning kan René inte hindra att tårarna
rinna över kinderna:

- - - - som hon vet att hon snart måste lämna.

Gondolen i vilken fru Marten sitter glider tyst och stilla
fram genom kanalens mörka vatten. Pysen har lagt huvudet i
hennes knä och somnat. Ena handen har hon lagt över
hans skuldra, den andra stryker lätt över hans hår. Hon
lyfter ansiktet från honom och stirrar framför sig med en tom,
hopplös och tårlös blick.

Och i herr Martens gondol sitter han som ett plussigt bylte
och tigger och ber Inez om något som om det gällde både
liv och kärlek. Han är ömklig, han smeker och dessemellan
glimtar det av hot i hans ögon. Hennes nervositet och
motvilja stegras till äckel, men så tar hon sitt parti och börjar
leta i sin väska. Hon tar fram en liten ask och räcker honom
den, Då tar han hennes hand, för den till mun, kysser som
en hund som slickar sin herres hand. Hon vänder bort
huvudet av vämjelse.

</chapter>
<chapter name="IV.">

IV.

Det är ett helt annat uttryck över Inez' ansikte där hon
nu sitter på Lidos strand iklädd baddräkt. Solljuset glänser
över hennes vackra person och själv glittrar hon av


skälmaktigt, livligt behag. Det är frågan om en regelrätt
strandkurtis och den manliga parten är ingen annan än Felix, även
han i baddräkt, liggande i sanden bredvid henne. Han för sin
del sköter kurtisen diskret och lugnt, ja, man skulle nästan
kunna säga överlagt och med beräkning. Herr Marten närmar
sig de båda badande. Han säger att han vill fara hem och
givetvis vill ha Inez med sig, men hon vill inte. Hon ser
närmast uttråkad ut, en smula högdragen gentemot herr Marten.
I synnerhet då hon vänder sig till sin kavaljer och rådfrågar
honom. Han nekar givetvis att göra slut på den angenäma
samvaron. Det finns i deras inbördes förståelse något visst
hemlighetsfullt och insignant som låter förstå att det existerar
ett mera betydelsefullt samförstånd dem emellan. Detta undgår
givetvis inte herr Marten. Felix ritar obesvärat i sanden och
kan inte dölja ett litet leende, då Inez med en nonchalant
huvudristning tillkännager för herr Marten, som står med
klockan i hand, sin avsikt att stanna. Herr Marten ger först
den ena, så den andra en underlig blick. Så slår han igen
boetten till sin dyrbara klocka, stoppar den med en brysk
rörelse tillbaka i fickan och lämnar dem.

Inez reser sig, den mjuka kroppen maklig och på samma
gång spänstig som en solvärmd katt. Hon går några steg
mot vattnet, talar över axeln till sin liggande kavaljer, utmanar
honom till kappsimning, och kastar sig i vågorna.

Felix sätter sig upp och följer med blicken den
bortsimmande sköna. Han ser närmast obehagligt berörd ut där han
sitter och tänker:

- Jaså, leken har börjat nu! Det ömma bandet mellan herr
Marten och hans väninna skall sprängas - - med mig som
sprängkil! Idén är inte min, det svär jag! Så infernalisk är
blott en kvinna som hatar eller älskar!

Och därmed reser han sig och följer Inez ut i vattnet.

Nere på bryggan vid gondolerna går René och väntar. Hon
befinner sig i en viss spänning. Nu kommer Marten fram till
henne, hans ansikte är lugnt men han har den undertryckta

vredens knyckiga brådska i sina rörelser och när hon nu
förvånad frågar om inte Inez kommer med hem, snäser han
till ett tämligen obehärskat svar: Stig i, säger han och stiger
själv i gondolen. Därigenom slipper han se det svaga
triumferande leende som drar över Renés läppar.

Uppkrupna på ett sandrev i havet sitta de båda kurtisanterna
och flirta. Men Felix tänker:

-  Ändamålet helgar medlen, det är sant! Men det vore mig
vida behagligare att växla ett par kulor med vännen Marten.

Och när han ett par dagar senare sitter i den martenska
salongen och lyssnar till musiken och drar långsamt bloss på
bloss från cigarretten, i en hopsjunken men bekväm ställning,
tänker han vidare:

- Nej, ändamålet helgar inte medlen - jag vill göra allt
för fru Marten - blott icke detta avskyvärda hyckleri!

Han vrider på huvudet och ser på René där hon sitter nästan
dold bakom en stor grön växt. Hennes ansikte är orörligt
som en Sfinx' ansikte. Så ser han åt andra sidan. Där sitter
Inez vid flygeln, det är hon som spelar. Genom dörren
till herrummet ser han också Marten, som vandrar fram och
tillbaka som ett djur i bur, passerande ett bord med
dryckesvaror. Han tar sig då och då en stadig klunk ur grogglaset.
Han ser ut som en man den där länge gått och tumlat med
gnagande tankar och som börjat pinas fram till ett beslut.
Felix vänder sig därifrån och stirrar ner i golvet:

- Lyckligtvis tror jag att vi nalkas en katastrof. Desto
bättre, öppen strid har jag ingenting emot.

Inez slår an att slutackord, reser sig med en viss élan och
vänder sig om med ett strålande leende som dock slocknar
när hon ser först på Felix, så på René, som vaknar upp ur
sina drömmar och säger henne en komplimang med lätt
hånfullt krökta läppar.

Felix reser sig och går fram till Inez. Det falska
förhållandet dem emellan besvärar honom så att han till och med
finner det svårt att säga henne en banal artighet. Men han gör

det. Instinktivt känner hon hans motvilja och hennes blick
forskar i hans ansikte med växande skärpa. Då ser han henne
plötsligt lugnt in i ögonen och denna hans blick har något
av bekännelse i sig. Det lilla intermezzot avbrytes av herr
Marten som i dörren till herrummet står och klappar händerna
frenetiskt. Han spar inte på överdrivna komplimanger, men
tyvärr är det rätt tydligt att han tittat djupt i glaset.

De överdrivna lovorden misshaga Inez i hög grad och hon
vänder sig på nytt mot Felix, som dock lugnt går förbi henne
in i herrummet där han slår i en grogg åt sig vid bordet med
dryckesvarorna. Han dricker en liten klunk och sätter ner
glaset igen. Då fästes hans uppmärksamhet vid en revolver
som ligger på bordet och bredvid denna några avskjutna
patroner och en patronask. Felix tar den och undersöker
den. Marten betraktar honom under lugg där han står vid
fönstret med ett dolskt och nästan hotfullt uttryck, som
dock genast försvinner då Felix ser på honom och gör en
fråga. Marten börjar orera med överdriven livlighet och Felix
småler som man gör då man hör en rusig människa skryta
med sina färdigheter och förtjänster. Och han tänkte:

- På sista tiden har du skrutit väl ofta med din
skjutskicklighet, min gode Marten. Är det preludier till en
utmaning? Eller bara ett försök att skrämma? Men min gode vän,
vem tar du mig för!

Alltjämt småleende börjar han plocka ur de tomma hylsorna
ur revolvern och ersätta dem med nya patroner. Marten blir
förtjust. Han går ivrigt och öppnar en dörr som leder ut till
en smal och lång loggia i det han uppmanar Felix att
komma med.

På loggian finns en trätavla och på denna tavla sätter nu
tjänaren upp markörpapper.

Felix kommer efter ut på loggian med revolvern och
patronasken, vilken han räcker åt Marten. Så tar han sikte och
fyrar av. Första skottet träffar helt nära pricken, andra skottet
något lite sämre, tredje skottet tar i pricken.

Marten står bredvid Felix som fortsätter att skjuta. Bakom
dem smyger sig nu Pysen fram. Han vill också titta på.

Fjärde skottet blir skäligen dåligt, femte något bättre och
det sjätte åter helt nära pricken.

Felix lämnar nu ifrån sig revolvern och beklagar det ej
alltför vackra resultatet, som emellertid i Marten finner en
ivrig lovprisare. Det är nu Martens tur. Han nästan skälver
av iver när han med fubblande händer byter om
patnonhylsorna. Pysen står tryckt mot väggen, gränslöst spänd
nu när pappa själv ska skjuta.

Marten höjer revolvern, i detsamma försvinner all iver,
all fubblighet. Tjänaren, som just har satt upp ett nytt
papper kastar sig åt sidan och i rask följd komma fem skott
och kransa pricken i precis ordning det ena efter det andra så
att vart och ett tangerar pricken. Sista skottet träffar mitt i
pricken.

Marten sänker vapnet. Felix är verkligen ganska imponerad.
Han bugar för mästerskytten och säger:

- Vid alla himlar, ni är ju en riktig Vilhelm Tell!

Marten bröstar sig och klappar sin beundrande son
nedlåtande på huvudet.

Men i herrummet står fru Marten. Hon är alls inte glad
åt det där skjutandet, hennes nerver äro inte så starka, inte
heller vet hon var Pysen är, korteligen hon befinner sig i
stor oro. Men blir lugn då Felix kommer in från loggian
för att säga god natt. Efter honom den segerstolte Marten
som berättar vilket nederlag Felix gjort. Inez kommer nu
också in i salongen, Felix kysser fru Martens hand till
avsked, därpå Inez'. Marten ställer sig mellan henne och dörren
och börjar ett sluddrande samtal med Inez för att hindra
henne att följa Felix ut. René syns inte till, varför Felix går
ut i vestibulen där han tar ner sin hatt och rock för att gå.

Då dyker René fram ur ett gömställe. Hon har passat på
honom för att få tala i fred. Hon slår armarna kring hans

hals, det är ett ljust och lyckligt ögonblick för dessa två. Men
det varar inte länge.

I herrummet sitter Inez på bordskanten i en nonchalant
ställning, röker en cigarrett och småler likgiltigt och överlägset.
Även fru Marten småler, men det är ett skälvande, ansträngt,
tvekande leende. Hon står framför sin man och ber om
någonting, hon försöker att ta det en smula skämtsamt väl
vetande att det är enda möjligheten. Och han tar det tills
vidare humoristiskt fast på sitt björnaktiga sätt: vad du är
dum, säger han, tror du inte jag kan? Gå bara ur vägen så
ska jag allt visa dig. Och han gör en gest med revolvern
i hand.

I andra ändan av rummet står Pysen uppställd mot väggen.
På hans huvud ligger en apelsin. Han är inte rädd, ty hans
förtroende för faderns skicklighet är obegränsad och moderns
ångest endast förbryllar honom. Marten vill göra sig fri från
hustruns övertalningar och går ett par steg på sidan om
henne. Men hon följer efter och hennes böner bli nu
allvarligare och hennes ängslan växer.

René och Felix lyssna till ordstriden från herrummet:

- Vad är det nu igen, undrar René, vad har han nu
hittat på. De lyssna och Felix konstaterar att han begått ett
stort misstag:

- Jag borde inte ha kallat honom för Vilhelm Tell.
Komplimangen var för stark. Eller också whiskyn -

Pysen vid väggen börjar bli ängslig. Moderns oro har
smittat honom. Men om det så gällde livet vågar han inte
vara olydig mot fadern. Han stannar på sin plats, och då vid
en skälvning av kroppen apelsinen är nära att ramla, lägger
han den tillbaka på sin plats.

Men nu har fru Marten förstått att hon inte kommer
någon vart med skämt och väl inte med någonting annat heller.
Hon är vild av rädsla, hon slår armarna kring sin man,
hon ömsom ber, ömsom hotar. Men hos honom börjar vreden
stiga.

Inez sitter som förut. Hennes leende har blivit underligt stelt.
Hon är en ytterst intresserad åskådare, men ingenting mera.

I dörren till loggian skymtar trotjänaren. Han står så att
säga sammanknuten, färdig till språng.

Mårten har med sin vänstra hand slitit loss hustruns grepp
och fört henne åt sidan samtidigt höjer han revolvern.

Men nu är gossen rädd. Springa sin väg vågar han inte,
men i det han med handen fasthåller apelsinen, vänder han
sig helt om.

- Stå still, ryter Marten åt honom. I detsamma ser han åt
sidan och får något av den rusiges dumma förvåning över
en oväntad situation i sina drag.

Felix står nämligen framför honom. Han är fullständigt
lugn, tar saken lätt som man kunde säga. Han ser från
Marten till gossen och frågar leende:

- Ska det bli ett nytt mästerprov? Då föreslår jag en ny
tävlan och ber om att få första skottet.

Han räcker lugnt fram handen efter revolvern, som slött
och motvilligt räckes honom. Så tar han några steg från
Marten som för att ställa upp sig till skjutningen. Ett
bra stycke på sidan om Pysen finns en stor venetiansk spegel.
Denna spegel återger de båda männens gestalt. Det är
ungefär en meter mellan dem. Spegelbilden Felix lyfter revolvern
och riktar den rakt mot Martens bröst. Han rycker till, ty
det är inte bara den lyftade revolvern utan även Felix' blick
som framkallar denna instinktiva förskräckelse hos Marten.
Skottet går av och den dyrbara spegeln krossas.

Marten blinkar halvt oförstående som en katt när man
sätter ett ljus i ansiktet på honom. Felix fullkomligt lugn. I det
han med fräck öppenhet stoppar den andres vapen i sin
egen ficka ger han honom en blick som Marten icke urhärdar.

Och Felix tänkte:

- Den gången bommade jag så att all vidare tävlan är
utesluten.

Så vänder han sig till fru Marten och är åter fullkomligt
konventionellt ogenerad:

- Så fumligt jag bar mig åt, säger han. Jag ber tusen
gånger om ursäkt. Fru Marten gör ett icke alldeles lyckat
försök att hålla samma min och ton som han. Pysen har
kommit fram till henne och i det hon lägger armen kring
hans skuldror drar hon sig bort mot dörren. Marten står vid
lilla bordet, fyller ett glas som han tömmer. Och Inez, som
sitter kvar där hon satt, betraktar honom oavvänt och då deras
blickar mötas rycker hon helt lätt på axlarna.

Några dagar senare står Felix med ett brinnande ljus i
handen. Han placerar det i det smala genomgångsrummets
fönster och drar sig själv i skymundan. Han väntar tydligen
på att ljuset skall observeras av någon i huset mittemot.
Under tiden tänker han:

- Herr Marten har inte återfordrat sin revolver och jag
har inte heller återlämnat den. Jag tror att både han och jag
bida det rätta ögonblicket.

Nu avtecknar sig en kvinnosilhuett i fönstret mittemot.
Ett brinnande ljus ställs till tecken även i det fönstret. Damen
har ett tätt flor, eller snarare en slöja kastad över huvudet.
Så snart Felix sett ljuset mittemot släcker han sitt ljus.
Även det andra slocknar. Felix lämnar rummet.

Det martenska huset har en liten sidoport vettande åt den
smala kanalen. Vid dess brygga ligger Felix' gondol och
väntar. Den beslöjade damen kommer ut ur porten, stiger
ner i gondolen, som glider ut på Canal Grande.

Strax ovanför bryggan kommer an annan gondol från övre
delen av den smala kanalen. I den sitter herr Marten, ensam.
Han sitter inte, han står upp i den rankiga farkosten. I
det skymningsmättade ljuset har han upptäckt att en gondol
medförande en beslöjad dam lämnade hans brygga. Han
tyckte sig också känna igen vem damen var. I stället för att
landa vid sin trappa ger han gondolieren befallning att följa
efter damens gondol. Kommen till hörnet av Canal Grande

ser han att Felix står på sin trappa och hjälper den beslöjade
damen upp ur båten. De försvinna hastigt in genom hans
port.

Herr Marten grips av en besinningslös svartsjuka. Han ger
gondolieren befallning om att lägga till vid trappan, går
skyndsamt uppför och vill rycka upp den massiva porten,
som befinnes vara låst. Då dundrar han på porten, och då
den inte genast öppnas, sparkar han på den till stort men för
de utsökta svarta marmorspeglarna.

Stora salen är tom, men dörrarna stå öppna till sidorummen.
Nu kommer Felix in i salen, han har hört bullret där nerifrån
och skall just ringa på betjänten, då denne kommer, förlägen
och förvirrad, och räcker fram ett visitkort. Felix läser
namnet - aha, tänker han - räcker tillbaka kortet med det
beskedet att han inte tar emot.

I detsamma kliver herr Marten in i salen. Han försöker
att verka ogenerad, går fram till Felix med framsträckt hand
som denne icke tar emot. Tvärtom, han ser ut som om han
ville fråga vad detta egentligen skall betyda. Då slår Marten
om och begär kort och gott att få tala med honom. Felix
rycker på axlarna, ger betjänten order att försvinna, vilket
denne också gör.

Och så börjar Marten fråga efter Inez. Hon befinner
sig här, säger han, jag såg henne själv. Felix bedyrar att han
misstar sig. Hans absoluta lugn och ironiska överlägsenhet
är nära att kväva Marten. Hans blick irrar omkring i
rummet, han upptäcker slöjan och går hastigt fram till bordet,
rädd att bli förekommen. Han tar den, luktar på den, visar
fram den i triumferande raseri för Felix, som betraktar
honom en smula road, en smula förargad och en smula äcklad.

Martens raseri är nära att överskrida gränsen till det
tragiska då den plötsligt spricker som då en ballong blir stungen
av en nål. Han står där fullständigt paff och idiotisk.

Från det angränsande rummet kommer nämligen René. Hon

är liksom Felix fullkomligt lugn, även hon en liten smula
äcklad:

- Är det kanske mig du söker, frågar hon Marten
högdraget och går i sakta mak fram till Felix. Och äntligen
börjar Marten hämta sig. Om han först haft svårt att lägga
band på sin vrede och sedan på sin häpnad, så har han nu
lika svårt att hålla sin glädje inom anständighetens gränser.
I ett slag har han blivit kvitt sin oro för Inez och i detta
ögonblick av plötslig lättnad finner han de båda ungdomarna
vara högst sympatiska personer och deras ömsesidiga kärlek
än mera sympatisk. Han hade inte haft en aning om Felix'
känslor för hans unga svägerska och han bedyrade att han
alltid funnit honom sympatisk och önskade honom hjärtligt
välkommen i familjen. Felix tänkte:

- Det råder inget tvivel om att hans känslor äro
uppriktiga. Åtminstone i detta ögonblick.

Han lyckönskar dem hjärtligt, men inför Felix' reserverat
hövliga hållning och Renés reserverat ohövliga dämpas
naturligtvis något hans hjärtlighet och han lämnar dem ensamma
för att föra den glada nyheten vidare till familjen.

I huset mittemot passerar Inez herrummet, men tvärstannar
då hon ser ut genom fönstret. Hon går några steg ditåt och
tvärstannar igen.

Fönstret mittemot öppnas av Felix, och så kommer även
René till synes däri. De äro inbegripna i en stillsam,
eftertänksam överläggning, i miner och gester en ömhet, som
visserligen är dämpad men likväl tydlig nog för att låta Inez
till fullo förstå deras inbördes förhållande. Hon står nu tätt
vid sitt fönster på lur, hennes besvikelse och raseri har
knappast fått tid att komma till synes, hon är idel öra och märker
inte att herr Marten kommer in i rummet. Hon märker
honom inte förrän han vidrör hennes arm. Men då kastar hon
sig vettskrämd åt sidan och står en sekund uppklämd mot
väggen kämpande med sin sinnesrörelse. Så behärskar hon
sig, finner en förklaring:

- Vad du skrämde mig, säger hon. Inför hans oro behärskar
hon sig ännu mer, hon blir blidare än någonsin, hon kommer
den överlycklige herr Mårten nära och hela hennes gestalt är
en diskret smekning. Bilden slocknar.

</chapter>
<chapter name="V. På godset i Ryssland.">

<h2>V.</h2>

<i>På godset i Ryssland.</i>

Familjen Marten har återvänt till sitt gods i Ryssland.
Och Felix är i egenskap av Renés fästman hitbjuden för
att jaga.

Felix posterar vid ett träd. Han lyfter bössan, men sänker
den igen. Fram över en berghäll i en skogsglänta kommer
en älgko med kalv. Fortsätter i starkare flykt. Felix ställer
nonchalant bössan ifrån sig och går ut på hällen för att
bättre kunna följa drevets gång, men vänder sig snabbt om
ty i skogen i närheten av där han lämnade sin bössa, kommer
en vördnadsbjudande älgtjur rusande och bryter sig ut ur
skogen. Efter ett ögonblicks bestörtning rusar Felix åstad
efter sin bössa, men snubblar och faller. Älgtjuren springer
rakt mot honom.

I detsamma skyndar trotjänaren fram med en älgskramla,
ställer sig i vägen för tjuren, som kastar om och springer in
i skogen.

Felix har då hunnit resa sig och få tag på sin bössa som
han kastar mot kinden, men märker att han kommit för sent
och sänker bössan med en förargad min. Trotjänaren
kommer fram och frågar om han skadat sig. Felix bagatelliserar
den sidan av saken, men klappar tjänaren på axeln och säger:

- Där skötte du dig bra! Du är åtminstone ingen feg
karl.

Tjänaren småler förläget åt berömmet, vänder sig till hälften
bort, sneglar så förstulet på Felix som satt sig på en sten


Och nu tänder en cigarrett och hans ansikte får ett uftryck
av gammalt lidande och gammalt självförakt. Han svarar:

- Om jag hade ert mod, unge herre, skulle jag inte kunna
se de svaga lida utan att komma dem till hjälp.

Med en långsam rörelse tar Felix honom i armen. Han
vill se honom i ögonen, men tjänaren vänder envist bort
ansiktet. Då släpper Felix sitt tag och försjunker i tankar.

Men på annat ställe i skogen jagar älgtjuren framåt. En
ung drevkarl som står i hans väg söker bemanna sig men
grips av panik och gömmer sig mellan stenarna. Marten
avlossar sin bössa, men då han bommar rusar han fram till
den olycklige drevkarlen, sparkar ut honom ur stenarna och
slår honom med bösskolven.

Hade inte Felix kommit i detta ögonblick hade väl den
stackars karlen blivit ihjälslagen. Utan att använda större
våld än nödvändigt ställer han sig mellan Marten och hans
offer. Den upphetsade husbonden börjar beklaga sig över att
tölpen förstört hela jakten för dem genom att låta tjuren
undkomma. Han tänker slå till igen då Felix håller honom
tillbaka genom att säga:

- Naturligtvis är han en tölp, men du minns väl ordspråket:
skrapa på ryssen och tartaren sticker fram!

Marten har i första ögonblicket ett intryck av att ha fått
medhåll, men så sticker honom dubbelmeningen och han
vänder sig hotfullt till Felix:

 - Min bäste herr Europé, du glömmer visst att jag själv
är ryss!

Felix svarar lugnt i det han med road min granskar
Martens jaktdräkt som kommit i en viss oordning:

- Hur skulle jag <i>kunna</i> glömma det?

Det är en lugn utmaning. Han tar utan att förändra min
upp sitt cigarrettfodral och räcker det fram mot Marten,
som ett ögonblick tycks färdig att slå det ur hans hand, men
kuvad av den andres lugn tar han emot artigheten.

Därhemma på godset kommer fru Marten ut på trappan
och söker med blicken Pysen, som tillsammans med en
trettonårs tös leker någon munter lek. Båda barnen lystra till fru
Martens rop, ta varandra i hand och börja springa.

Under det hon väntar på dem glider hennes blick åt
sidan och ansiktet får ett helt annat uttryck.

Kring ett stort bord med förfriskningar äro några herrar
grupperade, de flesta av rysk lantadelstyp, alla klädda i
jaktdräkt. Inez befinner sig mittibland dem, en ung herre av
mer västerländsk typ uppvaktar henne flitigt, under det att
de flesta andra ägna sig mest åt dryckjom och jakthistorier.
Inez verkar en smula förströdd och nu ropar hon, som nyss
fru Marten, åt Pysen och tösen, som komma springande över
gräsplanen. Flickan har tydligen reda på vem som är
härskarinna i huset, hon stannar genast och ehuru hon tycks vara
allt annat än glad åt saken drar hon den motsträvige Pysen
med sig fram mot Inez.

Hon tar upp honom i sitt knä, koketterar med sin
barnakärlek och njuter av att få ge fru Marten ett nytt litet
nålsting. Hon avfärdar flickan men behåller Pysen.

Fru Marten ser i själva verket mycket snopen ut där hon
står. Hon väntar något i bidan på att den andra ska släppa
Pysen. Flickan kommer upp på trappan och betraktar
förstulet och medlidsamt fru Marten, som lägger handen på
hennes skuldra och gör sig redo att åter giva vika för rivalen,
med en sjuklings tröga motvillighet genom att gå in.

Nu uppstår en viss rörelse vid bordet. Herr Marten och
ytterligare några jägare ha kommit tillstädes. Marten är
ursinnig över en misslyckad jakt, sätter sig till hälften på bordet,
slår i ett glas, tömmer det och sätter det tillbaka på bordet
med sådan kläm att det går sönder.

Han berättar om älgtjurens flykt och de övriga dela
hans förargelse. Bland de övriga åhörarna står även Pysen,
som för berättelsens spänning alldeles glömt bort modern.
Nu traskar han emellertid bort till bordets andra ända ty

hans uppmärksamhet har fästs vid en kolossal gammal farbror,
som sitter i en bekväm stol och sover och snarkar. Gossen
smyger sig försiktigt fram och lägger örat till den väldiga
klotrunda magen för att höra om det är därifrån mullret komr
mer. Så fängslas hans intresse av någonting annat. På bordet
bredvid den tjocka farbrorn står eift halvtömt glas. Innehållet
tycks vara någon söt likör, ty i fläckarna på bordet vandra
några klibbiga flugor omkring. Och det är de som intresserar
honom mest. Han tar glaset och häller ut en skvätt på bordet,
så faller han på den idén att själv smaka. Han tar en liten
klunk, det bränner visserligen på tungan, men det är sött och
gott. Och fast han spottat ut den första klunken tycks han
vara betänkt på att ta en ny.

I ett rum med fönster utåt plan står fru Marten och ropar
på sin son. Inez hör det också och märker nu vad Pysen
sysslar med. Han har just satt tillbaka glaset för att lyda
moderns befallning, men Inez håller honom kvar, slår i
några droppar ur sitt eget likörglas och säger:

- Det här ska du smaka på. De närmast stående småle åt
hennes påhitt. Nu kommer herr Marten fram - drick du,
säger han helt godmodigt skämtsamt åt Pysen, han stöter
sitt eget glas mot hans och tömmer det i ett drag. Men
redan de första dropparna bränner på Pysens läppar och
han skjuter glaset ifrån sig.

En mer än de andra rusig kamrat kommer fram till Marten,
slår honom skämtsamt beklagande på magen och säger:

- Om han spottar i glaset så är han förbanne mig inte
din pojke, Marten!

Skämtet senteras av jaktkamraterna som känner Martens
böjelse alltför väl. Marten själv känner sig en smula pirrad,
fastän han instämmer i deras munterhet:

- Jag ska väl visa er jag, säger han och tar ett betydligt
större glas som han fyller och räcker pysen. Se här, drick nu,
säger han till sonen med en blick och ett tonfall som inte tillåter
någon olydnad. Pysens hand går skyggt fram och tillbaka mot

glaset, men det är tydligt att fadern skall bli segrare i denna
kamp.



Då kommer fru Marten hastigt fram till bordet. Gruppen
spränges plötsligt, man drar sig tillbaka, somliga medvetet
förlägna, somliga halvrusiga men dock med en känsla av
obehag.

Och fru Marten står framför Pysen och sina båda
plågoandar. Hon tar först det alltjämt fulla glaset varligt ur
Pysens hand, men slungar det därpå med en våldsam rörelse
ifrån sig och hela hennes gestalt gör därvid så att säga front
mot mannen i ett ögonblicks uppror, som så förbluffar honom
att han skyggt viker undan. Därpå vänder hon sig mot Inez,
som även hon är så överraskad av fru Martens hållning att
hennes egen blir ovanligt osäker. För ett ögonblick blir hon
alldeles slapp och skygg, en feg människas hållning inför ett
hotande slag. Fru Marten tar ett steg emot henne och säger
lugnt, kallt men lidelsefullt kraftigt:

- Ni får nöja er med att fördärva fadern. Rör ni vid
gossen ska jag låta driva er från gården som den slinka
ni är!

Ett ögonblick står hon kvar, som för att skänka den andra
tillfälle till svar, men vreden och smäleken sitter som en propp
i halsen på Inez. En fläkt av förskräckelse och häpnad går
genom församlingen. En av de närstående herrarna griper
ofrivilligt Marten i armen som för att hålla honom tillbaka, då
fru Marten med sin son vid handen vänder dem ryggen och
går. Marten tar ett steg mot Inez. Han är själv vred, men
rädd för hennes vrede och han möter skyggt hennes blick.

På gräsplanen komma Felix och René, han med armen
kring hennes skuldra. Så stanna de och hans arm glider ner
från skuldran - det är som om de kände oro i luften då
Marten lämnar bordet och går upp mot huset. Några av
de nyktraste herrarna komma fram till Felix och relaterar
det obehagliga uppträdet. Han och René byta en talande
blick.




Inne i huset står fru Marten med ryggen mot en vägg och
framför henne mannen. Han är tung av hopknuten vrede som
liksom kommer honom att svikta, men hans ansikte är kallt
och behärskat då han säger sitt ultimatum. Hon skall tvingas
att göra avbön. Men hennes krafter ha ännu inte övergivit
henne. För en gångs skull stark och kraftig nekar hon.
Han håller ännu sin vrede i tygeln, men när hon lämnar
väggen och tar några steg så följer han efter henne och
griper henne med en brutal rörelse i armen. Hon vill göra
sig lös, men hennes krafter förmå ingenting mot hans. Det
ser ut som om han vore beredd att begagna dem till det
yttersta för att tvinga henne till ett ja. Men hon vägrar
på nytt.

I dörren kommer Felix och René. René skyndar fram till
svågern och ställer sig framför honom så att han måste
släppa sitt tag. Hans ansiktes stelhet löser sig i ett drucket
leende:

- Vad vill du, lilla sötnos, säger han och tar henne
under hakan. Men då han passerar Felix på väg ut ur rummet
är han åter butter och tvär. Felix och René ta hand om
fru Marten.

Herr Marten återvände inte till sina vänner. I stället
gick han upp i barnkammaren och ställde sig att stirra på dess
stängda dörr. Med den drucknes sävliga rörelser öppnar han
dörren och stiger in. Framför honom står den lilla
tjänsteflickan helt förskräckt över det ovanliga besöket. Han kör ut
henne under allehanda hotelser om evigt straff ifall hon
skvallrar och stänger dörren efter den vettskrämda lilla.
Så går han fram till sängen där Pysen sitter och ser på
honom med uppspärrade ögon. Och Marten går fram till
fönstret och stänger luckorna, och han går fram till dörren
och reglar den och Pysens huvud vrides mekaniskt efter
hans rörelser. Så stiger Marten fram till bädden och far och
son betrakta varandra under tystnad.

På gräsplan framför huset artar det sig till en baccanal.
Den tjocke farbrorn som halvsov i stolen för en stund sedan
har nu eldats av spriten därhän att han rör sina tjocka
former i en eldig rysk dans, assisterad av några unga musiker,
en tjock silen bland smärta herdar. Dansen slutar dock med
att ruset fullständigt knäcker silenen, som på ett tämligen
groteskt sätt vältrar ur leken, hälsad av åskådarnas jubel.

Felix har lämnat de båda systrarna. Fru Marten halvligger
på en soffa och René talar lugnande ord till henne. Det är
en stund av relativ ro. Vilket den sjuka verkligen kan behöva.
Men lugnet störs snart av en obestämd oro. Ett ljud som de
inte rätt vet varifrån det kommer och ej heller vad det betyder
fäster deras uppmärksamhet. De lyssna, först fru Marten,
så René. Till sist reser sig René, hon går ut i rummet
bredvid och där finner hon, inkrupen under en stor möbel, den
lilla tjänsteflickan hejdlöst snyftande. Hon gör henne frågor
men får bara snyftningar till svar. Nu kommer också fru
Marten. Hon förstår genast att det måste vara något på tok
med Pysen. Utan att göra flickan några frågor skyndar hon
mot barnkammaren.

Sängen är tom. Hon ser sig omkring, ropar pojken vid
namn, hennes oro börjar växa. Nu kommer René och flickan.
Fru Marten rusar emot dem, hon tar flickan, kramar henne,
skakar henne och får äntligen veta besked.

Herr Marten står på stora trappan. Gräsplan med festen
har han framför sig, hustruns kvidande hör han bakom sig.
Han är redan betydligt rusig men uppehälles ännu av sin
spänning och sin väntan.

Fru Marten kommer. Hon är knäckt, hon skälver av en
vansinnig iver att till varje pris återfå gossen. Vad har han
gjort av honom? Vilket nytt djävulskap har han hittat på?
Och herr Marten grinar:

- Jo nu kan du vara hövlig, min docka! Nu tar du till
bönboken, säger han. Så rätar han upp sig i den rusiges
löjliga högtidlighet: Du har förolämpat min väninna, säger

han, och gossen är min. Jag gör med honom vad jag behagar
och jag behåller honom till dess du gjort avbön!

Hon lyssnar till honom med uppspärrade ögon. Vad betyder
det för henne att göra avbön om hon därmed kan rädda
gossen från en eller annan ohygglighet. Hon vågar inte ens
tro att hon ska slippa undan för så billigt pris:

- Ja, ja, jag ska göra avbön, säger hon och går ner
för trappan.

Framför henne är festen i full gång. Det är i skymningen,
lyktor äro tända men ännu ganska ljust. Folk rör sig, dansar,
sjunger. Några kavaljerer som ännu kunna stå på benen göra
Inez sin kur och hon leker med dem stolt och självmedvetet.
På något avstånd står Felix i stum häpnad över vad som
försiggår.

Så kommer Marten. Även han är stolt och självmedveten
till sprickfärdighet. Han äskar ljud och uppmärksamhet,
gästerna vända sig mot honom och bland gästerna är även en
del av tjänarskaran instucken här och där. Herr Marten
talar så kraftigt att han är nära att ta överbalansen.
Lyckligtvis håller sig trotjänaren i hans omedelbara närhet så han
kan stödja sig mot honom.

Ett ögonblick glittrar triumfen i Inez' öga, så maskerar hon
den med den kränkta oskuldens villrådighet, om den
verkligen bör ta emot en ursäkt. Fru Marten kommer fram
till henne. Hon går som om hon leddes mer av en drift än
av en tanke. Hon talar till Inez, hon säger att hon gjort henne
orätt, hon räcker fram handen och Inez ger henne tveksamt sin.

Men Marten är inte belåten med det. Han befaller något
och fru Marten ser upp på honom, hon förstår inte genast
vad han vill, hon böjer sig djupt ner över Inez' hand och
då denna vill dra undan handen måste hon böja sig ännu
djupare. Ödmjuka dig! skränar Marien. Och hon kysser Inez'
hand upprepade gånger.

Några av de tjänare som stå bredvid dem korsa sig under
tystnad. Ödmjuka dig! skränar Marten. Än en gång ser hon

villrådigt upp på mannen. Så kryper hon helt ner inför rivalen,
fattar hennes kjortel och trycker den till sitt ansikte. Tjänarna
korsa sig på nytt. Och ånyo ropar herr Marten sitt ödmjuka
dig! Men i detsamma raglar han baklänges, ty Felix står
framför honom och det är tydligt att han i nästa ögonblick
tänker kasta sig över det nu fega och skälvande kräket. Men
därav blir intet. Fru Marten träder emellan, hon till och med
skjuter Felix åt sidan, hon har bara en tanke, den att få
mannen att hålla sitt villkorliga löfte.

Och sålunda räddad av sin hustru blir herr Marten åter
stor. Han ler som djävulen själv, han klappar i händerna och
ur mängden av mer eller mindre förvirrade gäster skyndar
några tjänare bort.

I detsamma kommer ett tåg av bondbarn, klädda i sina
granna dräkter långsamt tågande över gräsplan. De sjunga
och strö blommor. Efter dem följer, dragen av två
dvärgponnys en miniatyr av det så karakteristiska ryska
herrgårdsekipaget. Kusu och betjänt äro några parvlar klädda i
vederbörliga dräkter och bak i vagnen sitter, klädd som en ung
godsherre, fru Martens son. Hatten sitter på ett lustigt sätt
lite på trekvart, så att ansiktet till hälften döljes. Det lilla
tåget kommer närmare på gräsplanen.

De mer eller mindre druckna gästerna stirra dels
förvånade dels förtjusta på upptåget. Vilket briljant infall av
Marten! Här presenterar han ju sin son som en äkta ryss i
miniatyr.

Hos modern växla tankarna snabbt. Vad ska hon tro? Har
hennes oro varit överflödig? Är det verkligen ett oskyldigt
upptåg? Hon kan knappast hålla sig från att le när hon
ser parveln sitta där i den vackra lilla miniatyrvagnen.

Men herr Marten betraktar än vagnen, än hustrun och
hans leende är allt annat än lugnande. Nu stannar vagnen och
miniatyrbetjänten hoppar av och räcker unga herrn handen.
Han gör några fubblande rörelser men förblir sittande. Då
raglar Marten skrattande fram, tar pojken i armarna, lyfter

honom alltunder det han själv klumpigt söker uppträda som
betjänt. Och nu förstår fru Marten plötsligt hur oskyldigt
upptåget är. Herr Marten leder pojken några steg: var så
god och stig fram unge herre, säger han och grinar. Och
gästerna omkring skratta åt spektaklet.

Marten släpper gossen och Pysen raglar framåt, tar ett
par snubblande steg, så vacklar han, hatten faller av, det lilla
döddruckna ansiktet blir synligt, så faller han - och herr
Marten skrattar och skrattar och skrattar!

Fru Marten springer fram, böjer sig ett ögonblick ner över
gossen, så hör hon mannens skratt över sig. Hon spritter
upp som en stålfjäder, hon höjer båda armarna, med knutna
nävar slår hon skrattaren i ansiktet. Han tumlar bakåt och
skulle falla om inte trotjänaren slagit sina armar kring honom.
Så vill han rusa på hustrun, men tjänaren håller honom i
ett orubbligt grepp.

Felix har lyft upp Pysen och med fru Marten vid sin
sida går han upp mot huset.

Uppträdets utveckling oroar Inez. Hon skrattar nervöst
och söker stöd hos sin kavaljer, den mest västerländske av
gästerna. När nu Inez söker vända saken i skämt ser han
på henne som om han inte trodde sina öron och vänder
henne så med markerad ohövlighet ryggen och går. Och den
vackra damen uppfattar det verkligen som ett slag i ansiktet,
hennes skratt blir hysteriskt, ömkligt, hennes nerver äro nära
att ge vika.

Trotjänaren har fört sin husbonde till hans sovrum och
är i färd med att dra av honom stövlarna. Den drucknes
blick irrar omkring och fastnar slutligen vid en ikon i ett
hörn av rummet. Han befaller tjänaren att leda honom dit.
När han väl kommit fram till helgonbilden makar han
fubbligt undan tjänaren, tar stöd med båda händer, böjer sig
fram och kysser bilden. Han korsar sig med den högra under
det han alltjämt tar stöd med den vänstra. Men han vacklar
och tjänaren måste hålla honom uppe för att han skall

kunna korsa sig, gång efter gång. Så lägger han armen
kring tjänarens hals, talar till honom, kysser honom allt under
det att tårarna rinna över hans kinder. Grad efter grad stiger
vreden hos tjänaren och efter kyssen griper han husbonden
plötsligt i strupen med ett verkligt mordiskt grepp, han
förbannar honom, skakar honom och släpper så sitt tag.
Husbonden står där vacklande och harsklar sig. Han ler vid tanken
på sitt lyckliga skämt, han skrattar, men blir plötsligt ursinnig
och slår tjänaren med knytnäven i ansiktet.

Och herr Marten raglar bort mot bädden, sjunker ner
bredvid den. Då skyndar tjänaren fram och lyfter upp den
tunga kroppen, lägger den till rätta, ordnar kuddarna bakom
hans huvud. Och Marten tar hans huvud, kysser honom på
pannan och ser honom in i ögonen. Trotjänaren faller på knä
vid sängen, korsar sig och rabblar en tyst bön.

Felix och René sitta uppkrupna i det öppna fönstret till
hans rum. Nu är gräsplanen tyst och öde, natten är långt
framskriden, men de ha ännu inte talat ut. Hon tigger och ber
honom om hjälp. Han vill nog men vad ska han kunna göra?
Han vill lugna henne med en kyss, men hon undviker den,
hon bara ber och ber. Till slut går hon. Han sitter kvar i
fönstret med pannan stödd i händerna och tänker:

- Det är som en hemsk mardröm alltsammans! Vad ska
jag kunna ta mig till om inte - - -

Han sitter kvar till solen går upp och han sitter kvar
ännu då den första gruppen jägare kommer ner för trappan,
morronpigga och glada åt den stundande jakten. Strax efter
dem kommer Marten. Han kastar en förstulen blick upp
mot Felix' fönster, stannar, ler jovialiskt och vinkar ett
vänligt - kom med! Felix betraktar honom med forskande
blick, så nickar han utan att svara. Han lämnar fönstret.

Utför trappan kommer trotjänaren, han har geväret
hängande över axeln. Felix kommer strax efter honom och utan ett
ord tar han geväret från honom då han passerar i trappan.
Han följer med långa steg efter Marten.

Och i skogen går drevet. Hojtande och skrikande sprida
sig karlarna. Ett koppel hundar ligga platta efter marken.
Marten vidtar sina dispositioner, han ställer en av herrarna
på post, fortsätter med de andra och försvinner så i skogen.
Felix skymtar fram mellan stammarna och ett stycke efter
honom tjänaren.

Marten kommer ensam ut på en skogsväg, går den framåt
men stannar då Felix ropar på honom. Han kommer fram
mot honom fäller några ord som kommer den andre att spärra
upp ögonen. Felix ger honom ett sista varnande ord, en sista
chance.

- Är vi nu där igen, säger Marten, dra åt helvete med
dina varningar, och låt mig sköta mitt hus i fred! Felix' ansikte
är uttryckslöst men absolut lugnt. Marten grips av en viss
oro. Han ser sig omkring som för att söka hjälp. Ett stycke
bakom dem står trotjänaren, halvt dold bakom ett stort träd.
Marten fortsätter vägen framåt. Då ropar Felix:

- När du kommit på fyrtio stegs avstånd skjuter jag!

Mårten snurrar runt, halvt vansinnig av skräck. Han ser
Felix höja bössan. Då springer han några steg åt sidan,
kastar geväret till axeln och trycker av. Barkbitarna från
trädet vid vilket Felix står flyger kring hans huvud.
Marten springer vidare i sicksack, vänder och skjuter på nytt.

Blodet rinner från ett skrubbsår i Felix' vänstra hand.
Han står lugn och orörlig som förut. Så lyfter han långsamt
bössan upp allt under det han räknar - 37 - 38 - 39 -

Marten har i sin vilda flykt hunnit fram till berghällens
slut. Just vid stupet lyfter han båda armarna och som
skottet går tumlar han ner i klyftan.

Felix står som paralyserad med den rykande bössan i
handen. Då kommer trotjänaren hastigt fram vid hans sida,
han vill ta geväret ur handen på Felix, som stirrar
oförstående på honom. Då rycker tjänaren det till sig, säger något
i största brådska - och Felix springer för brinnande livet

tvärs över hällen. Han tvärstannar vid stupet. Där nere i
klyftan ligger Mariens kropp, bröstet häves ännu.

Längre ner i klyftan kommer de drivande hundarna och
plötsligt reser sig i småskogen en björn och lunkar uppåt
klyftan där Marten ligger. Då rasslar Felix utför stupet,
han springer rätt fram mot björnen och får nu först klart
för sig att han är vapenlös. Han vill kasta sig åt sidan, men
björnen är över honom.

Jägarna komma rusande ur skogen, en av dem skjuter. Och
björnen tumlar om och faller. Samtidigt smäller ett skott från
stupet. Det är tjänaren som bränner av den andra pipan i
sitt gevär. Därpå klättrar han utför och springer fram till
de tre kropparna, björnen och de två männen som ligga där.

Några av männen komma fram till Felix, sätta honom upp,
badda hans tinningar och sätta fältflaskan till hans mun. Han
slår upp ögonen, ser sig yrvaket omkring, men faller ihop
och måste bäras därifrån.

Vid Martens kropp ligger trotjänaren på knä. Nu komma
jägarna fram även dit. De undersöka den döde och finna
skottsåret. De vända sig till tjänaren för att få en förklaring.
Och tjänaren svarar med sänkt huvud - jag siktade på
björnen men kulan gick på sned -

Tjänaren ser så trovärdig och så skuldmedveten ut att ingen
tvivlar på hans ord. Under allmän sorg lyftes den döde och
bärs bort av vännerna, under det att tjänarstaben tar hand
om björnen.

Felix vaknar upp i sitt rum. René sitter vid hans sida.
Hon berättar för honom vad som hänt och ber honom
hålla sig lugn. Det har konstaterats, säger hon, att herr
Marten föll för sin trotjänares vådaskott. Hans ansikte får
ett drag av bitter självironi då han säger:

- Det kan man kalla en underlig slump! Hans baneman
blev den som tjänat honom trognast - och som kände
honom bäst!

René tar hans hand och smeker den. Av tacksamhet -
över att mardrömmen äntligen är slut.

På en balkong med utsikt över Alperna sitter fru Marten.
Hon är sorgklädd och har en kappa över axlarna. Vid hennes
fötter leker Pysen, glad och sorglös som aldrig förr. Han
reser sig och stödd mot hennes knä babblar han och pratar.
Hon ler mot honom och stryker honom över huvudet. Men
så skakas hennes kropp av en köldrysning. Hon reser sig
och går med barnet vid handen in i rummet.

Då kommer trotjänaren ut på balkongen och hämtar
hennes kappa, som ligger kvar på stolen. Därpå går även han in
och bilden slocknar långsamt i det han stänger dörren efter sig.

Salzburg, januari 1922.
</chapter>


<chapter name="KÄRLEKEN OCH DÖDEN">
KÄRLEKEN OCH DÖDEN
</chapter>



<chapter name="I.">

<h2>I.</h2>

Fönstret till herr Wunderwalds balettskola står på vid
gavel. Det är beläget på nedre botten vid en bakgård i en
storstads fattigkvarter. Rummet är skumt och i skumrasket
står en ung man mellan 25 och 30 år. Hans dräkt är sliten
men snygg och med en viss touche som antyder konstnärens
smak utan att på något sätt löjligt bryta mot det borgerliga.
Han står böjd över sin fiol, som han med smeksamma händer
stämmer. Nu går han fram till fönstret så att han blir fullt
belyst, stryker med fingrarna över de stämda strängarna, lyfter
huvudet och låter solskenet falla över ansiktet, stirrar mot
solen med blinda ögon.

Ett stycke från fönstret på en lår sitter två halvstora
ligapojkar inbegripna i ett livligt hasardspel. En tredje ser på och
som åskådare fungerar även en tjuguårig slyngel av
soutenörtyp. Han står bakom en av de spelande pojkarna och tittar i
hans kort och trots den likgiltighet med vilken han blossar
på sin cigarrett är det tydligt att han ger den mittemot
sittande pojken vinkar.

Lite längre bort på gården står en samling upprättstående
tomfat. En jänta av omisskännlig slinktyp kommer långsamt,
stannar vid tunnorna, ser sig om med fräckt inbjudande
leende, smiter in bland tunnorna. Efter henne följer en stor,
grov lymmel i skjortärmarna.

Vid ett stort vattenbäcken i andra ändan av gården äro
tvenne äldre kvinnor sysselsatta med att skölja kläder. Den
ena är en grov, arrogant, vidrig och liderlig typ, den andra
är en liten fin, stillsam och torftigt klädd kvinna. Hon för-


söker ta så liten plats som möjligt vid bäckenet men blir
tydligt utsatt för den andras dåliga humör ändå.

En av de spelande pojkarna ska tända en cigarrett, varvid
soutenören och den andre passa på att göra varandra ett
meddelande. Pojken råkar emellertid titta upp och varsnar
samförståndet. Ursinnig kastar han sig över sin motspelare
och de tumla runt på gården. Soutenören finner sin förlustelse
häri och samtidigt tillfälle att snappa åt sig några slantar som
ligger på låren.

Vid soptunnan står en utmärglad kärring i lumpor på huk
och letar efter skulor och i porten kommer en tiggare,
ledande en liten flicka vid handen. Han slår sig ner på en:
lår i närheten av soptunnan och börjar räkna sina slantar,
under det att flickan liksom kärringen börjar leta efter skulor
och väcker härigenom den gamlas vrede. Hon rister flickan
och håller henne i ett kloliknande grepp. Flickan sliter sig lös,
störtar gråtande bort till gubben och mellan de båda gamla
uppstår en mustig ordväxling. Gumman får sista ordet men
gubben sätter en butelj som utropstecken över sin mun, och
då flickan alltjämt gråter vill han skänka henne samma
förträffliga tröst. Flickan vill inte, men vänligt trugande för
gubben flaskan till hennes mun.

Under det svarta valvet som leder ner i tvättstugan kommer
nu Merethe. Det är en vacker ung flicka på 17 år, liten, spröd,
klädd i lintyg och kjortel. På huvudet bär hon en korg med
tvätt, korgen är nästan lika stor som flickan. Hon stannar ett
ögonblick och låter omedvetet blicken glida över denna
smutsiga, snuskiga, liderliga gård som är hennes dagliga värld.
Hennes ansiktsuttryck är likgiltigt nästan till slöhet, och i
slöheten blandar sig ett stänk av förakt och vämjelse. Så får
hon se gubben och barnet med flaskan. Hon liksom vaknar
upp, sätter korgen ifrån sig och skyndar fram till gubben.
Hans goda humör har kantrat på ungens trilska och nu vill
han med våld tvinga henne att dricka. Då rycker Merethe
ungen till sig och samtidigt som hon smeker barnet med


vredesgnistrande ögon läser hon lagen för gubben. Han lyssnar
slött och undergivet.

Men läxan har även en annan åhörare. Balettmästare
Wunderwald har just kommit in på gården och dröjer ett ögonblick
i steget för att road bevittna den lilla episoden. Han är en
45 års man, konfektionselegant till kropp och själ, tämligen
kraftig men med mera fett än muskler. Ögonen äro sömnigt
och sinnligt smeksamma när de inte flamma upp i hänsynslös
brutalitet. Han går närmre för att iaktta flickan, som
sinnesrörelsen gör särdeles intagande, inte minst därför att den
kommit linnet att glida ner över skuldran. Det är just också
denna punkt som särskilt intresserar herr Wunderwald och
med varm kännarblick granskar han de blottade partierna.
Merethe blir plötsligt varse detta närgångna intresse, hon drar
hastigt upp lintyget och intar halvt omedvetet en förskräckt
och förtörnad försvarsposition gentemot herr Wunderwald.
Denne kysser då helt lätt på fingret och avlägsnar sig i det
han går över gården och passerar de båda kortspelarna, som
alltjämt ligga omslingrande varandra i brottning på marken.
Herr Wunderwald ger dem med glad humor en kraftig spark
och tar ett balettmästarskutt över dem. Så står han framför
sin egen port som bär en mässingsplåt där det står ingraverat:
Wunderwald, Maitre de dance. Bredvid dörren står en liten
flock på 4 magra och fattiga flickebarn som med stigande
ängslan avvaktar den stränge lärarens annalkande.

Och nu står han inför dem och han kan sannerligen inte
hjälpa att hans nyss så glada humör surnar inför åsynen av
dessa eländiga små elever. Med vedervilja går hans blick från
den ena till den andra, slutligen puffar han upp dörren och
pekar med käppen in i mörkret. Flickorna smita in en efter
en i det de kasta skygga blickar på den fruktade käppen och
mycket riktigt, den sista undgår icke att få ett smidigt slag
över den smala vaden.

Merethe har nu återtagit sin korg och är som bäst
sysselsatt med att hänga upp kläder på ett streck. Den

cigarrettrökande soutenören har i en hast förlorat sin vanliga
arbetsskygghet och vill endast alltför gärna hjälpa den vackra
flickan, men då han kommer onödigt nära får han en kraftig
armbåge i bröstet. Merethe har dock icke mycken tid över för
den cigarrettrökhostande halunkern ty hennes uppmärksamhet
har fästs vid det gräl, som nu öppet har utbrutit mellan de båda
kvinnorna vid pumpen. Den vidriga kärringen har lagt beslag
på ett klädesplagg, som tillhör fru Inger, Merethes mor, och
hur beskedlig den goda gamla frun är, måste hon dock
protestera. Men hennes protester mötas av sådana grovheter att
hon skyggt drar sig tillbaka.

Då ingriper Merethe. Spröd och liten är hon, ett rö bredvid
den kraftiga kärringen men hon är inte rädd av sig. Hon
sätter händerna i sidorna och ger svar på tal, hon griper i
det omtvistade plagget och i trots av att den förskräckta
modern bakifrån söker övertyga henne om stridens lönlöshet
är hon alls inte sinnad att ge tappt.

Plötsligt blir det ett stillestånd. Merethes tag slappnar, hon
vänder sig långsamt mot det öppna fönstret, hon ler helt svagt
och dock lyckligt, hon sänker blicken, hon lyssnar. Gumman
är inte sen att begagna sig av hennes sinnesfrånvaro för att
definitivt lägga beslag på plagget.

I det öppna fönstret står den Blinde och spelar.

Slinkan kommer långsamt fram ur tunnorna, dragen och
lockad som en råtta av råttfångarens pipa. Det slöa ansiktet
har ett visst vemodigt, smärtsamt lyckligt uttryck, bedövningens
lycka. Bredvid henne står soutenören. Hans ansikte har fått
ett slags gentlemannaaktigt allvar eller kanske snarare
parodien på ett sådant allvar, han kastar sin lilla stump, sätter
med några knyckar sin kropp och sin dräkt i form och ler
artigt mot slinkan, ett leende som hon besvarar på samma sätt.

Vid sophögen står kärringen med den gamla ryggen stödd
mot väggen, hakan i handen, lyssnar, vilar. Den lilla
tiggarflickan tar med nyporna i sin lilla kjortel och dansar, bredvid

henne sitter den gamle, långsamt tuggande på ett stycke korv,
tuggar långsamt, stirrar tomt.

Merethe har gått fram till fönstret och står där bredvid
stödd mot väggen, armarna något utbredda, ögonen slutna,
kroppen rör sig helt lite i takt med tonerna.

Men inne i den skumma salen står en av de små eleverna
klädd i balettkjol uppklämd mot väggen för att inte förlora
balansen där hon står på tåspetsarna, men även uppklämd av
sin egen skräck, ty förgäves söker hon göra de rätta stegen,
och herr Wunderwald blir rasande. Han är förtvivlad över
det material den store konstnären har att arbeta med. Han
stampar och skriker, han läskar sin stackars strupe ur ett glas,
han står själv på tåspetsarna men allt galnare och galnare
blir det.

Flickkraken skälver i hela kroppen, hon kan inte längre ta
ett steg och herr Wunderwalds käpp börjar vina kring bena.
Då tystnar musiken. Den Blinde vänder sig inåt rummet. Han
är kanske lika rädd för herr Wunderwald som flickan men
han förmår inte spela längre. Han tar stöd med ena handen
mot fönsterblecket. Och då har herr Wunderwald fått ett nytt
föremål för sin vrede. Med korslagda armar går han emot den
Blinde. Han stannar framför honom och säger med sitt elaka,
triumferande leende:

- Tror du att jag slår henne mindre därför att du inte
spelar, Blindbock? Nej, mer ska hon få, mer, mer, ända tills
du behagar spela!

Musikanten står där till synes vanmäktig i sin svaghet och
sin blindhet. Så spritter han till. Han känner hur Merethe
trycker sin mun mot hans hand på fönsterblecket. Hon tar
hans hand, smeker den och han stryker över hennes hår. Och
så börjar han spela på nytt. Och herr Wunderwald börjar
exercisen på nytt och lektionen fortsätter som vanligt.

Utanför det fattiga husets portal, dess yttre ger bakgården
ingenting efter i fråga om ruffighet, kommer den gamle
tiggaren med flickan långsamt hasande. Han har fått så pass

mycket att han ser en smula ljust på tillvaron. Plötsligt
stramar han upp sig i yrkesställning, han nyper barnet hårt i
armen, sluter ögonen som en blind och sträcker fram hatten.

Ty se, en elegant bil har stannat utanför porten. I bilen
sitter en likaledes mycket elegant dam ej så lite bedagad men
ungdomlig nog för att efter förmåga flirta med den unge
man som sitter vid hennes sida. En flirt som dock studsar
mot den unges ytterst kyliga korrekthet. De stiga ur bilen och
gå in i porten. Damen försummar ej att ge sin skärv åt den
stackars jämmerlige tiggaren vars uppsyn rör henne och med
yttersta fingertopparna av sin behandskade hand, klappar hon
den lilla på huvudet.

Den tjocka kärringen från vattenbäckenet är just i färd med
att stiga in i sin portgång då åsynen av det förnäma besöket
hejdar henne. Hon ställer skyndsamt tvättkorgen åt sidan och
sig själv i ödmjuk parad, lägger om det ilskna
bulldoggsansiktet i fromma och smilande veck. Den förnäma damen gör
henne också den äran att stanna och tilltala henne. Hon tar
upp ett kort på vilket en adress är skriven och frågar kvinnan
om hon gått rätt. På kortet står: Linnesömmerskan Matilda
Inger, X-gatan 178, 1 tr. över gården. Kvinnan nickar, men
hennes söta leende blir tämligen surt då den förnäma damen
säger:

- Hon ska ju vara så kolossalt fattig och sjuk, inte sant,
kära vän?

Med en igenbiten ilska som döljs bakom det mest
smärtifyllda leende svarar kärringen:

- Å nog känner jag dom som har det mycket, mycket värre,
ska lilla nådig fröken tro!

Lilla nådig fröken tar nådigt emot tilltalet, klappar till och
med kärringen på axeln, tar sin unge kavaljers arm och stiger
rysande men beslutsamt in i trappuppgången. Varpå
ögonblickligen ett flertal av gårdens invånare samlas kring kärringen,
soutenören, slinkan, de båda kortspelande pojkarna och
meningsutbytet blir livligt, minerna listiga och flinet allt bredare.

Fru Inger står uppe hos sig och stryker. Att hon är fattig
är antagligt fast det lilla rummet i sin torftighet är rent och
ordentligt. Att hon är sjuk är alldeles säkert, det inklämda
bröstet arbetar tungt efter andan, den skälvande handen för
mödosamt järnet.

Den förnäma damen stiger in följd av sin kavaljer, som
stannar vid dörren. Hon beväpnar genast sina ögon med
lornjetten, småler nådigt men en smula tvivlande, hon tänker
minsann inte låta lura sig. Hon går fram mot fru Inger, räcker
henne biljetten, som denna med darrande hand tar och läser.
Under tiden granskar den förnäma damen rummet och
granskningen utfaller tydligen till hennes belåtenhet. Med lätt rynkad
panna säger hon:

- Men ni kan omöjligt vara så kolossalt sjuk, min kära
vän, eftersom ni orkar stå här och stryka. Det är ett mycket
tungt arbete. Och hur kan ni hålla så snyggt och rent om ni
är så kolossalt fattig? Har ni många barn, min kära vän?

Fru Inger tillstår sanningen och den förnäma damen vänder
sig mot sin följeslagare och säger helt upprörd med höjda
ögonbryn och snörpen mun:

- Men det är ju oerhört! Bara ett barn, en fullvuxen
flicka! Det är ju i och för sig en rikedom!

Ja visst är det en rikedom. Där hon nu står med de
blottade axlarna i solen, leende och ung är hon förvisso en
rikedom. Och den Blinde, som sitter i fönstret och leker med
hennes hand finner även han att hon är en rikedom. Men den
förnäma damen griper med ett ganska resolut grepp sin
följeslagare kring handloven och tvingar honom att åter stoppa in
den plånbok han i sitt ungdomliga lättsinne redan halat fram.
Hon säger:

- Nej, min käre Axel, jag står här å föreningens vägnar
och låter inte dupera mig av någon falsk nöd. När ni verkligen
behöver vår hjälp kan ni komma till oss!

Hon ger fru Inger ännu en förkrossande blick genom
lornjetten, tar sin kavaljer under armen och lämnar henne åt sin

förkrosselse. Den är tung nog. För så svaga och tröttkörda
krafter blir en liten besvikelse ett helt berg av tröstlöst
missmod.

Men den förnäma damen har verkligen tur. Redan i
förstugan möter hon den verkliga nöden. Den tjocka kärringen
och alla hennes barn. Ty nu äro de alla hennes barn, slinkan
såväl som den lilla tiggarflickan, soutenören såväl som
kortspelarpojkarna. Dörren till hennes hemska håla står öppen
och hon trugar den förnäma damen att stiga in. Där inne
ligger soutenören svept upp till öronen i ett smutsigt täcke.,
hostar och hostar och hostar med lungsotsdöden redan mejslad
i sitt ansikte. Den förnäma damen vänder sig till sin
följeslagare, som står där tämligen oberörd och skeptisk, men hon
säger patetiskt:

- Ser du, Axel, mitt hjärta bedrar mig aldrig! Här är den
verkliga nöden!

Och hon delar ut rikliga understöd ur föreningens kassa åt
dessa arma, men hennes kavaljer låter sin egen plånbok ligga
kvar i fickan. Den tjocka kärringen tackar och niger. I
förstugan kysser hon den ädla givarinnan för hundrade gången
på hand. Hon vill även kyssa den unge mannens, men blir
tämligen brutalt undanknuffad. Hon niger, niger dem utför
trappan. Så går hon hastigt in till sig igen, står ett ögonblick
spänt lyssnande vid dörren och gör med handen en tystande
åtbörd. Så skiner det liderliga ansiktet upp i ett det muntraste
leende.

Och upp ur sängen springer den dödssjuke soutenören,
slår flinande armen kring den likaledes flinande slinkans hals.
Hela familjen samlas kring rovet, först gemytligt grinande
men snart med arga sidoblickar och hundmorrningar.

Det finns ett annat slags nöd inom räckhåll. Den står just
nu i en ömklig flickstackares gestalt inför den mäktige herr
Wunderwald som tronar vid sitt bord och sin ölmugg. Hon
har bytt ut danskrimskramset mot sin slitna kappa och hur

stor hennes ängslan än var under herr Wunderwalds käpp så
är den än större nu då hon väntar sin dom. Och den kommer:

- Inga bröst! Inga höfter! Ben som en kråka! Och så
kommer du och talar om talang! Nej, dra för hin i våld...!

Då blir hon närgången den lilla, tigger och ber, törs kanske
inte komma hem med en så hård dorn. Men herr Wunderwald
ger henne en knuff så hon är färdig att falla och då allt hopp
ändå inte tycks vara förjagat från det ömkliga lilla ansiktet,
väger han betydelsefullt sin fruktade käpp i handen. Och
äntligen lämnar hon honom i fred, äntligen slinker hon ut genom
dörren, grå som en råtta, sliten, dum, hopplös, slö.

Men herr Wunderwald har det sannerligen inte heller för
trevligt och söker förgäves sin tröst i muggen, river sig
försiktigt i det väl pomaderade håret, suger på läpparna och
skakar på huvudet. Brrrrr! Ett sånt liv! Så fastnar hans
kringflackande blick vid fönstret, han hör någonting, ett skratt,
ett alltför vackert! Nu vill han också se varifrån det kommer
han reser sig, tar några steg på tå, stannar, glor.

Han ser den Blinde och Merethe. Det är hon som har
skrattat, det är hennes vackra ansikte som lyfts mot solen,
hennes vita skuldror som skimra. Och herr Wunderwald
fastnar i angenäma tankar och drömmar, tungspetsen glider
fram och tillbaka över läppen, ögonen slutas kisande som
ögonen hos en katt då den gassar sig i solen med en fågel
på ej alltför långt - ej alltför långt avstånd.

Då det förnäma paret nu kommer ut på gården mötas de
av en herre klippt ur en visserligen förlegad modejournal. Det
är herr Wunderwald, som med en dansmästares hela elegans
hälsar den åldriga damen i förbigående. Hon skänker hans
dock rätt prydliga figur en blick genom lornjetten. Herr
Wunderwald kastar en lätt slängkyss efter henne och stiger in i
fru Ingers trappuppgång. Men den förnäma damen stannar
mitt på gården, hejdad av en syn som upprör henne och som
hon skarpt lornjetterar. Det är flickan med de nakna axlarna
och det vackra leendet som alltjämt står vid fönstret och vars

hand den Blinde alltjämt smeker. Och den förnäma damen
rister av ovilja då hon säger:

- Ser du hur den där nakna slinkan flirtar med den blinde
stackarn. Det är upprörande! För resten en riktigt vacker
pojke!

Denna sista sanning konstaterar hon än en gång genom
lornjetten och lämnar därpå häftigt upprörd detta näste. Men
den unge mannen dröjer kvar. Och flickan måtte väl känna
hans blick, hon vänder huvudet mot honom och halvt
omedvetet drar hon sin hand ur musikantens. I detsamma öppnas
ett fönster på motsatta sidan av gården. Fru Inger ropar
ängsligt på sin dotter att komma. Merethe säger hastigt några
ord till den Blinde och går för att efterkomma moderns
kallelse. Hon måste gå tätt förbi den främmande unge mannen
och hon förstår inte själv den förlägenhet sonn plågar henne.
Hon jämkar linnet till rätta och går med sänkt huvud förbi
honom men vid trappuppgångens dörr kan hon inte motstå
frestelsen att kasta ännu en blick på honom. Mycket riktigt,
han har vänt sig efter henne och ler helt svagt mot henne.
Då försvinner hon hastigt i trappan.

Den unge mannen får nu också brått att skynda efter sin
förnäma väninna, som redan tagit plats i bilen och med
tämligen onådig otålighet bereder honom plats vid sin sida.

Merethe stiger in i sin mors rum men vid dörren
tvärstannar hon, ty borta vid fönstret står ej blott hennes mor
utan även herr Wunderwald, korslagda armar, kisande ögon
och tungan slickande läpparna.

Modern går emot henne, hon är nästan alltför upprörd för
att kunna tala men hon drar med skälvande händer flickan
intill sig och viskar om den lycka som så snabbt följt olyckan
i spåren. Hon säger:

- Herr Wunderwald har lovat oss pengar - mycket pengar
- om du bara vill - om du bara vill...

Hon ser ängsligt och förvirrat spörjande på flickan, som
ännu knappt vet vad det är frågan om. Då stiger herr

Wunderwald fram i sitt majestät och sin dansmästaraktiga artighet.
Han skjuter modern milt åt sidan och står liksom ensam med
den vackra Merethe som han smeker med blickarna från topp
till tå. Han säger:

- ... om du vill lära dig dansa, mitt barn, om du vill bli
en stor konstnärinna?

Merethe stirrar nästan oförstående, nästan förskräckt på herr
Wunderwald, som förkunnar henne en så oväntad lycka.

Där nere i balettsalen dröjer den Blinde ännu kvar. Men han
tror nu att hans dagsverke är slut, han lämnar det solbelysta
fönstret, trevar efter och finner fiolens låda, han lägger in
den, trevar på stolen efter sin kappa och finner den, kastar
den över axlarna. I detsamma komma herr Wunderwald och
Merethe i dörren. Herr Wunderwald gör en på samma gång
patetisk och munter åtbörd i det han ropar:

- Stopp, mäster Blindbock, du ska spela några takter till,
jag har fått en ny elev!

Och den Blinde lyder naturligtvis. Han låter kappan ånyo
falla, tar upp fiolen, men han gör det tveksamt med en
obesstämd och oförklarlig oro, han liksom vädrar efter denna nya
elev. Plötsligt glider stråken ur hans hand, han står där
hjälplös, famlande, fumlande. Då skyndar Merethe fram, tar
stråken och räcker honom den. Men det är inte stråken han
tar, han tar henne själv, han far med handen över hennes
ansikte, han känner igen henne och ropar:

- Merethe! Nej, du får inte! Nej, jag vill inte...

Han släpper den bestörta flickan, han går fumlande mot
herr Wunderwald, han griper med sina fumlande stackars
händer i den kraftiga gestalten och med ansiktet tätt intill
hans säger han:

- Jag tillåter det inte! Jag har sett för mycket av dina
konster!

Då måste väl herr Wunderwald vrida sig av skratt och han
ropar:

- Jasså, du har sett för mycket av mina konster, herr

Blindbock! Som du behagar! Du kan lämna mig ensam med
fröken Merethe.

Merethe står och lyssnar - oförstående. Den vänlige herr
Wunderwald kommer fram till henne, drar ut hennes kjol och
visar att den är för snäv för dansen, han ska låna henne en
annan och för henne bort mot en skärm. Musikanten står med
hårt sammanpressade läppar, hårt knutna händer, så tar han
från bordet sin fiol och sin stråke och lägger den till
strängarna, spelar. Men avbryts av att någonting tungt faller
i golvet.

Det är skärmen som faller över ända samtidigt som någon
slår en örfil. Bakom skärmen står herr Wunderwald flämtande
stödd mot väggen med ena handen hållande sig för bröstet,
med den andra för kinden. Och nu kommer Merethe ut i
rummet. Hennes kjortel har fallit, över skuldran hänger en
lång slöja. Även hon är flämtande och förvirrad, men i handen
håller hon herr Wunderwalds käpp. Nu vänder hon sig för
att gå mot dörren men stannar. Ty i dörren kommer fru Inger,
ängsligt leende, frågande, undrande om det verkligen är sant
att hennes dotter ska göra en sådan lycka. Herr Wunderwald
rätar upp sig, träder myndigt fram i rummet och befaller:

- Fortsätt, blindbock! Merethe har börjat dansen!
Merethe ser på herr Wunderwald - så ser hon på sin mor.

Sist vänder hon sig mot den Blinde och säger stilla:

- Fortsätt, käre, jag har börjat!

Den Blinde lägger fiolen till kinden, stråken till strängarna.
Merethe kastar herr Wunderwalds käpp. Hon tar slöjan mellan
fingerspetsarna försiktigt som om den brändes, hon lyfter den
sakta och höjer sig långsamt på tå, hon står ett ögonblick och
stirrar framför sig som om hon sökte stirra in i framtiden.
Så svänger sig hennes mjuka kropp och svepes i slöjan.
Merethe dansar.

</chapter>
<chapter name="II.">
<h2>II.</h2>

Några sandwichmän lunka gatan fram i sakta mak. På de
stora plakaten läses:

Folie Caprice Premiär!
MERETHE INGER WUNDERWALD
i Den lyckliga enleveringen.
Stor tragisk komisk pantomim.
<i>Rörande! Skrattretande!! Kolossal succé!!!</i>

Den rörande och skrattretande fru Merethe är för tillfället
dock varken det ena eller det andra. Hennes ansikte är stelt,
nästan uttryckslöst, hennes dräkt är enkel, svart och på
huvudet har hon en liten hatt med krusflorsslöja. Hon står stödd
mot en högkarmad länstol, som att döma av de kvarglömda
kuddarna tycks ha varit vilostället för en sjuk och hennes
hand glider smeksamt över den vita huvudkudden.

Genom dörren till ett angränsande rum kommer nu herr
Wunderwald i svart röck och hög hatt. Han går baklänges
och synes dirigera, lotsa fram tvenne män, som på sina
skuldror bära en ej särdeles stor och ej särdeles tung kista.
När de passera fru Merethe sjunker hennes huvud, läpparna
pressas samman, hon sluter ögonen men hennes sorg har inga
tårar.

Vid fönstret i samma rum står den Blinde svept i sin kappa,
slokhatten sammanpressad mellan händerna, huvudet sänkt.
Och bredvid honomi står Folie Caprices Direktör som i likhet
med herr Wunderwald bär lång rock och hög hatt, som han nu,
då kistan bäres förbi, med patetisk högtidlighet avtager. Han
vänder sig därpå till den Blinde och säger:

- Hon älskade sin mor mycket högt, vår kära Merethe!

Den  Blinde lyfter långsamt huvudet och det är med ett
svagt, bittert och tvetydigt löje han svarar:

- Ja så högt att det var för hennes skull hon gifte sig
med herr Wunderwald.


Direktören gör en ofrivillig grimas. Han förstår vad det
offret har kostat henne. Han kastar en blick bort mot det
bord där herr Wunderwald i hastigheten stjälper i sig ett
glas vin. Sedan han torkat mustaschen med handen går han
fram till Direktören, tar honom förtroligt under armen och
viskar till honom:

- En sådan lycka att hon inte gråter! Hennes ögon äro
klarare än någonsin! Det kommer att bli succé!

Direktören undrar med en viss oro om maken tror att
makan vill uppträda - varvid herr Wunderwald med en
majestätisk åtbörd lugnar honom och går fram till Merethe, som
alltjämt dröjer kvar vid den stora stolen. Han tar hennes hand,
klappar den med faderlig myndighet och säger:

- Mod, mitt kära barn! Du vet att premiären inte kan
uppskjutas. Och din mor vore sannerligen den sista som skulle
vilja ställa sig i vägen...

Fru Merethe drar till sig sin hand, ser stadigt på honom
och svarar:

- ...för dina planer. Det vet jag. Och för hennes skull
skall jag göra dig till viljes - ännu en gång.

Den tillfredsställde herr Wunderwald bjuder henne
chevalereskt armen, men hon ser det inte, tar den i varje fall inte.
Då den Blinde kommer fram till dem lägger hon sin hand
under hans arm och de gå mot dörren. Herr Wunderwald
sätter med stor värdighet hatten på huvudet och i det han går
förbi bordet tömmer han ett sista glas.

På gatan står likvagnen och bakom den ett par bilar. Fru
Merethe kommer ut genom porten med den Blinde vid sin
sida. Hon hejdar sig i steget och håller den Blinde tillbaka,
ty mellan henne och vagnarna passera den lilla skaran
sandwichmän. Merethe dröjer en sekund och ser efter männen.
På plakatens baksida står i stora bokstäver:

FOLIE CAPRICE

och därunder ett grinande clownhuvud som sticker fram ur
ridån.

Samma clown stiger nu fram genom ridån och börjar
harangera publiken i det han hastigt stiger hela skalan från
tårar och jämmer till uppsluppet skratt. Och så börjar
föreställningen med ett enkelt nummer, passande till denna i
sanning enkla lokal med sin verkligt enkla publik, som
tacksamt skrattar åt clownen och hans gelikar.

I ett hörn i den för ögonblicket tomma, schaskiga foyen
sitter herr Wunderwald med en flaska Sect på bordet och en
balettös på knät och han anförtror sin lilla väninna den oro
som gnager honom:

- Ser du, min älskling, om inte hustru min gör succé i
kväll är jag förbanne mig ruinerad.

Hon som ska göra succé sitter framför sin spegel, redan
klädd som en liten Colombine, ritar de sista strecken kring
ögonen. Hon ser i sin spegel, det förefaller som om hon i
den såg den i sin länstol slumrande dödssjuka fru Inger.
Hon ser också sig själv stå bakom stolen då modern lyfter
huvudet och i ängslan griper dotterns hand. Hon ser sig själv
böja sig ner och kyssa den dödas panna.

Synen försvinner och i stället är det herr Wunderwald som
plussig och en smula drucken smyger sig fram bakom sin
vackra hustru och kysser henne på den blottade skuldran. Fru
Merethe ryser för den orena beröringen.

Framför ingången till denna tredje klassens varieté har
tvenne unga män stannat. Den ena är Axel. Han läser
uppmärksamt affischen. Hans vän vill dra honom vidare. Och
jämför man deras elegans med den övriga publikens så förstår
man att de inte höra till ställets stamgäster. Icke förty stiga
de in.

På estraden piruetterar nu herr Wunderwalds lilla väninna.
Publikens intresse vänds från henne till ingången. Belyst av
dörrlyktan står i clair obscur den elegante Axel och bakom
honom hans vän. Han ser sig om efter platser i den fyllda

salongen. Så upptäcker han ett bord med endast en gäst, en
ung man som sitter där med huvudet mellan händerna,
tydligen fullständigt oberörd av vad som försiggår på scenen.
De båda unga männen komma nu fram till hans bord. De fråga
om de få ta plats och då han inte tycks höra dem, vidrör den
ena hans axel. Den unge mannen spritter till och jakar med
ett skyggt leende och de båda se nu med häpnad att han
är blind.

Framför den slutna ridån står herr Direktören själv i frack
och harangerar som konferencier publiken. Han utropar det
nya styckets namn:

- Den lyckliga enleveringen! Colombine - Merethe
Wunderwald!

Ridån dras åt sidan för en liten lustig takkammare i
Bidermanstil. I en länstol sitter en gammal dam, klädd och utstyrd
i samma stil, och sover. En dörr öppnas och Colombine
kommer in, trippar som en docka bort till den gamla, betraktar
henne i det hon står i en dockas ställning med till hälften
lyfta armar. Och konferenciern sjunger sin kuplett:

<tab>Lilla Colombine älskar ju sin mor
<tab>mer än någon tror, mer än någon tror
<tab>men i hennes hjärta bor
<tab>ännu en amour, ännu en amour!

I kulissen står herr Wunderwald på spänn, oron håller hans
begynnande rus tillbaka.

På scenen trippar Colombine med samma dockaktiga
rörelser fram till fönstret under det att konferenciern fortsätter
kupletten:

<tab>Älskarn heter visst Pierrot
<tab>Colombine lätt på tå, lätt på tå
<tab>öppnar fönstret för Pierrot...

Pierrot har hoppat in genom fönstret och de båda stå nu
ett stycke från varandra och kyssas med framåtsträckta

huvuden och putande munnar. Plötsligt spritter de till i
förskräckelse. Colombine vänder sig mot den gamla, Pierrot tar ett
lustigt skutt mot fönstret, och publiken storflabbar. Colombine
trippar fram mot stolen och ställer sig bakom den, sträcker
fram huvudet för att med komisk förskräckelse konstatera om
den gamla vaknat eller ej. Och kupletten fortsätter:

<tab>Till all lycka söta mor
<tab>snälla mor, rara mor,
<tab>väckes ej av Colombines amour
<tab>sover tyngre än du tror, tyngre än du tror!

Merethe står och betraktar den gamla. Och för hennes ögon
är det inte längre varietékamraten som sitter där utan hennes
egen mor som vänder sig mot henne, slår upp sin blick och
betraktar dottern. Merethe slår händerna för ögonen och
skriker till. Hon är nära att falla.

Ridån måste dras igen. Direktören gör en lugnande åtbörd
mot den häpna publiken. Så försvinner han in på scen.

Här ligger Merethe gråtande vid den nu tomma stolen.
Damen, Pierrot och Direktören stå rådvilla och ursinniga
bredvid henne och så kommer den av raseri alldeles förblindade
Wunderwald inrusande. Han griper henne i skuldrorna och
okvädinsorden strömma ur hans mun.

Ute i salongen griper den Blinde med skälvande händer i
Axels arm. Han ber och besvär honom i det han säger:

- Hjälp henne! Han slår henne! Jag vet att han slår henne!
Jag är ju blind, jag kan inte - ni måste hjälpa henne!

Axel reser sig, hans vän försöker hålla honom tillbaka men
han gör sig lös och svingar sig upp på estraden och försvinner
hastigt in genom draperiridån.

Herr Wunderwald har lyft upp Merethe och försöker skaka
liv i henne. Direktören står med knäppta händer och försöker
tysta ner denna skandal, den ursinnige herr Wunderwald
tänker ge sin hustru en minnesbeta då Axel inskrider och ger
honom ett slag för bröstet så att han tumlar ut i kulissen.

och vänder sig därpå mot Direktören. Han läser lagen för
honom och den snygge herrn har alltför stor respekt för
överklassen för att motsäga, han slingrar och krumbuktar och
visar beklagande på Merethe, som nu återvunnit sitt lugn och
står där i ett tillstånd av apatisk slöhet, nästan oberörd av
vad som passerar omkring henne. Axel lägger sin arm
stödjande kring hennes liv och för henne därifrån.

I scengången står herr Wunderwald och beklagar sig för
sin lilla väninna och när Merethe och hennes beskyddare
nalkas, svär herr Wundorwald på att han nog ska lära sin
hustru ta reson. Han stiller sig utmanande i deras väg, men
Axel tar upp sitt visitkort, räcker honom det och säger i
likgiltig ton:

- Om ni önskar upprättelse kan ni söka mig i morgon.
Jag har en förträfflig hundpiska för er räkning!

Så lämna de den förbluffade och halvrusige herr
Wunderwald, som vrider och Vänder på visitkortet under det han
tuggar på sin ilska. Hans lilla väninna läser på kortet över
hans axel - Doktor Axel Fels.

Utanför teatern står den Blinde på trottoaren. Publiken
strömmar förbi honom, pratande, orerande och diskuterande
uppträdet. Då kommer herr Wunderwald och hans dam. Han
ropar till sig en droska, lyfter in henne i bilen och ropar
hånfullt till den Blinde:

- Ta hand om Merethe, Blindbock! Jag skänker dig henne
med hull och hår!

Den Blinde tänker skyllda efter honom men stannar då han
hör bilen köra bort. Han går långsamt till husväggen och
trevar sig fram mot sceningången.

I klädlogen sitter Merethe omklädd och bredvid henne doktor
Fels. Han talar mycket ivrigt och bevekande, söker övertyga
henne, men det är svårt att avgöra om han har framgång
eller ej. Merethe sitter och betraktar sina händer, en enda
gång kastar hon en hastig sidoblick på honom. Fels säger:

- Varför vill ni inte tillåta att jag hjälper er, fru Merethe?

Ni kan inte återvända till den där människan! Ni behöver inte
känna er stå i tacksamhetsskuld till mig ty det är för mig en
ren småsak. Jag är nämligen rik - mycket rik...

Då ser hon för första gången helt och fullt på honom med
en blick sam alldeles förvirrar honom och hon säger:

- Det hade också varit en småsak för er att hjälpa min
mor, men ni hjälpte henne inte.

Han stryker sig över pannan som för att minnas, men han
begriper ingenting av vad hon säger. Då tar hon ur sin väska
ett litet kort som hon räcker honom. Han läser. På ena sidan
står skrivet: Linnesömmerskan Mathilda Inger och på den
andra sidan står det tryckt: Doktor Axel Fels.

Fels har rest sig upp. Och plötsligt minns han - den
vackra flickan på bakgården - den unge blinde mannen vid
fönstret...

Nu reser sig också Merethe upp, sveper kappan bättre om
sig, betraktar ännu en gång den elegante doktorn och säger:

- Ni hjälpte oss inte - men herr Wunderwald hjälpte oss.
Det är min skyldighet att återvända till honom.

Hon böjer lätt på huvudet och går förbi honom. Han dröjer
ensam kvar.

Och Merethe kommer ut till den Blinde som väntar henne
vid sceningången. De ta en bil.

Utanför ingången till själva teatern går Axels vän och
väntar. Axel kommer långsamt gående med händerna i fickorna,
huvudet sänkt. Han ser knappt vännen som hejdar honom med
massor av frågor. Fels lyssnar med rynkad panna, lyssnar
men hör inte, och plötsligt skjuter han den förbluffade vännen
åt sidan och fortsätter ensam sin vandring.

Merethe står i den svagt upplysta förstugan till sitt hem.
Hon tar fram sina nycklar för att låsa upp dörren men hejdar
sig, lyssnar. Så rycker hon häftigt upp dörren. Hon ser genom
den mörka förstugan in i det starkt upplysta förmaket. Där
sitter i moderns länstol herr Wunderwalds väninna, benet lagt
över ena karmen, champagneglaset i hand. Herr Wunderwald

går med osäkra steg och flaskan i hand fram till henne för
att fylla på glaset. Han råkar vända sig om och ser i den
mörka dörröppningen Merethes ansikte med vitt uppspärrade
ögon. Han hälsar henne godmodigt i det han säger:

- Välkommen min älskling! Här fira vi ditt fiasko och din
mors gravöl. Ta ett glas och töm det - i  botten, sköna
Merethe!

När han kommer fram till henne med det fyllda glaset slår
hon det ur hans hand och honom själv i ansiktet. Hennes
blickar äro fulla av hat och herr Wunderwald tappar lusten
att tvinga henne.

På gatan står den Blinde under en gaslykta och väntar,
väntar, vet så visst att hon ska komma. Och hon kommer.
Ännu skälvande av äckel och skräck står hon där i
halvdunklet med en hemlös natt, ett skrämmande ovisst mörker
framför sig. Och hon söker sig in till den Blinde som ett
barn till sin mor, döljer sin förtvivlan och skam hos honom,
gråter bittert.

I den skumt upplysta porten till ett nattkafé står en ung
man och en ung kvinna i förstulet samtal med nattfåglarnas
typiska miner och gester. Mannen är soutenörslyngeln från
bakgården och flickan dess slinka. Flickan står färdig att gå
ut på sitt nattgeschäft då hon på gatan upptäcker Merethe och
den Blinde. Den fräcka slinkan ger upp ett hånskratt i det hon
pekar på de båda. Hon ställer sig med handen i sidan i deras
väg och säger med falskt medlidande:

- Nåå, bakgårdsprinsessa, är det slut nu med härligheten?
Har herr Wunderwald kastat dig på dörren?

Den uttröttade och plågade Merethe försöker undkomma,
men soutenören tar henne kring livet och säger:

- Välkommen till oss, vackra Merethe! Hos oss kommer
du att skära guld med täljknivar.

Merethe gör sig hastigt lös och trycker sig hårdare in mot
den Blinde. De båda försvinna i gatan som skuggor, följda av
de andras hånskratt.

Det är sent. Bugande öppnar Grand Hotel Royals portier
dörren för doktor Fels, och på trottoaren framför hotellets
upplysta fönsterrad står en majestätisk polis och följer med
misstänksamma blickar Merethe och hennes följeslagare, som
långsamt gå utmed fönsterraden. Plötsligt stannar Merethe.
En av fönstrens halvgardiner är så mycket fråndragen att hon
kan se in i det starkt upplysta rummet. Skenet faller över
hennes ansikte och färgar det blåvitt. Förtvivlan, grämelse,
vrede har drunknat i en enda stor, allt utjämnande trötthet
och över denna tomma trötthet glider reflexen av en nästan
omedveten ömhet och en hopplös längtan.

Och där inne i det upplysta, eleganta rummet står den
hjälpare och riddare som hon nyss avskedat. Han har just kommit
in och räcker sina ytterkläder åt en tjänare. Han går fram till
tidningsbordet, tar med likgiltig min en av tidningarna och
börjar ögna igenom dess spalter. Då grips han av en
obestämd oro. Han tycker sig känna att någon betraktar honom
men han vet inte rätt varifrån. Han lägger bort tidningen
och ser sig omkring och hans blick fastnar vid det fönster,
vars gardin är något fråndragen. I den mörka strimman tycker
han sig skåda ett blåvitt ansikte.

Han reser sig hastigt, men då är ansiktet borta. I en
sidogatas mörker försvinna de båda gestalterna, just som doktor
Fels kommer ut genom hotellporten. Han spejar efter dem till
höger och vänster. Då han inte finner någon går han
långsamt in igen.

Skenet från en lampa faller över den träsoffa på vilken
Merethe nu ligger. Hon har ett par kuddar under huvudet
Den Blinde breder sin kappa över henne och hon kysser hans
hand, nu som den gången på gården. Han tar lampan och går
trevande bort till dörren och ut i ett litet angränsande rumu
Han sätter lampan ifrån sig på ett bord och sätter sig själv
vid bordet. Han liksom värmer sitt ansikte i lampans ljus. Så
skruvar han sakta ner lågan.

</chapter>
<chapter name="III.">
<h2>III.</h2>

Merethe har alltså återvänt till den fattigkasern, vilken hon
under sin korta glansperiod som herr Wunderwalds protegé
och hustru fått lämna. Hon bor sedan ett par dar i den
Blindes lilla kyffe, en kal dubblett, vars fönster vetta åt gården.
Utmed fönsterraden löper, som så ofta är fallet i fattigkvarter,
en för hela huset gemensam, smal balkong med järnbarriär.
Klutar och trasor hänga på tork i fönstren.

Från en angränsande lägenhet kommer soutenören makligt
och dåsigt utdrivande på balkongen. Med cigarretten i
mungipan kliver han framåt och stannar utanför Merethes fönster.
Där innanför står hon, fattigare än någonsin och sysslar vid
ett fotogénkök, på vars låga hon värmer upp några små
matrester. Hon letar i ett skåp där det står en plåtburk och just
inget mer. Hon tar den, sopar den inuti med handen och får
upp några torra brödkanter. Merethe, som är i färd med att
reda till ett morronmål åt sin blinde vän står sannerligen inför
ett svårlöst problem, ett problem som tycks plåga henne mer,
än själva hungern. Och hon är så upptagen därmed att hon
inte ser det bleka, slappa ansiktet som med ett halvt cyniskt,
halvt lystet leende betraktar henne genom fönstret. När hon
nu ser upp, drar han sig hastigt tillbaka.

Merethe ställer tillbaka den tomma burken. Hon fattar ett
beslut. Den Blinde kan när som helst återvända från sitt
morgonarbete på gatorna och kan hon inte skaffa hans bröd på
annat sätt, så måste hon låna det.

Den förståndiga för att inte säga knipsluga kvinnan, som
en gång var hennes mors goda granne och som nu är
Merethes, sitter vid en kaffekopp i sällskap med en väninna, en
kvinna utstyrd i denna förbluffande elegans, som endast
bakgården kan alstra. De söta två äro inbegripna i ett kruserligt
samtal, som nu störs av en knackning. Värdinnan spritter till
en smula förskräckt - alltid förskräckt över oväntade


knackningar. Hon öppnar dörren först på glänt, men samtidigt med
att gläntan blir bredare så öppnas det förslagna, igenstängda
ansiktsuttrycket till ett brett medlidsamt och föraktfullt grin.
Ty framför henne står den sturska Merethé, nästan gråtfärdig
trots ett leende och undrar om inte grannen skulle vilja låna
henne litet bröd, bara för en dag. Kärringen nickar nedlåtande,
skjuter till dörren och med ett skadeglatt skratt säger hon till
väninnan:

- I dag lånar hon bröd, i morgon tigger hon och i
övermorgon har vi henne som i en liten ask!

Väninnan gnuggar förnöjd sina händer och i sin glada och
välvilliga sinnesstämning lägger hon ytterligare en semla till1
det bröd som värdinnan tagit från brödkorgen.

Den Blinde kommer gående fram över gården. Fiolpåsen
hänger över ryggen och han söker med käppen sin väg genom
bråtet. Merethe har just mottagit brödet, då hon hör hans steg
i trappan. Hon kastar en ängslig blick över balustraden - ack
hon befinner sig ju på förbjudna vägar. Hon skyndar in i
kammaren, lägger brödet bredvid hans tallrik och sätter fram de
övriga enkla ingredienserna och när den Blinde hunnit fram
i dörren, skyndar hon att lyfta av honom fiolsäcken och de
gå tillsammans fram till bordet.

Den Blinde tar upp den skinnpung i vilken han förvarar
morgonens recett, räcker den åt Merethe och säger skamset
och oroligt, men även så förväntansfull och förtröstande på
det orimliga som endast en blind kan vara:

- Det blev inte så mycket i dag, Merethe, men jag tyckte
jag hörde några silverslantar!

Merethe tar pungen. Även hon är orolig men kanske mindre
förväntansfull. När hon nu ser det magra innehållet kan hon
inte undertrycka en hopplös och besviken min, behöver ej heller
göra det - det är ju ingen som ser henne.

Men där tar hon fel. Ett glåmigt ansikte trycks mot
balkongrutan, två intresserade ögon iaktta hennes besvikelse och en
slapp mun drar sig till ett illvilligt teende. Men den Blindes

förväntansfulla min tvingar henne att hastigt dölja besvikelsen
och hon säger med fromt bedrägeri:

- O ja, så mycket silver! Hade jag det vetat så hade jag
kunnat skaffa dig bättre mat!

Då gnuggar den Blinde förnöjd sina händer och sätter sig
till bords. Maten är minsann god nog, tycker han och det
riktigt vattnas i munnen på honom då han biter i den mjuka
semlan. Men plötsligt blir han orolig och gör Merethe en
fråga, som hon leende besvarar:

- Jo, jag har redan ätit! Och kära du, jag var så hungrig
så jag tog de bästa bitarna!

Det stärker hans aptit och han äter med gott samvete.

Ungefär samtidigt sitter doktor Fels vid sitt lunchbord.
Betjänten sätter fram en delikat rätt, men han skjuter den
ofrivilligt ifrån sig. Han tänder en cigarrett och stirrar med
kisande ögon in i rökmolnet. Så reser han sig hastigt, tar upp
en notisbok ur västfickan, bläddrar i den, finner ett
telefonnummer och går bort och ringer.

Det är Direktören för Folie Caprice som svarar på hans
ringning. Han sitter vid sitt skrivbord, men bugar sittande
förtjust och artigt då han känner igen rösten. Han bläddrar
i skrivbordets blocknotes och säger:

- Jag har funnit hennes adress. Hon bor hos en
ungdomsvän, en blind musikant.

Men då han fortsätter anlägger den gode Direktörens
smilande ansikte plötsligt den tragiska masken:

- Hon befinner sig i den yttersta nöd, herr doktor. Hennes
man, den skurken, vill absolut inte veta av henne!

Och så anlägger skådespelaren den förbindliga minen då
han avslutar samtalet med:

- Mycket välkommen, herr doktor, oändligt charmerad...
Doktor Fels' ansikte åter har ett kärvt, nästan buttert men
högst beslutsamt uttryck då han nu lägger ifrån sig luren och
ger betjänten en order. Så går han.

Den Blinde har slutat sin måltid och står beredd att åter
dra ut på gatorna. Merethe hänger fiolpåsen på hans rygg och
trycker ner hatten på hans huvud. Han trevar med handen över
hennes ansikte och hon tvingar sig att le. Då säger han:

- Det är en stor lycka för oss att du alltid är så glad,
Merethe!

Hans hand glider ned på hennes skuldra. Då behöver hon
inte längre le, gör det inte heller. Han fortsätter:

- När jag vet att du är glad, då spelar jag bra, Och när
jag spelar bra så förtjänar jag mycket. Jag känner på mig att
i kväll kommer jag hem med en hel förmögenhet!

Och han går nöjd och hon står där ensam med sin trötthet,
sin hunger och sin hopplöshet. Hon går bort till bordet där
halva semlan ännu ligger kvar. Först tänker hon lägga ner
den i burken för kommande behov, men hon kan inte motstå
frestelsen, utan slukar den med glupande hunger.

Balkongfönstret som stått på glänt öppnas utifrån och
soutenören slår sig makligt ner på fönsterkarmen, blåser ett
rökmoln in i rummet och säger spefullt:

- Smaklig måltid, vackra Merethe! Hur länge tror du att
det här skall gå? Tänker du kasta bort din ungdom på den
där blindbocken, som inte ens är din älskare?

Merethe går emot honom, skälvande av vrede. Så stannar
hon och vänder sig snabbt mot dörren, som öppnas. Den fylls
av hennes grannfru och hennes väninna. De båda värda
damerna stiga in i rummet, som om det vore deras eget och
granska med försmädlig ömkan dess kala torftighet. Besöket
väcker onda aningar hos Merethe, men hon kan inte gärna
visa sig oartig mot den, som nyss lånat henne bröd. Tvärtom
försöker hon så mycket som möjligt att bekämpa sin ovilja
och visar en glad och vänlig uppsyn, vilket dock endast i ringa
grad lyckas henne.

Så mycket hjärtligare flina de båda megärorna när de nu
stiga fram mot henne, och slyngeln i fönstret betraktar
gillande gruppen då han säger:

- Det är rätt, tala förnuft med Merethe! Jag ska se till
att inte blindbocken kommer och stör er!

Och med smidighet och oanad energi kastar han åter benen
över fönsterkarmen och försvinner.

Grannkvinnan tar Merethes arm, smeker den vänligt och
säger moderligt förmanande:

- Kära barn, det är en stor orätt av dig att ligga den
blinde stackaren till last!

Ack ja, det inser Merethe mer än väl. Och i sin nöd och
ångest glömmer hon vem det är som talar till henne. Hon ser
hjälplöst bedjande på den vänliga kvinnan. Men plötsligt
spritter hon till, ty megäran med bakgårdselegansen vill också
vara med i den ömma scenen. Och Merethe står där omgiven
av de båda kärringarna som från var sitt håll liksom prövande
smeker henne, och grannkvinnan säger:

- Min väninna har hjälpt så många fattiga stackare före
dig, hon har ett litet trevligt pensionat för vackra unga
flickor...

Nu vill megäran ha Merethe för sig själv. Hon skjuter
undan väninnan och drar flickan intill sig. Hon beskriver med
sötsliskiga ord och miner och flickan lyssnar halvt bedövad
och oförstående:

- Och så är det bara en sak till. Ibland får vi besök av
hyggliga unga herrar...

Då äntligen förstår Merethe och harmen ger henne plötsligt
kraft. Hon kastar ifrån sig megäran och står där ensam rak
och stålfjäderspänstig. Glödande av vrede befaller hon megäran
att genast lämna rummet. De båda väninnorna ömsa hastigt
utseende. De likna nu två skällande hyndor med ansiktena
uppsvällda av vrede, både i ord och åthävor utan mask och
förställning!

Ungefär samtidigt sitter doktor Fels vid Direktörens
skrivbord och undertecknar ett papper. I det han ser upp på
Direktören som står vid hans sida säger han:

- Alltså förbinder ni er att genast engagera fru Inger mot

ett gage av 1,000 kronor i månaden. Jag åter förbinder mig
att betala gaget till er.

Den förtjuste Direktören bugar småleende och har svårt att
dölja sin förvåning över det excentriska infallet. Doktor Fels
fortsätter:

- Dock på det uttryckliga villkoret att fru Inger inte får
veta varifrån pengarna kommer!

Direktören rycker på axlarna. För all del, inte honom emot.
Han skriver sitt namn bredvid doktorns och följer honom
sedan artigt till dörren. Först när han stängt den efter sin
gäst ger han uttryck åt affärsmannens överlägsna och
medlidsamma tanke: Den kärleken! den kärleken! Han hämtar sin
rock och hatt och går.

I ett gathörn står den Blinde med ryggen mot väggen.
Han slutar just att spela och drar av sig hatten, som han med
ett förläget leende sträcker fram. Kring honom står en liten
åhörarskara, mest barn. Rörelsen med hatten upplöser snabbt
gruppen och de flesta skynda därifrån med förlägna miner.
Dock inte alla. En liten flicka trippar fram och lägger en slant
i hatten. En gammal dam i snygg men sliten dräkt gräver
mycket djupt i sin börs för att finna ett lämpligt mynt.

Några steg därifrån står soutenören och iakttar med ett flin
den Blindes magra skörd. Och doktor Fels sitter i sin bil som
kommer gatan framåt. Plötsligt fångas hans intresse på det
livligaste av den lilla scenen i gathörnan. Han befaller
chauffören att stanna och stiger hastigt ur. Den gamla damen har
äntligen funnit ett lämpligt mynt som hon nu lägger i hatten
i det hon säger ett vänligt ord till den Blinde och får ett
tacksamt leende till svar. Doktor Fels står på några stegs avstånd.
Han tar fram en stor sedel ur sin plånbok och lägger den så
i den Blindes hatt.

Soutenören spritter till där han står lik en katt, som plötsligt
känner en fågelvinge susa förbi sitt öra.

Vid trottoarkanten saktar bilen farten, men innan den
hunnit stanna har Fels hoppat upp i den.

Den gamla damen står alltjämt bredvid den Blinde,
skälvande av sinnesrörelse. Hon tar honom i armen, rister honom
och viskar:

- För Guds skull, människa, stoppa på er pengarna! Han
gav er en hel hundralapp.

Nu är det den Blindes tur att skälva av sinnesrörelse. Han
trevar i hatten och finner bland de små slantarna den stora
sedeln. Gumman hjälper honom att hålla i fiolen medan han
sätter på sig sin hatt och stoppar pengarna först i börsen och
så i fickan. Den snälla gamla damen erbjuder sig att följa med
honom hem. De snedda över gatan och passera soutenören,
som med låtsad liknöjdhet, men med ögonen glittrande av
spänd förväntan, långsamt följer efter dem.

På bakgårdens balkong, ett stycke från Merethes fönster
står i en öppen dörr en fet, medelålders man med grovt och
simpelt utseende. Han är i skjortärmarna och tycks nyss ha
stigit upp från sin middagslur. Framför honom står Megäran
och utbreder sig med livliga åtbörder över den oförskämda
Merethe:

- Det är en skam för hela huset att han skall ha en
förlupen hustru boende hos sig! Om ni inte kör bort henne, så
flyttar alla hederliga hyresgäster!

Den tjocka herrn tycks inte särdeles imponerad av hennes
svada. Han säger henne kort och gott ett sanningens ord om
hederligheten och spottar en klysa över räcket. Emellertid går
han i sakta mak bort mot Merethes fönster. Där inne i
rummet sitter hon och stirrar mot dörren i ängslig bidan på den
Blindes återkomst. Den fete säger bistert och brutalt:

- Om du inte lämnar gården innan kvällen så vräker jag
både dig och din blindbock!

Den förskräckta flickan kommer fram mot mannen i fönstret.
Hon griper till bönboken, tigger och ber om förskoning. Den
fetes blickar glida över Merethes vackra gestalt.

Vid porten till gården kommer soutenören hastigt
tvärsöver gatan. Han ställer sig i skymundan och spejar neråt där

den Blinde och den vänliga gamla damen komma. Den Blinde
tackar för hjälpen och i närheten av porten skiljas de åt.
Soutenören ser nu sitt offer nalkas. I detsamma kommer
Direktören. Han jämför portens nummer med numret i sin
notisbok. Han rör vid soutenörens arm för att för säkerhets
skull fråga sig för. Denne vrider sig hastigt om. I sin
spänning tror han sig säkert vara utsatt för något överfall. Han
stirrar förvånad på främlingen, men då han fått dennes fråga
klar för sig, nickar han bekräftande inåt gården. Direktören
försvinner i den skumma porten. Och soutenören kan nu lugnt
vända sin uppmärksamhet mot den Blinde, som just nu,
trevande framför sig med sin käpp, kommer de sista meterna
som skiljer honom från porten.

Uppe hos Merethe har den fete karlen till hälften tryckt
sig in genom det smala fönstret. Han har fattat Merethe om
handlovarna och drar henne sakta intill sig och viskar:

- Du kan få bo kvar om du vill vara förnuftig. Din
blindbock är ju ute hela dagarna!

Mer behöver han inte säga för att Merethe skall förstå
hans mening. Överallt ser hon sig omgiven och snärjd av
samma äckliga begär. Utom sig gör hon en kraftansträngning
för att slippa lös, men karln håller henne med ett järngrepp.
Han tänker just försöka kyssa henne, då han hastigt släpper
henne med en mustig ed. Ty rummets dörr har öppnats, och
där står Direktören, som svänger artigt med sin hatt men
som blir rätt förvånad över den scen han har framför sig.
Merethe har nämligen tumlat tillbaka mot väggen och står
där med ena armen lagd över ögonen.

Pösande av trumpenhet och förargelse makar den fete sig
ur fönstret, i det han slänger åt henne en sista sats:

- Du ska ut ur huset före kvällen, din slinka!
Direktören vidrör lätt och diskret Merethes arm. Hon stirrar
på honom nästan förvildad och frågar:

- Har ni också kommit för att köpa mig?

Direktören studsar en smula, men svarar med en pére
nobles milda förebrående min:

- Köpa? Nej, min söta vän. Man kallar det att engagera!

Merethe stirrar på honom. Hon tvivlar på att det är sant

Det ligger en liten sandhög i porten till gården. Här står
soutenören och ser sig omkring innan han snabbt fyller en
trasa som han hittat, med sand. Så ställer han sig i den
skummaste vrån, men ljuset från den ena öppna porthalvan faller
över hans ansikte, när han kikar ut och ser den Blinde stiga
in i porten. Hastigt tar soutenören ett steg bakom honom och
mattar ett kraftigt slag med sandduken mot den Blindes
nacke. När han faller framstupa, kastar sig soutenören över
sitt byte. Han genomletar alla fickor, finner börsen och drar
fram hundralappen. Resten stoppar han ner i den Blindes ficka
igen. Varpå han tyst och snabbt försvinner.

Merethe har under tiden fått bekräftelse på sin lycka.
Direktören har verkligen engagerat henne. När hon gör en skygg
fråga om gaget biter han sig eftertänksamt i läppen, fattar
så hennes hand, smeker den lite i det han säger:

- Mitt kära barn, för dina vackra ögons skull skall jag
bjuda dig ett kolossalt gage, nämligen 500 kronor i månaden!

Merethe står som bedövad. Så drar hon undan sin hand
och skakar på huvudet. Nej, säger hon, hon avstår från hans
anbud. Då biter sig Direktören ännu en gång i läppen. Hans
lilla försök att stoppa 500 kronor i egen ficka har misslyckats.
Men det kan ju ingen hjälpa. Överväldigad av sin egen
frikostighet tar han flickan under hakan och säger:

- Nå ja, kära barn, inga småaktigheter oss emellan. Jag
bjuder dig 1,000 kronor.

Men då får han en kraftig stöt för bröstet och alldeles
fånigt förbryllad stirrar han på den vredesgnistrande Merethe,
som nu äntligen fått nog. Hon stampar i golvet och knyter
sina händer då hon utbrister:

- Jag vill inte ha era pengar! Tror ni inte jag vet att ni

inte ens skulle bjuda mig hundra kronor om ni inte ville -
om ni inte ville...

Hon avbrytes därigenom att den Blinde, stödd av någon
medlidsam människa som funnit honom i porten, kommer in
i rummet. Hans ansikte är blodigt, och fastän han är vid fullt
medvetande är han dock något omtöcknad efter slaget.

Merethe skyndar förskräckt fram till honom och sätter
honom med den främmandes hjälp på en stol. Hon får i
viskningar höra hur han funnit den Blinde, som nu helt vaknar
till medvetande. Det första han gör är att leta efter börsen.
Hans händer darra då han säger:

- Det skall ligga en hundrakronorssedel i börsen - titta
efter - titta - Jag lovade ju att komma hem med en hel
förmögenhet. Nu är det slut på alla våra bekymmer!

Äntligen får han upp låset och hans fingrar gräver i börsen.
Hans iver övergår till oro, oron till ängslan, ängslan till
ångest, ångesten till ett tillstånd av halv bedövning. Hjälplös
räcker han börsen till Merethe, som om hon bättre skulle
kunna finna den än han.

Hon har gripits av onda aningar. Hon tar börsen, men
förstår att sökandet är lönlöst. Den Blindes gränslösa sorg
gör henne vida mer ont än förlusten av sedeln och hon vet
inte hur hon skall våga beröva honom allt hopp genom att
säga att hennes seende öga inte kan upptäcka den. Då får
hon plötsligt en idé. En sekund betänker hon sig, så viskar
hon till Direktören:

- Om ni har hundra kronor att ge mig i förskott, så går
jag in på engagemanget.

Direktörens ansikte lyser upp i ett triumferande leende.
Nu halar han upp guldfågeln ur plånboken, Merethe snappar
åt sig sedeln, skyndar sig att finna några övertygande ord
till förklaring över att den fallit i golvet och låter så den
Blinde med egna fingrar känna att den nu ligger väl instoppad
i börsen. Han ler över sin ängslan, skyller på att han är
vimmelkantig efter den oförklarliga händelsen i porten och hur det
nu är så kan han inte längre återhålla sina tårar utan brister
i gråt hos Merethe.

Direktören föser ut den främmande karln genom dörren
försöker sedan själv att komma i en sista mimisk rapport med
Merethe, men då detta inte lyckas honom, ryckar han på
axlarna och försvinner med en diskret och förbindlig liten
bugning.

Merethe tar den Blindes huvud mellan sina händer då hon
säger:

- Ja, nu är alla våra bekymmer slut. Men du måste lova
mig en sak -

Hon dröjer en sekund. Det är som om en halvt omedveten,
skygg känsla för framtiden plågade henne. Därpå fortsätter
hon:

- Du måste lova att aldrig - aldrig lämna mig!

Den Blinde tycker att det är en underlig begäran. Lika
gärna kunde hon be honom att andas så länge han kan andas
eller leva, så länge han gitter leva. Och likväl bereder hennes
bön honom den största glädje som väl ditintills kommit
honom till del i hans mörka liv. Han lovar att aldrig - aldrig
lämna henne.

</chapter>
<chapter name="IV.">
<h2>IV.</h2>

I ett av det stora lyxhotellets öppna fönster sitter den
Blinde och smuttar på en dryck. Han är nu enkelt, men elegant
klädd, dock alltjämt med en viss konstnärstouche över
apparitionen. Han låter med välbehag solljuset badda över sitt
ansikte. Så vänder han på huvudet och lyssnar till ett samtal,
som förs i hotellhallen bredvid.

Här sitta och stå en grupp herrar, vars medelpunkt är
Direktören, numera Merethe Ingers impressario.
Impressarions elegans är vida mer korrekt än Direktörens och hans


självbelåtenhet betydligt större där han nu sitter omgiven av
en skara reporters, som sniket fika efter nyheter om divan.
Och han dikterar för de lyssnande:

-  Det var min ringhet som upptäckte Merethe Inger! Det
är nu tre år sedan. Hon hade gjort ett kolossalt fiasko på
Folie Caprice.

Herrar reporters titta häpna upp från sina notisböcker.
Fiasko!? Hur var väl något sådant möjligt? Men den gode
Impressarion nickar bekräftande och säger:

- Jo jo mänsan! En fullständig skandal! Men jag såg ju
vad hon gick för. Jag tog inte min hand ifrån henne och
bekostade hennes utbildning...

Den Blinde i fönstret smuttar på sitt glas och småler åt
skrytet.

En vetgirig reporter frågar Impressarion:

- Är det sant att hennes blinde man spelat på gator och
torg för att tjäna deras uppehälle?

Impresserion småler överlägset och slår ifrån sig:

- För det första är inte den blinde hennes man. Han är
hennes barndomsvän, hennes tjänare, hennes leksak, hennes
mascot...

Och åter ler den lyssnande Blinde. Nu en smula vemodigt
Det han nu hör, det har han själv så ofta sagt sig.

Impressarion fortsätter:

- För det andra är det sant att han spelat på gator och
torg. Men de kopparslantarna som han förtjänade skulle inte
räckt till hans eget uppehälle en gång...

Nu ler han inte längre, den Blinde. Vad han nu hör är
för honom något alldeles nytt. Han förstår det inte genast.
Han kan inte och vill inte förstå.

Men Impressarion avslutar frågan i det han med ett
Argusleende tillägger:

- Den Blinde är blott en poetisk legend. Vacker som ett
smycke - och praktisk som reklam!

Presshajarna besvara förstående hans leende.

Den Blinde tömmer sitt glas, men när han skall sätta ner
det på bordet tappar han det och det krossas i golvet.

I detsamma stiger doktor Fels in genom hotellets entré.
Portieren skyndar bugande emot honom och på hans fråga
om fru Merethe tar emot, svarar han tveksamt:

- Fru Merethe har premiär i kväll, jag tror knappast att
hon tar emot.

Men då står redan Impressarion framför den käre doktorn,
hälsar med en något sliskig förbindlighet, skjuter portieren åt
sidan och följer under livligt samtal den unge mannen till
trappan. Ett par minuter får han disponera över, men inte mer.

Presshajarna ha med giriga blickar slukat det lilla
intermezzot, och så fort som doktor Fels lämnat hallen störta de
fram för att fråga vem detta var.

Den Blinde har lämnat sin plats i fönstret och kommer
stillsamt ut i hallen. När Impressarion blir honom varse, tänds
en elak tanke i hans hjärta. Han drar den ene reportern ett
stycke närmare den Blinde och viskar så pass högt att denne
kan höra det:

- Ni vet, den rike doktor Fels - och oss emellan sagt -
fast det är förstås endast en lös förmodan som ni inte får
sprida - fru Ingers blivande man.

Reportern skriver för brinnande livet. Kollegerna trängas
omkring honom och försöka titta över hans axel. Han vrider
och vänder sig som en äggsjuk höna den där inte får värpa
i fred. Impressarion lämnar dem med ett strålande leende.
Han tänker smita, men grips i armen av den Blinde, som
begär att få tala med honom.

I rum nr 17 hjälper en liten kammarsnärta doktor Fels av
med rocken. Då Merethe kommer från det inre rummet och
hälsande sträcker fram sina båda händer, skyndar han att
kyssa dem innan han säger:

- I kväll måste jag få vara er riddare, fru Inger. Besinna,
jag reser i morgon som ni vet - och blir borta så länge!

Hennes läppar skälva helt lite då hon frågar honom om det

verkligen är så nödvändigt att resa och då han försäkrar att
ingenting annat än den bistra nödvändigheten driver honom
från hennes sida, accepterar hon svaret och bjuder honom en
smula konventionellt att sitta ner.

Där nere i hallen sitta Impressarion och den Blinde i en
vrå. Den Blinde är försjunken i sina dystra tankar.
Impressarion iakttar honom överlägset och dock med ett stänk av
medlidande, då han säger:

- Med andra ord, jag har endast legat henne till last. Men
om det är sant, vem har då hjälpt henne?

Impressarion gör en avböjande gest - varför tala om
detta? Då sträcker sig den Blinde fram över bordet och griper
kring hans handled och upprepar sin fråga, gång på gång.

Doktor Fels och Merethe ha också en del att säga varandra.
Det ser nästan ut som om Doktorn hade svårt att komma fram
med vad han har på hjärtat. Han ler på ett sätt som förbryllar
henne då han säger:

- Jag har aldrig fått hjälpa er, fru Merethe, men jag har
åtminstone fått bevittna edra triumfer!

I sitt bryderi kan hon inte göra någonting annat än att
räcka honom sin hand. Han tar den som om han aldrig tänkte
släppa den.

Impressarion måste till sist ge vika för den Blindes envisa
frågor. Han meddelar, fast som det vill synas ogärna:

- Jag kan säga er det under strängaste tysthetslöfte - det
är doktor Fels som bekostat - alltsammans!

Då släpper den Blinde hans arm. Långsamt tar han handen
till sig och sitter några ögonblick stilla. Så nickar han
bekräftande för sig själv. Nu förstår han alltsammans och varje
illusion att han skulle ha betytt någonting för Merethes liv
har slocknat. Han reser sig, nickar åt Impressarion för att gå.
Impressarion griper honom då hårt kring armen och säger:

- Kom ihåg, Merethe får på inga villkor veta något. Hon
är så oberäknelig, så stolt - Visserligen tror jag att hon är
förälskad i Fels...

En hastig mörk sky drar över den Blindes ansikte, men han
behärskar sig. Med ett lugnt, men fast grepp befriar han sig
från Impressarions tag, skjuter undan handen och går.
Impressarion står med kisande ögon och ser efter honom* Han gör
en på samma gång medlidsam och plågad grimas. Operationen
är plågsam, men förr eller senare måste ju den blinde stackarn
få veta hur överflödig han är.

Den Blinde går bort mot dörröppningen, stannar, stöder
armen mot dörrposten och pannan mot armen. Han sjunker
ihop en smula. Om han kunde se så skulle han i lampljuset
ute på gatan se en annonspelare på vilken en ultramodern
affisch i braskande färger väcker publikens intresse. Den
framställer Merethe i en dräkt à la Kleopatra dansande med en
orm i handen. I jättebokstäver läses - Merethe Inger i
Kärleken och Döden -. Bland andra nyfikna framför affischen
står en man och läser. Det är herr Wunderwald, vars ena
mungipa dras ut till ett belåtet, skadeglatt leende i det fula,
plussiga ansiktet.

Utför trappan i hotellets hall kommer Merethe, svept i sin
kappa och följd av Fels. En glad och brådskande, en smula
nervös iver är över henne, det är tydligt att hon har brått till
teatern. Men mitt i hallen tvärstannar hon och ser sig sökande
omkring. Hon frågar en piccolo efter den Blinde och han
pekar mot nedre delen av hallen, där den Blinde står med
ryggen mot väggen, händerna i byxfickorna och huvudet sänkt.

Merethe skyndar fram till honom. Hon lägger sina händer
på hans skuldror och ruskar honom en liten smula i det hon
säger:

- Står du här och sover din slarver när klockan är så
mycket?

Den Blinde spritter inte till. Han vaknar långsamt och
liksom motvilligt ur sina tankar och långsamt drar han händerna
ur fickorna, höjer dem sakta till dess han får tag kring
Merethes armar. Då ler han svagt mot henne och säger lugnt:

- I kväll följer jag dig inte. För en gångs skull får du
dansa utan din mascot!

Merethe blir en smula förvånad över det ovanliga uttrycket,
men fäster dock inte stor betydelse vid det. Hon stryker håret
som fallit ner i hans panna åt sidan och säger skämtsamt
förebrående:

- Har du glömt ditt löfte? Att aldrig lämna mig...
Handen som stryker över hans panna på en gång smeker
och plågar honom,  men han betvingar det smärtsamma
uttrycket och gör ett försök till skämt:

- Det är ju inte jag som lämnar dig, Merethe!

I detsamma ropar doktor Fels från dörren att hon måste
komma ty tiden lider. Ett vredgat uttryck går snabbt över den
Blindes ansikte, men Merethe märker det inte. Hon tar hans
huvud mellan sina händer, sträcker sig upp och kysser hastigt
hans kind. Så springer hon ut till den väntande bilen, där Fels
hjälper henne att hoppa in och på hennes uppmaning själv
följer efter.

På trottoaren ett litet stycke därifrån står herr Wunderwald
och sneglar med kisande ögon på scenen. Så snart bilen rullat
bort kliver han in genom hotelldörren och går fram till
Portiern, som står i sin loge och sorterar posten. Han gör några
enstaka frågor om priserna på rummen och får några enstaka
svar. Men plötsligt rycker herr Wunderwald till vid ljudet av
en välkänd röst och vänder sig om. Mycket riktigt, det är den
Blinde, som ropar till sig en piccolo och som nu med ena
handen på gossens skuldra går fram mot trappan. Han har
hunnit upp till första våningen då han, med en blinds skarpa
hörsel, förnimmer ljud av fotsteg bakom sig, och dessa steg
oroa honom på ett för honom själv oförklarligt sätt. Han
stannar och frågar gossen:

- Vem är det som följer efter oss?

Piccolon böjer sig över balustraden och ser neråt trappan,
där nu herr Wunderwald dröjer i steget, för att ge den Blinde
längre försprång. Han svarar:

-  Det är en herre - förmodligen någon av gästerna -
fast jag känner inte igen honom.

Den Blinde rycker på axlarna åt sin egen inbillning. Han
tyckte sig ha känt igen stegen, men det var naturligtvis en
orimlighet. Han går vidare upp i översta våningen och föres
av piccolon in i fru Ingers stora vackra dubblett där han tänker
invänta hennes återkomst från teatern.

Nu kommer även herr Wunderwald upp i den översta
korridoren, och då piccolon skall springa nerför trappan hejdas
han av herr Wunderwald, som frågar var fru Inger bor.
Gossen pekar på den dörr han just kom ifrån och försvinner
neråt trappan. Herr Wunderwald går med en smula smygande
steg fram till dörren, lyssnar först och öppnar så och kliver in.

I bortre delen av rummet och ej långt från den öppna dörren
till en stor altan står den Blinde. Han har just tagit fram sin
fiol. Han far med handen över strängarna, väl ej till spel men
till en smekning. När han hör dörren öppnas vänder han sig
hastigt om. Där står dansmästaren i en elegant pose med ena
handen i sidan, med den andra håller han hatten och säger:

- God afton, käre Blindbock! Hur lever världen med dig
och hur mår min älskling Merethe?

Den Blinde tar ett steg framåt, så vacklar han, måste stödja
sig mot bordet. Stöder sig med den hand i vilken han håller
fiolen. Den krossas mot bordshörnan, men han märker det inte.

Herr Wunderwald däremot förfasar sig med patetiska och
eleganta åtbörder. Han tänder en cigarrett och säger
eftertänksamt beklagande:

- Vilken olycka, min käre vän! Nu kan du aldrig spela
mer! Skrämde jag dig? Eller skulle jag inte vara välkommen?

Då herr Wunderwald nu kommer fram till den Blinde gör
denne en rörelse som om han tänkte kasta sig över honom,
men han behärskar sig. Har kanske varken kraft eller mod
att gå till anfall. Han fingrar på den spillra av fiolen som
han håller i handen och då hans upprördhet något lagt sig
säger han bestämt:

- Du får inte störa henne i kväll, hon har premiär!

Merethe står i kulissen, iförd sin egyptiska dräkt och väntar
på sin entré. Impressarion talar uppmuntrande ord och själv
är hon het av stundens spänning. Nu kommer en man även
han i egyptisk dräkt med en korg, vars lock han öppnar.
Merethe genomskälves av en känsla av motvilja, men hon
sticker handen ner i korgen och tar försiktigt fram en lång
snok. Impressarion betraktar djuret med vedervilja, nästan med
rädsla. Då lyfter Merethe leende djuret över sitt huvud och
följer med undran de rytmiska rörelser som den svarta gadden
utför vid sitt ilskna väsande. Så är det hennes tur och hon
gör entré.

Över den Blindes ansikte ligger något av samma undran
och om man jämför hans uttryck med Merethes så vill det
väl snarare synas, som om det vore över hans huvud reptilen
slingrade.

Herr Wunderwald står vid ett bord på vilket en kypare just
satt en bricka med whisky och vatten. Han blandar sig en
kraftig grogg och tömmer den till hälften. Därpå drar han
en stol intill den i vilken den Blinde sitter. Han slår sig ner
och fortsätter sin argumentering:

- Jag tänker inte tåla att min hustru lever i sus och dus
under det att hennes egen före detta man lider nöd!

Herr Wunderwald tänder en mäktig cigarr och stirrar
framför sig i en ilska, som hur rättmätig den än må vara, dock
måste stärkas både med sprit, tobak och stora ord. Han
fortsätter:

- Hon har naturligtvis älskare, den vackra slynan, och det
må bli hennes sak. Men hon ska få betala, det skall jag bli
man för!

Den Blinde skakas från topp till tå av en rysning av
vedervilja och förtvivlan. Det är möjligt att han fryser. Han vänder
ansiktet mot de öppna balkongdörrarna, vars gardiner fladdra
för den inströmmande nattluften. Balkongdörrarna, med det

gapande svarta mörkret utanför liknar Dödens port, mot vilken
Merethe dansar fram på scenen.

I magisk belysning omväxlande med bjärta strålkastare
dansar hon, fram mot portalen i ett egyptiskt tempel med ormen
lyft över sitt huvud. Så slocknar allt ljus. I portalens dunkel
skymtar en mörk gestalt vars huvud, ett ögonblick belyst, är
en vit dödskalle.

Den Blinde står i den öppna balkongdörren vänd ut mot
mörkret och några steg ifrån honom står herr Wunderwald,
nu ännu mer pösande i sin uppjagade ilska:

- Jag är säker på att hon har en älskare. Men jag måste
veta vem det är. Jag måste skaffa bevis!

Den Blinde står kvar i samma ställning försjunken i sina
egna tankar. Så vänder han sig mot Wunderwald och nickar
bekräftande:

- Ja, du har rätt, först måste vi veta vem hon älskar!
Han sträcker sin fumlande hand efter dansmästaren och
griper honom i handloven, men han är fullkomligt lugn när
han fortsätter:

- Om vi stanna här ute, så få vi bevis!

Och därmed drar han den förvånade herr Wunderwald med
sig ut på balkongen. Den Blinde skjuter igen dörren efter dem.

Där nere i hallen ha redan en del högtidsklädda gäster
samlats för att ta emot den av brakande succé omstrålade
primadonnan. Två små piccolo komma med blomsterskörden
som hotar att begrava dem, och slutligen kommer divan själv,
följd av doktor Fels. Hon hälsas av jubel och är själv halvt
berusad av sin triumf. Uppkommen på trappan sträcker hon
ut sina händer, hälsande sina beundrare. Därvid glider kappan
från hennes skuldror och doktor Fels är inte sen att fånga
upp den. Hon strålar i kapp med hallen, där juveler och
elegans glittra vart man ser.

Rum nr 17 är tomt när dörren öppnas av Merethe. Hon
vänder sig mot doktorn, som följer henne, med ett strålande,
lyckligt leende och en tyst fråga - är jag inte lycklig? Kanske

också - är jag inte vacker? Och hans ögon och min bejaka
oförbehållsamt båda frågorna.

Men ute på balkongen i mörkret stå de båda männen, den
Blinde vid räcket och herr Wunderwald med ansiktet tryckt
mot ena rutan, vars halva täcks av en gardin. Han skildrar
livligt viskande vad som tilldrar sig i rummet:

- Nu tar han hennes händer, kysser dom - det var fanken
vad hon har svårt att ta dom tillbaka!

Den Blinde rätar långsamt upp sig från sin hopsjunkna
ställning och rör vid herr Wunderwalds axel med ett
egendomligt, vemodigt leende:

- Säg mig - du som ser så mycket - kan du också se
om hon är lycklig?

Wunderwald vänder sitt illvilligt grinande tryne mot honom
och svarar hånfullt:

- Jo, för fan, nog är hon lycklig! Och det är just den
lyckan jag tänker slå mynt av och det tvärt på fläcken!

Han lägger redan handen på dörrvredet. Men då får
plötsligt den Blinde en stålfjäders spänstighet. Han griper herr
Wunderwald om handlovarna, men hans ansikte är alldeles
lugnt och stelt då han säger:

- Nu ha vi fått visshet, och nu få vi inte störa dem, varken
du eller jag!

Herr Wunderwald stirrar oförstående på honom. Han tror
kanske ännu att det är någon ny finess i krigslisten och han
gör endast några matta försök att komma loss.

Men där inne i rummet har den flyktiga lyckan redan blåst
bort. Merethe har fått se några spillror av fiolen på golvet
Hon tar upp dem, stirrar på dem oförstående, men grips av
onda aningar. Hon räcker bitarna till doktor Fels, som smittas
av hennes oro. Båda skynda mot det inre rummets dörr, och
båda komma lika hastigt ut därifrån och Merethe halvspringer
ut i korridoren, tätt följd av vännen.

Herr Wunderwald har äntligen anat oråd. Han har slitit
lös sin vänstra hand och öppnat dörren. Då griper den Blinde

kring hans strupe. De båda kämpande kropparna vältra fram
och tillbaka på balkongen och närma sig allt mer och mer
dess låga räck. Med uppbjudande av sina sista krafter lyfter
den Blinde herr Wunderwald och slungar honom över räcket.

På den tämligen mörka sidogatan stanna några människor
och se förfärade hur en mörk kropp faller från balkongen och
strax därefter faller ännu en. De få nattvandrarna rusa fram
för att bistå de olyckliga. Man fattar det beslutet att föra
kropparna till närmaste läkare, men som en av dem måste
alarmera polis, en annan springa in i hotellet efter mera
hjälp, återstår bara tre personer. De lyfta upp den kroppen
som ligger dem närmast och släpar i väg över gatan med
honom.

Merethe står i nedersta trappan, där hon för en stund sedan
mottog hyllningen. Men i stället för blommor håller hon nu
fiolskärvorna i händerna. Hon frågar, frågar och frågar. Och
människorna i hallen som mottagit henne med nytt jubel stirra
oroligt på henne och på varandra.

Då uppstår det en rörelse nere vid entrén. En
poliskonstapel kommer in och banar väg genom människomassan för
några män, som kommer in genom dörren, bärande en med
en poliskappa övertäckt kropp.

Merethe lyfter långsamt sina händer under det att hennes
ansikte stelnar i skräck. Männen lägga ifrån sin sin dystra
börda på närmaste soffa och trängas därifrån av doktor Fels,
som vill försöka hindra Merethe att komma fram till soffan.
Men hon tränger sig fram. Då ställer han sig framför soffan
med utbredda armar för att hindra henne att se. Men uttrycket
i hennes ansikte kommer honom att ovillkorligen gå åt sidan.
Hon lyfter en flik av kappan och ser den Blindes ansikte
med ögonen slutna som i sömn. Kring läpparna vilar ett svagt
leende och en fin strimma blod sipprar fram i mungipan.

Merethe står som förstelnad.

</chapter>
<chapter name="V.">
<h2>V.</h2>

Tiden gick. Doktor Fels reste dagen efter den hemska
händelsen och Merethe tvangs av sina lysande kontrakt att dansa
vidare mot Dödens Port, samtidigt som hon ur
societetssynpunkt nådde livets högsta tinnar.

Hans Höghet ger ett Garden Party en strålande sommardag
och den lilla festen ger anledning till uppvisning ej blott av
eleganta toaletter, utan även av le dernier cri beträffande
parasollen En grupp eleganta damer skänka stor
uppmärksamhet åt en hypereiegant ung dam, som vid en vacker ung
kavaljers arm just går dem förbi. Hon har sannerligen
visavis detta dernier cri lyckats övertrumfa alla de andra.
Damerna ämnade tydligen diskutera paret, då deras
uppmärksamhet riktas vid ett annat par, men denna uppmärksamhet är
av det en smula forcerat korrekta och förbindliga slag, som
inom vissa kretsar komma höga och allra högsta herrskap
till del. Det är mycket riktigt Hans Höghet själv, en till åren
tämligen ung man av degenererad och nervös typ. Han för
vid armen sin Tant, en äldre dam av ett milt men skäligen
uttråkat utseende.

De underhålla sig förbindligen med sina gäster, men den
unge Högheten tycks ha sina blickar riktade åt annat håll.
Hans blick fastnar, egendomligt nog, vid en lakej, som deltar
i uppassningen. Denne är också en ung man, men trots den
nya kostymen känner man igen bakgårdens soutenör,
uppriggad till det yttre, sig lik till det inre. Han besvarar
Höghetens frågande blick genom att häntyda åt ett visst håll.
Högheten förstår tydligen vinken och han skyndar nu att göra
slut på det påbörjade samtalet och för sin Tant vidare åt det
antydda hållet.

Under ett magnifikt guldregnsträd står den unga damen
och hennes kavaljer. Det är Merethe Inger, skönare än nånsin.
Fram till dem komma de båda Högheterna, och den unge
mannens ansikte får ett helt annat och livligare uttryck än nyss.


Merethes kavaljer drar sig diskret åt sidan och den förnäma
Tantens leende blir betydligt mattare än nyss. Ja, en viss
otålighet blir tydligt skönjbar i hennes sätt att vara. Som väl
är tas hennes uppmärksamhet i anspråk på annat håll. En
äldre hovman blir hennes kavaljer och sedan hon tämligen
kyligt nickat åt Merethe går hon vidare vid hovmannens arm.

Merethe förefaller att vara smickrad av den furstliga
uppmärksamheten. Åtminstone besvarar hon den med strålande
leenden. Det är möjligt att det ligger en smula trots i hennes
sätt, ty hon ser förvisso att Tanten och hennes omgivning inte
med något vidare vänligt intresse iakttar hennes och Höghetens
konversation.

Hans Höghet däremot har uteslutande ögon för sin moitié
och han säger henne något varmt viskande, som i Merethes
ansikte framkallar ett spotskt leende då hon svarar:

- Jag är oändligt tacksam för Ers Höghets beskydd, men
uppriktigt sagt så behöver jag det inte.

Högheten biter sig i läppen, men övervinner genast sin
förtret och blir samma förbindliga kavaljer som nyss. Icke så
Merethe. Hon dröjer som i tankar och säger slutligen på en
gång trotsigt och vemodigt:

- Jag hade en gång en vän och beskyddare - en blind
musikant!

Trots sin världsvana har hans Höghet en smula svårt att
undertrycka sin förvåning över jämförelsen, men Merethe
märker det inte utan fortsätter:

- Mig lände det till lycka, men honom kostade det livet.

- Sen dess har jag beskyddat mig själv!

Det vemodiga minnet förjagas av den trotsiga, självsäkra
känslan av egen kraft, och käckt och en smula utmanande
betraktar hon Hans Höghet, som emellertid är situationen
fullständigt vuxen. Han beundrar fru Merethe i högsta grad,
men denna beundran gäller inte hennes självsäkerhet. Dock
förstår han att göra sitt intresse så allvarligt, vördnadsfullt
och förtroligt som möjligt då han säger:

- Ni måste berätta mig er och er väns historia, fru
Merethe. Men inte här bland alla dessa människor. Vill ni inte
dinera med oss i kväll?

Denna inbjudan från den ej alltför väl beryktade Höghetens
sida kommer Merethe att lätt rynka ögonbrynen varför Hans
Höghet skyndar att tillägga:

- Min, Tant vill så gärna lära känna er!

Inför denna smickrande älskvärdhet från så högt håll ger
Merethe naturligtvis efter. Och han bestämmer tiden för dinén.

Denna lilla scen iakttas med alldeles särskilt intresse av
den förut omtalade lakejen som, under det han är sysselsatt
med att servera glassen, förstulet iakttar paret. Så snart
Högheten lämnar Merethe, skyndar lakejen fram med en portion
glass på en liten bricka. Hans Höghet smakar helt lite på
glassen och viskar några förstulna ord till tjänaren, som lika
förstulet med en bugning antyder att han förstått.

Av allt att döma har Merethe således stigit par aspera ad
astra och inte mindre väl har det naturligtvis gått hennes
Impressario. Han sitter i sitt eleganta arbetsrum och sorterar
helt makligt sin post, då betjänten lämnar honom ett visitkort.
Han kastar en flyktig blick på kortet och blir lätt förvånad:

- Hå kors, låter den där konstige gynnaren se sig igen?
Han småler en smula ironiskt. Den tid är längesedan förbi
då han behövde fjäska för en så obetydlig herre som doktor
Fels. Dock för gammal bekantskaps skull tar han naturligtvis
emot honom.

Doktor Fels stiger in i rummet. Han är mycket korrekt,
mycket avmätt och han behöver sannerligen vara det för att
inte förgå sig mot herr Impressarion, som väcker allt annat
än sympatiska känslor hos honom.

- Det var längesedan, min käre Doktor. Vad är det för en
lycklig slump som för er hit?

Imressarion möter honom med denna fråga och bjuder
honom samtidigt att ta plats. Fels dröjer ett ögonblick liksom
ville han välja sina ord. Det är tämligen bistra saker han

tänker säga och han tänker säga dem utan omsvep, just därför
måste han tänka sig en smula för. Han betraktar sin
antagonist öppet och ärligt då han slutligen säger:

-  Det är inte någon slump. Jag har kommit för att tala
med er om Merethe. Alla människor tala om det
utomordentliga intresse som en viss hög person ägnar henne!

Impressarion, svarar:

- Denna nyhet kommer inte absolut överraskande för mig,
men jag är icke förty ganska smickrad - å Merethes vägnar!

Fels har svårt att bibehålla sin självbehärskning. Han
fortsätter tämligen bryskt:

- Men ni vet mycket väl hur komprometterande ett beskydd
är från det hållet!

Impressarion känner sig verkligen chockerad av denna
brutala uppriktighet. I grund och botten är han ganska road,
men döljer det genom att sätta upp ett sedesamt förnärmat
ansikte, vilket kommer Fels att resa sig upp och i häftiga
ordalag säga:

- Jag fordrar att ni talar med Merethe. Ni måste upplysa
henne om att hennes rykte står på spel!

Doktorns upphetsade ton smittar Impressarion så att han
blir tämligen brysk i tonen då han svarar:

- Min bäste herre, jag förstår inte varför ni inte säger
henne alla de där obehagligheterna själv?

Det är just att såra den unge mannen i hans mest ömtåliga
punkt. Han är nästan försagd då han med ohöljd bitterhet
säger:

- Ni vet mycket väl att Merethe inte tar emot mig mera.
Och jag vill inte ens göra något försök att träffa henne. Allt
som påminner om den där förfärliga kvällen före min avresa,
måste ju plåga henne.

Impressarion rycker beklagande på axlarna. Han kan tyvärr
inte göra något åt den saken. Emellertid bli båda herrarna en
smula överraskade då betjänten i detsamma anmäler fru Inger.
Impressarion skyndar mot salongen där Merethe väntar honom.

Han är en smula fjäskig, tar hennes händer och lyssnar
intresserat till hennes livliga beskrivning på besöket hos det höga
herrskapet:

- Ack, käre vän, Hans Höghet var älskvärdheten själv och
i kväll dinerar vi tillsammans, han, jag och...

Längre hinner hon inte, ty nu står doktor Fels i dörren till
arbetsrummet. Merethe ser överraskad och med rynkad panna
på honom, men så går hon leende emot honom med
framsträckta händer. Han tar dem, kysser dem, lycklig och på
samma gång plågad av sina tankar. Merethe gör honom många
frågor. Om hans resor, om hans hemkomst, om var han hållit
sig dold hela denna långa tid. Så tar hon ett steg baklänges
och betraktar honom från topp till tå. Hon tycker inte att
han är sig riktigt lik. Hon vänder sig med komiskt bryderi
mot Impressarion och säger:

- Vad är det som fattas honom? Han har blivit så stel
och oartig!

Impressarion närmar sig. Han lägger huvudet på sned, kisar
gudsnådeligt med ögonen och säger:

- Doktor Fels är inte alls nöjd med ditt förnäma umgänge,
min söta vän! Han är rädd att din moral skall taga skada!

Merethe ser häpen från den ena till den andra. Så brister
hon ut i ett klingande skratt. Men varken hennes skratt eller
Impressarions ironi imponerar på den unge mannen. Tvärtom
eggar det endast hans förbittring. Han upprepar för henne
vad han sagt till Impressarion, men med starkare ord och
mer energi. Merethe är både förvånad och road, men tydligen
lyssnar hon också med ett visst välbehag. Hon njuter i
hemlighet av den värme som utstrålar från den unge mannens
förbittring. Slutligen för uppbrusningen honom därhän att
han griper kring hennes handled då han säger:

- Om jag ägde någon rätt över er, Merethe, så skulle jag
helt enkelt förbjuda...

Det är dock att träda hennes värdighet väl nära. Allra helst
den illparige Impressarion bevittnar uppträdet. Hon ser Fels

kallt och stolt in i ögonen och sänker blicken ned till hans
hand som håller kring hennes handled. Han märker då att han
förgått sig, han släpper hennes hand med några tafatta
ursäktande ord. Hon är nästan road av hans förlägenhet och
svarar stolt:

- Det är andra gången i dag som jag måste undenbe mig
beskydd och beskyddare! Jag försäkrar er, min käre doktor
Fels, att Merethe Inger kan ta vara på sig själv!

Fels dröjer tyst en sekund. Så bugar han och går.
Impressarion följer honom med tillgjord och fjäskande förbindlighet
några steg mot dörren.

Senare på kvällen står Hans Höghet i en fönsternisch och
rullar med nervösa fingrar en cigarrett. Han vänder sig in mot
rummet där lakejen ödmjukt avvaktar hans order. Han är
smidig och förstår halvkvädna visor och det krävs också, ty
varje fråga gör Hans Höghet ytterligt nervös. Nu säger han
som svar på en stillsamt framförd fråga:

- Naturligtvis på tu man hand! Men sätt fram tre kuvert

- Hennes Höghet har i alla fall inte tid.

Den smidige lakejen bugar ödmjukt, han förstår fullkomligt.
Åter ensam fortsätter Högheten att nervöst rulla sin cigarrett.

Merethe sitter kvar hos Impressarion vid hans skrivbord.
Hon leker med en papperskniv försjunken i tankar som alltjämt
tycks kretsa kring doktor Fels. Så knycker hon på nacken och
säger:

- För resten tråkar han ut mig, den lille Högheten. Jag
har god lust att göra vår käre Doktor till viljes!

Impressarion sitter i en stol bakom henne. Hon kan således
inte se den högst förargade min som hennes ord framkalla.
Han tar sig kring hakan och reser sig upp. Då ser han ett
ljust och vackert leende upplysa hennes ansikte då hon
fortsätter:

- Visserligen är han ett brushuvud - men när allt
kommer omkring - den ende som verkligen håller av mig!

Impressarion sätter sig vid bordskanten. Han är nu den
lugne, förstående vännen då han säger:

- Alldeles rätt! Dessutom måste man tillstå att han har
vissa rättigheter...

Merethe ser alldeles oförstående på honom. Nog kan den
unge mannen i kraft av sin mångåriga tillgivenhet ha vissa
rättigheter, men uttrycket misshagar henne. Impressarion
fortsätter emellertid på samma lugna, sakliga sätt:

- Och nu när du fått ett så stort namn vill han naturligtvis
göra dem gällande.

Nu blir hans ord för dunkla för henne. Hon begär en
smula retad klart besked. Impressarion vrider sig en smula
men säger slutligen:

- Nå ja, får du inte veta det av mig, så får du veta det
av honom. Det var Fels som betalade ditt gage under de
svåra åren. Jag hade tyvärr inte de nödiga medlen!

Merethe springer upp och stirrar på Impressarion, lika
bestört som en gång den Blinde. Och liksom den skurken då
med lurande förstulet intresse iakttog verkan av sina ord så
gör han ock nu, samt fullföljer verket genom att säga:

- Jag hade lovat att ingenting säga, men jag misstänker att
Fels själv låtit din blinde vän veta att han köpt sig vissa
rättigheter över dig.

Giftet gör verkan. Merethe har hela tiden plågats av en
misstanke att det varit hennes förkärlek för Fels som drivit
den Blinde i döden och det är denna misstanke som hållit
henne borta från honom. Men denna version är så oerhört
brutal att den framkallar en reaktion och förvandlar kärleken
till hämndlust. Hennes sinnesrörelse är så stor att den till
och med skrämmer Impressarion, som med några tafatta ord
söker lugna henne. Men hon har endast ett behov att få ge
luft åt sin vrede, och sedan hon övergivit den första impulsen
att skynda efter Fels för att slunga sina förebråelser i ansiktet
på honom, söker hon ivrigt efter papper och penna och sätter

sig så att skriva. Impressarion håller sig inte för god att läsa
över hennes axel:

»... först i dag fått kännedom om er frikostighet. Er lilla
spekulation i den okända flickans talang har verkligen lyckats
och jag skall låta mitt ombud återbetala kapitalet med den
ränta ni behagar bestämma. Dessutom har jag även i dag fått
veta...»

Impressarion vidrör lätt hennes axel. Han är tämligen orolig
över att Fels skall få kännedom om hans lögn, men Merethe
ser på honom med en blick, som förstummar alla invändningar
och fortsätter att skriva:

»... att det var ni som med otrolig hänsynslöshet, låghet och
feghet drev min vän i döden.»

Hon stirrar en sekund på de hårda orden och det ser ut
som om hon själv skulle finna dem orimliga. Men vreden
omtöcknar eftertanken. Hon lägger in brevet i kuvertet och
förseglar det.

Soutenören-lakejen står och betraktar någonting med
springsmala ögon och ett slappt, vidrigt leende. Det befinns vara
ett elegant dukat bord för tre, vars bländvita bordduk, silver
och kristall glänsa i det halvskumma rummet. Hans tungspets
glider långsamt över läpparna och han minns den gången då
han hejdade Merethe och den Blinde på bakgården och
uppmanade henne att söka sig en bättre beskyddare än
blindbocken. Det var längesedan, men han minns det väl. Han väcks
ur sina tankar av att en annan tjänare börjar pryda bordet
med blommor. Då blir han åter den beställsamme lakejen som
ordnar och ger order.

Doktor Fels står just i färd med att öppna dörren till sin
villa då ett cykelbud hoppar av sin maskin och skyndar fram
till honom med ett brev. Det är nedan skumt, men en blick
på kuvertet säger honom att det är från Merethe. Han ger
budet en stor slant, skyndar att slita upp kuvertet.
Halvskymningen och ännu mer sinnesrörelsen gör att han har svårt att
läsa brevet och framför allt att fatta dess innehåll. Sedan

han ett ögonblick oförstående stirrat på raderna stöter han
häftigt upp dörren. Väl inne i förstugan tänder han det
elektriska ljuset över sitt huvud och läser i dess sken och läser
omigen och står där, som om någon plötsligt och oväntat givit
honom ett hårt slag för pannan. Så störtar han tillbaka ut i
kvällsskymningen.

I sitt rum går Impressarion oroligt fram och tillbaka. Han
kan inte hålla sig stilla av en inre oro. Han hoppar till då
betjänten anmäler doktor Fels, och hinner inte smita undan
innan denne föser ut betjänten ur rummet och stänger själv
dörren efter honom. Stänger den i lås. Impressarion gör ett
försök till ett konventionellt mottagande, men det artiga leendet
blir till ett ängsligt fånflin och han trycker sig upp mot väggen
då Fels kommer fram och med Merethes brev i handen gör
några korta frågor. Impressarion söker komma undan med
några dumma svar. Då blir vreden Fels övermäktig, han griper
honom kring strupen, skakar honom och slungar honom
slutligen ifrån sig. Hopkrupen i en vrå stirrar den skälmen på
sin fiende, som nu när vreden fått sitt utlopp, med vämjelse
vänder sig ifrån honom. Han faller ner på en stol i förtvivlan
över att Merethe kunnat tro honom om en dylik skändlighet.

I den lilla vackra salen med det eleganta bordet står tvenne
tjänare och drar just undan stolarna i det de buga sig.
Merethe kommer in vid Hans Höghets arm. Han bjuder henne
att ta plats och i det han pekar på den tredje stolen säger han:

- Som ni ser är det dukat för tre. Min Tant var verkligen
otröstlig att hon i sista stund...

I Merethes konventionella ansikte förändras inte ett drag.
Hon tänker på helt annat än den höga Tantens göranden och
låtanden. De taga plats under det att lakejen vid buffén sysslar
med att dra upp några vinflaskor. Hans Höghet häntyder
ännu en gång på den tomma stolen i det han säger:

- Är ni skrockfull, fru Inger? Det påstås att där en stol
står tom vid dukat bord, där tar en död vän plats.

Då vänder Merethe ofrivilligt ansiktet mot den tomma stolen

och då lakejen ämnar ta bort den hejdas han av hennes otåliga
rörelse. Hon vänder sig mot Hans Höghet och säger med ett
bittert och tvetydigt leende:

- Jag vet inte om jag är skrockfull, men jag vet att jag
litar mer på en död vän än på en levande.

Hans Höghet har ingenting annat att göra än att lätt höja
på axlarna och serveringen börjar,

Doktor Fels har skrivit till Merethe. Han ger Impressarion
befallning om att ofördröjligen gå med brevet till adressaten,
och då denne svamlar om att han inte vågar störa, går han
honom hotfullt inpå livet.

- Om ni stör Hans Höghets fest så desto bättre! Sök
genast upp Merethe, erkänn att ni har ljugit och lämna henne
mitt brev.

Det är under trycket av hans beslutsamma och befallande
hållning som Impressarion måste bita i det sura äpplet. Han
samtycker, men hans blickar flacka och han grubblar redan på
hur han skall lindrigast komma undan det obehagliga
uppdraget.

I matsalen står lakejen vid buffén och tillreder två glas med
någon likörblandning. Måltiden är nära sitt slut, endast frukt
och konfityr finns kvar på bordet. Hans Höghet har ryckt en
smula närmare sin vackra gäst och konverserar henne livligt.
Merethe lyssnar förströdd och hennes hand leker med ett
saftigt körsbär. Hon rullar det i stjälken och saften lämnar
blodröda fläckar på den vita duken utan att hon märker det.
Hans Höghets hand snuddar vid hennes och hon märker inte
ens det. I detsamma kommer lakejen med de båda glasen på
en bricka. Merethe avböjer. Husbonde och tjänare växla en
snabb, snopen blick. Hans Höghet övertalar henne och hon
läppjar då för att göra honom till viljes på den synnerligen
välsmakande men också ganska starka likören. Det drar ett
hastigt elakt leende över lakejens ansikte, men hans intresse
byter föremål. En betjänt har nämligen kommit in i rummet
och ger honom några mystiska tecken att komma.

I ett förrum står Impressarion med Fels' brev i handen.
Lakejen kan inte dölja sin förvåning när han nu kommer fram
och frågar vad som står på. Impressarion är ganska brydd
men mellan sköna själar uppstår det lätt samförstånd och
Impressarion får honom att ta emot brevet i det han säger:

- Men ni behöver ju inte tala om att jag är här!

Lakejen nickar och går. Så snart han är borta söker
Impressarion med blickarna ett kryphål där han kan sticka sig undan,
men fattar i stället hastigt och lustigt det beslutet att
alldeles försvinna och han smiter ut genom entrédörren som en
strykrädd hund med svansen mellan benen.

Lakejen kommer fram till bordet med brevet på en bricka.
Merethe blir förvånad och en smula oroad. Hans Höghet blir
förvånad och en smula missnöjd över att bli störd i sin
angenäma konversation. Emellertid ber han Merethe ej låta sig
störas och hon öppnar hastigt brevet. Dess innehåll gör henne
bestört och förvirrad. Hon har överhuvudtaget svårt att samla
sina tankar. Dagens sinnesrörelse, vinet med mera har gjort
henne tvehågsen och famlande. Men vreden mot Fels blossar
upp på nytt och hon låter lakejen veta att det inte skall vara
något svar. Lakejen ämnar återvända med detta besked då han
hejdas av Merethe, som nu ångrar sig. Hon vill skriva ett
svar men vet inte rätt var och hur. Hans Höghet ser hennes
förvirring och säger visserligen misslynt men med korrekt
artighet:

- Jag ber er, låt inte mig hindra er. Jag väntar er i Blå
salongen när ni slutat skriva.

Han ger lakejen order att visa Merethe vägen till
skrivrummet och avlägsnar sig. Så snart hon fått papper och penna
sätter hon sig att skriva svaret. Lakejen står på tillbehörigt
avstånd och väntar. Merethe skriver brådskande:

»... men ni kan ändå aldrig övertyga mig om att ni ej, om
ock ofrivilligt, var orsak till hans död. Han kommer alltid att
stå mellan oss...»

När hon hunnit så långt hejdar hon sig och stirrar framför
sig som ville hon söka övertyga sig själv om att det är rätt
och nödvändigt det hon nu gör. Men känslan av att hon står
inför ett absolut avgörande ligger tungt över henne och hon
har svårt att avsluta brevet. Hon oroas dessutom av lakejens
närhet där han står och iakttar henne oavlåtligt. Hon ber
honom därför låta Fels' bud komma in. Lakejen bugar och går.
Ensam blir hennes sinnesrörelse ändå starkare men hon fattar
sitt beslut och skriver vidare:

»... Det är därför bäst att vi icke återses. Er försäkran att det
för er gäller liv eller död tror jag inte på.»

Därmed slutar hon att skriva. Hon lägger igen brevet och
reser sig i avvaktan på att budet skall komma och hämta det.
Hon har en smula svårt att andas. Hon vet väl att det är
sin egen dom hon nu nedskrivit.

Där ute i förrummet letar lakejen förgäves efter
Impressarion. Från ett angränsande rum kommer en annan av husets
tjänare. Lakejen frågar om han sett till budet, men tjänaren
skakar nekande på huvudet.

Merethe står kvar i samma ställning och ser på brevet. Hon
hör någon komma och tar för givet att det är Fels' bud.
Hennes beslut måste således vara oåterkalleligt. Hon lyfter sitt
huvud och vänder sig om för att möta budet. Hennes
ansiktsuttryck övergår hastigt till en lätt förvåning som ännu
hastigare övergår till stel häpnad.

Ty fram mot henne kommer den Blinde. Han kommer ur
den mörkaste delen av rummet och vad hon först igenkänner
honom på är den långsamma, försiktiga gången, men då han
passerar framför dörren till den starkt upplysta matsalen faller
ljuset över hans ansikte och hon känner helt igen honom. Hon
står alldeles stilla, inte skräckslagen men liksom sövd av den
syn hon ser. När den Blinde kommer henne helt nära
förefaller han att vara genomskinlig. Merethe står fullt tydligt
avtecknad genom hans kropp. Hon ser upp på honom utan ett
spår av rädsla. Men en förväntansfull bidan och fråga står

att läsa i "hennes bleka ansikte. Han lyfter sina händer och
tar hennes huvud mellan dem. Så glida de ner över hennes
skuldror och armar ned till hennes händer. Han tar brevet
och river sönder det.

Då lakejen kommer in i rummet för att omtala att budet
gått, studsar han lätt vid åsynen av Merethe som står liksom
försänkt i sömn med vidöppna ögon. Han ropar till och hon
vaknar upp. Hon för handen över pannan och ser i den andra
handen bitarna av det sönderrivna brevet. Hon öppnar handen
och bitarna falla till golvet. I detsamma faller som en tyngd
från hennes eget hjärta, hon ser sig omkring, hon vill bort.
Hon ger hastigt lakejen befallning om att låta köra fram
hennes bil. Lakejen tror inte sina öron:

- Bilen nu? Då Hans Höghet väntar er!

Hon upprepar sin befallning. Han svarar bestämdare och
fräckare, något som kommer henne att för första gången
fästa sin blick vid mannen. Då grips hon av en panisk skräck
inför denne nye gengångare från bakgården. Och nu faller
lakejmasken och trots dräkten står soutenören där i all sin
prydno. Han grinar mot henne och säger:

- Inte så morsk, min vackra Merethe! Visserligen är jag
bara Hans Höghets jakthund, men jag har procent på hans
villebråd.

Han tar några steg mot henne för att hindra henne att fly.
Hon går baklänges och han följer - i sanning jakthunden
pressar sitt villebråd mot snaran. Till sist kommer han henne
så nära att han med ett blixtsnabbt grepp får tag om hennes
arm och han vrider den runt så att hon blir maktlös. Han
säger triumferande i det han böjer sig över henne:

- Nu äntligen står du under mitt beskydd! Man slipper
inte så lätt sina barndomsvänner!

Under brottningens gång ha de kommit att stanna framför
en stor spegel. När nu soutenören kommer att kasta en blick
i spegeln ser han den Blinde bakom sig. Han står och måttar
med en likadan sandfylld trasa varmed soutenören en gång

slog honom i huvudet. I sin vansinniga förskräckelse släpper
han ögonblickligen Merethe och vänder sig om, men raglar
baklänges och faller, krossande spegeln vars skärvor yra
omkring honom. Merethe flyr.

Hans Höghet sitter och fingrar nervöst på sin cigarrett i
väntan på Merethe, Så hör han bullret, springer upp och ringer
på en bordsklocka. En betjänt kommer hastigt springande.
Han tänder det elektriska ljuset i skrivrummet, som blott varit
upplyst av en bordslampa. På golvet vid spegeln ligger
soutenörens döda kropp utsträckt.

Nere på gatan står Merethe utan hatt och kappa och ser
sig hjälplöst omkring. Och under närmaste gatlykta står den
Blinde. Han gör en liten vinkande rörelse åt hennes håll.
Merethe går med trötta, släpande steg fram till lyktan. Då ser
hon den Blinde ett stycke längre bort i gatan. Han gör samma
vinkande rörelse åt henne att följa sig. Hon släpar sig vidare
i nattmörkret. Inte förrän han kommit fram till doktor Fels'
villa stannar den Blinde. Han ser sig om för att vara säker
på att hon följt honom. Så stiger han uppför trappan till
porten och försvinner in genom den stängda dörren.

Där inne går doktor Fels oroligt av och an. Så stannar han
i sin vandring, lyssnar och springer fram till fönstret och
trycker ansiktet mot rutan.

Merethe släpar sig uppför trappstegen. Hon har sett Fels,
och vissheten om att han sett henne gör att hon inte längre
bryr sig om att hålla sig uppe. Hon faller ihop på översta
steget, just som han kommer utspringande. Han tar henne på
sina armar och bär in henne. Försiktigt lägger han ner henne
på en soffa och väntar andlöst på att hon skall slå upp ögonen.
Det gör hon - som om hon vaknade ur en hemsk dröm. Så
ser hon på Fels och ler mot honom. Förvissad om att hon
äntligen gör sin blinde vän till viljes, genom att inte längre
dölja vem det är hon håller kär.

Segelholmen, juni 1922.
</chapter>
<chapter name="EN LÖJTNANTSSPOLING">
EN LÖJTNANTSSPOLING





Gardinerna dragas upp. Dagsljuset blottar delar av en liten
ungkarlsvåning. Så här dags på morgonkulan ter den sig
skäligen skräpig men lyckligtvis har »städet» fru Olsson ren börjat
sin gagneliga verksamhet. Vad som i gardinbelysningen kunde
te sig rätt fantastiskt får nu en om ej vardaglig - ska vi
hoppas - så dock realistisk prägel. Det gäller till exempel en
grupp mascoter som stå på ett bord - en skön och något
lättklädd flicka flyr ur famnen på det berömda Wienersvinet,
synes räddad, ty bakom svinet höjer en ridderlig ung officer
sitt svärd - men ack! - bakom honom grinar Fan själv och
sträcker fram klorna. Denna djupt symboliska grupp väcker
fru Olssons skarpa ogillande. Hon är en kvinna vars såväl
fysiska som själsliga krafter stärkts genom många års
skurning, tvättning och andra nyttiga sysselsättningar. Och det
frivola ligger inte för hennes röst. Vad hon emellertid denna
morgon får bevittna i sin skyddslings våning är allt annat
än uppbyggligt - fast kanske inte ovanligt, ty gummans
förargelse synes stor men förvåningen minimal. Vi ska inte
tala om att en del uniformspersedlar ligga kastade omkring,
ej heller att kortlekar och tombuteljer och halvurdruckna glas
bilda en betydelsefull ensemble - än mer komprometterande
ting upptäckas: en solfjäder till exempel, ho! och en viss del
av en liten sidendessous - ha! Gumman fläktar sitt
echaufferade ansikte! Man kan finna åtskilligt i en ungkarlskula.
På bordet bland spelkorten står en potta! Vad tycks? En äkta
porslinspotta med guldrand. Visserligen kan man inte säga
att det är en fullvuxen och arbetsför potta - men den vittnar
dock om en frivol anda.

Fru Olsson beslutar att fortsätta sina efterforskningar. Hon
går bort till dörren, som står lite på glänt, hon lyssnar, hon
försöker kika genom gläntan, hon knackar helt försiktigt och
ej utan synbar oro, hon lyssnar åter, hon funderar med hakan
stödd i handen, så blir hon fantastiskt arg och trummar en
revelj på dörren, öppnar den resolut, stiger in, drar upp
gardinen och - drar en lättnadens suck som övergår i ett
ganska moderligt leende. I sin säng ligger hennes skyddsling,
löjtnant Sten van Loo. Bädden förefaller något oordnad men
åtminstone för tillfället kysk. I alla händelser skall den unge
mannen väckas, vilket inte faller sig lätt. Den sömndruckne
mumlar: Gudomliga lilla sötnos, ge mig en kyss! - Och han
vänder sig från väggen, småler ömt och slår sakta upp ögonen
- som likväl åter slutas utan vidare vällust. Han säger:

-  Nej, titta på gumman - då mister armén offensivandan
och söker betäckning.

Och han rullar åter mot väggen med täcket upp över öronen.
Det kan behövas - men hjälper inte. Gumman är besluten
att väcka honom till sina plikter och sina synders besinnelse.
Så tar hon då ett jakthorn från väggen och med kinderna
uppblåsta som domedagens änglar stöter hon i basun.

- Åhå ja ja, suckar löjtnanten. Friden är slut Han sätter
sig upp och gnuggar ögonen.

Domedagsängeln åter tar efter basunen till med predikan.

Tänk vad han var rar förr i tiden! Och hur har inte de
usla kvinnfolken skämt bort honom!

Då sätter sig herr löjtnanten indignerad upp och slänger
käft med gumman, yttrande:

- Hon har ingenting att säga, Olsson! Hon var en av de
första kvinnorna i mitt liv och hon bar mig på sina händer,
gamla kelegris!

Ack, de ljuva minnena! Gumman blir ju lite rörd men
harmen tar åter makten och hon håller en spegel framför den
unge mannen! Må han se verkan av ett lastbart leverne!

Nå, först ser han förväntansfull ut, men missnöjet kommer
och stiger och han börjar göra hotfulla och förfärliga gubbar
åt sin bild, störtar så raskt upp, tar gumman om livet och
snurrar henne undan, störtar in i badrummet Få sekunder
efteråt uppfylles dörröppningen av en sorts yrande vattenridå
och många bäckar små börjar sippra över tröskeln på vars
dörr en sträng husvärd låtit måla med stora bokstäver:
Stäng dörren när ni duschar! Sovrummet duger i alla fall ej
till badbassäng!

Förskräckt störtar gumman till och skrikande:

- Ska vi nu ha en syndaflod igen, va! smäller hon igen
dörren, blir stående med handen på låset, skuldran mot dörren
som om hon väntat en fors.

Hennes min är och blir så allvarsam att den knappt längre
kan gälla en eventuell liten översvämning. Också släpper hon
strax dörrvredet och börjar oroligt tassa av och an, ryckande
och slitande i sitt förkläde och tankspritt ordnande ett och
annat i rummet. Hon återvänder till dörren och i det hon
gläntar lite på den, säger hon:

- Det var så sant det, löjtnanten - min pojke har varit
här. Han kommer igen om en liten stund. Hon lyssnar -
nickar så åt svaret. Hon börjar åter stöka omkring lite men
alltjämt på samma oroliga och tankspridda sätt.

Löjtnanten kommer ut ur badrummet svept i sin rock. Han
är rätt betydligt förändrad fast mindre till utseendet än
uttrycket. Tjuvpojken, som nyss munhöggs med gumman och
räckte ut tungan åt sin egen spegelbild, ser nu nästan hotfullt
allvarlig ut. Likvisst söker han stryka bort molnen, då han
varsnar den gamla vännens oroliga sidoblickar. Han sätter sig
vid rakbordet och begynner toaletten. Gumman kan inte styra
sin ängslan. Hon dåttar lite vid husbondens axel och muttrar
fram sina frågor. Han svarar lugnande:

- Antagligen kommer sergeanten för att begära order. Vi
ha ju manöver om ett par dar.

Det lugnar ju, dock tillfogar gumman för säkerhets skull:

- Visst kan pojken min ha sina svagheter - men det är
också hans enda fel.

Inför denna moderliga logik måste löjtnanten dra på
smilbandet; han ger sin gamla vän ett par duktiga klappar och
aktar icke för rov att stryka sin kind mot hennes.

Vad nu gummans son beträffar så ska vi genast finna att
hans eventuella svagheter ej höra till de yttre. Tvärtom är han
en ganska ståtlig karl i sina bästa år och av den typ som man
med en viss oartighet mot pigor plär kalla pigtjusig. Han står
redan utanför sin löjtnants dörr snarare tvungen än hågad att
inträda. Tveksamt trycker han på knappen och modern skyndar
att öppna. Står han så i giv akt inför sin förman. Löjtnanten
går dock förbi honom ut i det yttre rummet, han ger gumman
några slantar och ber henne hämta bröd till morgonkaffet.
Han har sin lilla uträkning med det och dröjer i
sängkammardörren tills han sett den gamla försvinna i tamburen. Då
stänger han sovrumsdörren om sig och sergeanten. En halv
sekund senare står gumman vid sagda dörr och lyssnar.

Löjtnanten går bort till ett skåp, låser upp det och tar fram
en kassabok eller kladd. Han lägger boken på bordet, sägande:

- Jag befallde sergeanten hit för att vi skulle få vara
ostörda. Han slår upp en sida i boken, tar så ett
förstoringsglas och låter sin allt annat än muntre sergeant skärskåda
vissa siffror. Och han säger: Som sergeanten ser, har här
raderats - efter intendentens påstående för cirka femhundra
kronor. Och det finns ingen annan än ni, som kan ha gjort det.

Det är att gå rakt på sak. Den »svage» blåser upp sig, tar
min och ton, men inför löjtnantens på en gång hotande och
föraktfulla blickar brister plötsligt bubblan. Han rycker buttert
på axlarna. Nå ja, han måste väl erkänna - han tänkte »lägga
igen» - det är inte så gott - man har ju sina frestelser.. *
Har man hört på maken! Frestelser! Denna lättsinniga
undanflykt upprör löjtnanten i högsta grad. Han får i hållning, i
min, i ord ett verkligt moraliskt patos. Frestelser! En bra karl
faller inte för några frestelser! Det vill han påstå...

Pang! Upp flyger dörren med fart. Förvånad skyndar
löjtnanten ut i salen. Där traskar gumman omkring med sin
handduk, dammar och dammar och dammar och varken hör eller
ser. Men mitt på golvet upptäcker löjtnanten något som man
skulle kunna kalla ett flärdens eller frestelsens altare. På ett
bord eller stol har samlats alla de syndens symboler som nyss
avslöjats av dagsljuset av en moraliskt upprörd gammal
kvinna. Och mitt i det hela tronar den sköna synderskan,
den bålde krigaren och det fula svinet - bakom dem sträcker
djävulen sniket sina klor - i sanning en symbol att beakta
av den syndiga människan, en symbol för djävulen, världen
och vårt eget kött...

Löjtnanten ser på altaret och han ser på gumman och åter
på altaret och åter på gumman. Så börjar hans kropp skaka
av något som liknar hickningar eller den sjösjukes svåra
lidanden. Med möda övervinnande dessa kroppsliga svagheter hotar
löjtnanten sitt städ med knuten näve och säger:

- Kom det ihåg, Olsson, att lyssnar hon en gång till så -
så - så mister hon sina epåletter...

Storögd slår gumman sig för bröstet. Lyssna? Skulle hon
ha lyssnat... Nej, nu vill hon bara säga...

Löjtnanten flyr, reglar dörren om sig. I ett hörn med ryggen
vänd mot sergeanten söker han återvinna sin andliga jämvikt.
Den brottslige betraktar honom i smyg med växande
förhoppningar. Löjtnanten är ju full av grin! Ett svagt hopp tändes
i hans eget. Men nu vänder sig löjtnanten åter mot honom,
allvarlig, sträng, förman i varje tum. Han säger:

- Sergeant, jag kommer att anmäla er för översten såsom
varande fullständigt oskicklig till expeditionstjänstgöring.

Den kraftige fyren rycker till och musklerna spännas. Grinet
försvann hastigare än det vågat sig fram. Men disciplinen tar
ut sin rätt och han står orörlig. Hans förman fortsätter något
mindre officiellt:

- Däremot ämnar jag bespara er vida större obehag.

Bristen måste ersättas före klockan tolv och det blir mig inte
så lätt att uppdriva pengarna...

Se på tusan! Upp slås åter dörren och in träder den aldrig
lyssnande gumman. I den framsträckta handen håller hon ett
kärl med guld och i det hon vänder det upp och ned över ett
bord säger hon:

- Han kan ju ta spelpotten sen i går avse. Den är
smakfullt inlagd och passar för ändamålet.

Säger och vandrar ut.

Löjtnanten krafsar häpen bland sedlarna. Den där lilla
spelvinsten hade han verkligen glömt. Han samlar allt i näven
och räcker de sammanknövlade sedlarna åt sergeanten.
Hälsning. Ut.

Löjtnanten sjunker ner framför spegeln, småskrattande, åter
i gott humör. Fortsätter den avbrutna toaletten.

I förstugan samtala mor och son förstulet. Modern är ivrig.
Hon vill veta om han tackat ordentligt för välgärningen. Sonen
grinar. Skulle han tacka för några hundralappar som herr
löjtnanten spelar bort ena kvällen och vinner den andra utan
att ens minnas Vilketdera? Eller skulle han tacka därför att
han blir rapporterad och diskvalificerad i tjänsten?

Hans otacksamhet upprör modern. Hon ger honom en
sittopp. Det är ju lite kränkande för en krigare men sergeanten
är en god son. Han kysser gumman på kinden, småflinar lite
och säger:

- Mor lilla, ska inte vara orolig. Jag ska nog ha din
gullgosse i tacksamt minne. När det erbjuder sig något tillfälle...

En vacker sensommardag - i skogen.

Två flickor - båda något över tonåren - nätta, söta,
sommarlantligt enkla i klädsel och pynt - den ena dock klädd
med lite koketteri, hennes silkesstrumpor exponeras betydligt
mer (bådas äro för resten stoppade) - hon är dessutom
livligare, kokettare i sitt sätt, under det att den enklaste av de
två också är den allvarligaste.

Och vad ha de för sig? Nå ja, vad har man för sig en
sensommardag i djupa skogen? Plockar bär, plockar svamp,
skrattar åt en ekorre - är man två flickor så gå munnarna
givetvis utan uppehåll. Så även här, särskilt vad den lilla
koketten beträffar. I trots därav får hon tid att lägga de flesta
bären i munnen, de första i korgen.

Plötsligt och just då hon ska föra ett bär till munnen
spärrar hon icke blott upp munnen utan även ögonen och
stelnar till. Skogen har genomdallrats av en dov knall! En
till, en till. Hon blir rädd.

- Vad är det?

Den andra skrattar.

-  Tossa, det är ju bara dunder och brak från manövern.

-  Ja, men tänk om de skjuter ner oss! Och nu - vad är
det för ett hemskt smatter?

Det kommer närmre. En pluton soldater komma störtande,,
de taga betäckning mellan stammarna, de kasta sig ned bakom
stenar, de avlossa sina förfärliga gevär, i vilka mycket väl en
kvarglömd kula kan tänkas. De se ohyggligt vilda ut, dessa
soldater. De ha inte ringaste tycke med de stiliga ynglingar
som vandra på stadsgator och kyrkbackar. Den koketta gripes
av panik. Som en yr höna flaxar hon av och an framför de
framrusande. Kan inte hjälpas, att hon får en knuff här och
en där. Den allvarliga står stilla och får alls ingen knuff. Men
allvarlig kan man inte längre kalla henne - därtill är hönans
olyckor alltför skrattretande. Äntligen tycks den värsta faran
överstånden. Den skrämda kastar sig om halsen på siste man
i ledet - siste man är väl den sävligaste och beskedligaste,
vad gör det då om inte pojken är snarvacker.

- Rädda mig! ber flickan - hennes skrämsel är ingalunda
mindre.

Smattret har börjat på nytt. Hemska gestalter dyka upp på
avstånd, kanonernas åska dånar allt starkare. Man kunde tro
att en hel armé dragit ut för att inringa och förgöra dessa
båda stackars flickor. Och hur godmodig den anropade än

ter sig så har han dock intet hjärta. Han gör sig lös och
säger grinande:

- I kväll ska jag väl rädda lilla fröken, men först måste
en knoga och dö för fosterlandet!

Luffar vidare, svänger på hälen för att kasta en kyss och
skubbar. Nu blir den allvarliga förargad, tar kamraten i armen
och söker draga henne med sig. Men vad vet hon om krig!

Från ett annat håll kommer en ny hord av vilda män, lägger
an, skjuter, stormar vidare. Och där ligger den arma eller
snarare sitter - svårt sårad att döma av de vilda klagotjuten.
Omöjligt att få henne ur fläcken. Kommer så löjtnanten själv.

- Vad har hänt? frågar han den allvarliga. En olycka?
Han kommenderar halt.

- Visst inte, förklarar den allvarliga skamsen, flickan är en
höna - se där hela olyckan.

Löjtnanten ler soligt, söker med blicken bland sina män,
kommenderar:

- Sergeant Olsson! Konvojera damerna till deras hem.
Möter ni fienden så hugg bara ned den rackarn! Och han gör
honnör för damerna och sergeanten, gravallvarlig, gör honnör
för båda parterna.

Konvojen går. En furir med glimt i ögat frågar:

- Löjtnant, ska sergeanten rapporteras som svårt sårad
eller tillfångatagen?

- Först det ena och sen det andra, antar jag! skrattar
löjtnant van Loo och sätter åter sina flinande pojkar i
stormmarsch.

Även sergeanten marscherar fram mellan de båda damerna,
vridande sin ståtliga mustasch. Han sneglar till höger och
han sneglar till vänster - ej olik den berömda åsnan mellan
hötapparna. Hon till vänster är onekligen den vackraste men
hon till höger hänger så hängivet vid hans arm och torkar den
blöta lilla nosen mot ärmen allt under det att snyftningarna
övergå i en stillsam hicka. Fan vet! tänker sergeanten och
snor sin mustasch.

Förgången var en blodig dag...

Om inte blodig så ansträngande. Somliga har det si,
somliga har så. Somliga få ligga i lador och mugga sin kommis,
andra få bo på herrgårdar. Tvenne ädla räddare ha det nästan
bäst, ty en av de bästa gårdarna, Skurbo, har inbjudit dem.
Dess ägare, brukspatron Schurner, är just ingen gästfri man
men står nu i alla fall själv på trappan och tar fryntligt emot.
Han är en storväxt bred man omkring de sextio. Näsan en
smula platt, kindknotorna utstående, snarast en mongoltyp.
Inte just snarvacker att se på, men som sagt fryntlig, när han
nu välkomnar löjtnant van Loo. Sergeanten får ock en
hälsning, fast blott en nick. Bredvid husherrn står det lilla offret
för krigets vådor. Den nätta dräkten med det lilla förklädet
visar att fröken Mimmi är ställets husa. Brukspatron bjuder
sin gäst stiga in, men då nu sergeanten en smula
underhuggaretafatt gör min av att följa exemplet, säger husets herre
tämligen högdraget och bryskt:

- Mimmi, se till att sergeanten får vad han ska ha.

Det går en sky över sergeantens martialiska ansikte men
den leende Mimmi tör kunna jaga bort molnet.

I den gammaldags herrgårdssalen står bordet präktigt dukat
för tre. En gammal betjänt, skröplig och en smula slö, tycks
ska sköta serveringen. På ett särskilt bord stå en rad
vinbuteljer, som visar att husets herre sannerligen ej är någon
gnidare vad dryckjom beträffar. Bordets tretal kommer van
Loo att gissa att han haft äran göra husets dotters bekantskap.
Hans förmodan framkallar en grimas i gubbansiktet, någonting
mittemellan hånleende och vrede, så brister han i skallande
skratt, och då den allvarliga flickan nu inträder, ropar han:

- Helen, han tror du är min dotter! Tja, tja, så går det,
när en sextioåring gifter sig med en tjuguåring. Och den
muntre åldringen brister åter i skratt, van Loo vet inte riktigt
var han är hemma, hans hälsning på husfrun blir en smula
brydd och hennes ganska stel. Men den muntre gamle skakar
skälmskt finger och fortsätter: Ha, ha, käre löjtnant, ni hade

hoppats på en liten flirt! Ni kan vara lugn, ni ska få den!
Min stackars hustru trängtar efter ungdom och kurtis. Vi ska
ha en trevlig afton, mina barn!

Den förbryllade van Loo småler pliktskyldigas, likaså unga
frun, fast oändligen matt. Så inträder en fullständig stiltje.
Husherrn står som om han sökte eller väntade på något, hans
blickar glida under halvslutna ögonlock kring rummet. Plötsligt
spärras de upp i ursinne. Han har varsnat den gamle betjänten
som vid vinbordet förgäves stretar med en hårdkorkad flaska.
Husbonden rusar dit, rycker flaskan ur hans hand, knuffar
omilt undan gamlingen, som skälvande och med darrande
haka söker försvara sig, och överöser honom med ovett, börjar
så själv korka upp flaskorna, varvid han vänder sin breda
rygg mot gäst och hustru.

Då sker någonting ännu besynnerligare. Fru Helen
smyger sig skyggt och snabbt intill van Loo och viskar:

- Försök att kurtisera mig så mycket som möjligt. Bry er
inte om, vad jag gör. Kanske får jag tillfälle förklara en
annan gång.

Hon drar sig hastigt åt sidan. Gubbhuvudet där borta har
långsamt vridits och den glittrande blicken glider över skuldran
bort mot de båda unga. Han ler, han ställer från sig
vinflaskan och går långsamt bort till de unga, hans hand glider
smeksamt över hennes huvud, han säger:

- Bjud nu vår gäst armen och var riktigt artig och glad.
Det är inte var dag du har en ung och vacker kavaljer...

Den smeksamma handen glider långsamt över skuldra och
arm. Unga frun ler, spasmodiskt, med sammanbitna tänder.
Det ser egendomligt ut. Den som stode bakom den ömma
gruppen skulle se, hur de smeksamma fingrarna långsamt och
stadigt slötos, pressande naglarna in i armen. Men där står
bara betjänten och han är kanske för gammal och slö och
van att se.

Sanningen att säga har sergeanten denna dag fått den bättre
delen. Hans lilla Mimmi har dukat åt honom på prydligaste

vis i en berså, och visserligen uppmanar hon ej till kurtis
men - betydligt angenämare! - hon utmanar till kurtis. Och
sergeanten är inte sen att upptaga handsken. Löjtnanten får
champagne, sergeanten öl - men hur serveras inte detta öl
och hur många löften ligga ej på varje bägares botten! Bänken
på vilken de båda sitta, är från början ej särdeles stor, men
besynnerligt nog tycks den under måltidens lopp växa så att
de tomma sidopartierna bli allt längre och längre.

I salen timar ock underliga händelser fast av annat slag.
Man har tagit plats vid bordet och värden ses redan mer
upptagen av vinet än av gästen. Gästen åter verkar alltjämt en
smula stel, sneglar än på värd än på värdinna. Då känner han
sin hand förstulet tryckas under bordet, han förstår att det
är en signal och kastar loss. Han blir livlig, älskvärd,
kurtisant. Värdinnan dricker honom till, efter skålen fattar han
hennes hand och kysser den ridderligt och ömt. Värden sitter
där och kisar, hans blickar glida oavlåtligt från den ena till
den andra. Värdinnans uppsyn blir onådig och hon drar sakta
men bestämt undan den kyssta handen. Åter blir den kurtisante
kavaljeren fastlåst i sitt bryderi, stelnar till. Men när nu värden
tömmer sitt vinglas till sista droppen passar hon på att ge
kavaljeren en bedjande blick. Han tar sig en sekund för
ögonen. Så går ett ljus upp för honom, svagt men dock! Vad
har hon sagt? Han ska inte bry sig om hur hon bär sig åt,
bara gå på! Just parollen för en ung militär! Han funderar
ett ögonblick, så vänder han sig till värden. Han berättar den
komiska scenen i skogen, demonstrerar - paff, paff -
skottlossningen, flickans dimpning, hur hon måste lyftas upp -
och just detta moment begagnar han för att gripa kring unga
frun, trycka henne intill sig, liksom för att lyfta upp henne,
stryka henne över kinden för att demonstrera hur tårarna
flödade. Demonstrationsobjektet blir alltmera besvärat och gör
slutligen en halv åtbörd för att stiga upp och lämna denne
alltför närgångne kavaljer. Men nu fattar van Loo galoppen.
Förtvivlad över vad han gjort ber han om tillgift med

förnyade handkyssar. Han låtsas till och med att han är lite rusig
och vänder sig avundsjukt till den äkta maken. Ack, vad hon
är förtjusande, unga frun! Och han betraktar henne som
konstkännaren en tavla, inträngande och entusiastiskt. Så fortgår
denna egendomliga måltid med husets fru stel till ohövlighet,
gästen lätt rusig och förälskad och värden starkt rusig och
likväl uppmärksam och lurande som en katt.

Måltiden i bersån åter har fortskridit och utvecklats på
fullt tillfredsställande sätt. De första förstulna kyssarna ha
växlats. Nu börja de ren bli längre och mera hänsynslösa.

Glömskan av tid och rum faller sakta över paret...

Man har stigit upp från bordet. Brukspatronen står vid
fönstret. Nu vinkar han ivrigt och satyriskt leende åt de övriga.
Han har upptäckt en eggande scen! Mimmi i sergeantens knä
sluten i en hård omfamning.

- Stanna här ni, säger den gamle satyren, så ska ni få se
något roligt. Han tar en champagnebutelj, stoppar med
skälvande händer tre glas i fickan och skyndar genom en
torntrappa direkt ned i parken, han går på tå fast hans steg är
något vacklande - då och då kastar han en blick upp mot
fönstret, grinar och viftar med flaskan.

I salen vill van Loo lämna fönstret. Nej! Han får inte. De
måste stå kvar. Dessutom kan hon nu förklara den
egendomliga situationen. Mannen som inte hyser stor lit till hennes
trohet och än mindre - säkert med rätta - till hennes kärlek,
älskar att då och då sätta henne på ett eller annat prov. Som
nu detta: en ung kavaljer inbjudes - kurtiserar han henne
och kurtisen besvaras på ett eller annat sätt, nå då är saken
klar och följderna bli därefter - kurtiserar han henne inte,
stå de båda unga i komplott, ty en ung man kurtiserar alltid;
saken är då ännu klarare och följderna ännu starkare -
kurtiserar han henne starkt och hon reagerar på samma sätt som
i dag, då äntligen sövs hans misstänksamhet och hon får ro
till nästa prov. Så ofta förekomma de ej, men när de komma,
är de lindrigt sagt spännande. Van Loo stirrar på henne
skräckslagen nästan. Och detta tål hon, överger honom inte? Hon
svarar honom bäst med sin kropps och sin själs obotliga
trötthet. Vad ska hon göra? Vart ska hon gå? Hon har intet
hem, ingen släkt, ingen vän. Inför denna hjälplöshet flammar
den unge mannens ridderlighet upp, väl ock en öm låga som
snabbt tänts av den vackra flickan, men dämpats av hänsyn
till hennes ställning. Varför får han inte vara hennes vän?
Varför kan hon inte följa honom? Han har själv ingen att
hålla av... Hon skakar vemodigt på huvudet, har för länge
sen mistat tron på någon som helst lycka.

Satyren har kommit fram till bersån och väckt det
kärleksdruckna paret med sitt skratt. Han gratulerar dem till deras
lycka! Tösen, först skrämd, lugnar sig snart, men sergeanten
är sårad av gubbens flin. Plötsligt upptäcker han något -
och nu är det hans tur att skratta. Vad åt? undrar gubben
och vänder instinktivt blicken mot huset. Gnistan har tänt
blånorna! De båda unga där uppe ha slutits i en lidelsefull
omfamning, så bedövande att de icke ens tänka på fönstret.
Den gamle står ett ögonblick med gapande mun, så brister
han i ett hejdlöst skratt, skrattar tills han tappar både butelj
och glas. Men de unga där uppe ser intet, hör intet. Och då
nu omfamningen långsamt löses, är den gamle ren på väg
uppför trappan. Han stiger in i salen. Han talar lugnt och
leende. Han har ingenting sett.

Det ser alltså ut som om aftonen skulle förflyta behagligt.
Tyvärr kommer strax därpå befallning från »krigsledningen»
att van Loo omedelbart skall infinna sig i högkvarteret för att
mottaga instruktioner för en nattmanöver. Återstår således
blott att tacka värdfolket och taga avsked. Genom en lycklig
slump - eller någonting annat - får de båda unga åter några
sekunder för sig själva, så många att han hinner tillviska
henne några ömma och tröstande ord. Knappt har han dock
lämnat sitt värdfolk, förrän han blir offer för en
fruktansvärd oro. Mimmi stjäl sig till ett samtal; hon berättar att

gubben varit vittne till den flyktiga kärleksscenen. Att
sergeanten i själva verket lett hans uppmärksamhet till fönstret
vet hon icke, men väl vet hon att tortyr av ett eller annat slag
väntar hennes stackars matmor - av andlig art säkert, men
sannolikt också av kroppslig.

Å ena sidan har han sina order och dessutom omöjligheten
att ingripa innan någonting skett, å andra sidan är det honom
hart när omöjligt att lämna den lilla stackaren allena med
odjuret, helst han själv bär skulden till dess vrede. Vad skall
han göra? Motvilligt väljer han en medelväg - befaller
sergeanten, som ju redan är inne i situationen, att stanna på
gården för att i nödfall ingripa. Så stiger han till häst, lämnar
gården.

Där händer i förstone ingenting. I salen befinna sig
godsherrn och hans unga fru. Det som först oroar henne är
gubbens ovanliga munterhet. Den är inte bullrande. Han sitter i
ett hörn av rummet och fnittrar för sig själv under det att hans
blickar oavlåtligt hänga vid unga frun. Hon går planlöst av
och an sysslande eller låtsande syssla än med ett än med
annat. Slutligen härdar hon inte ut längre, hon måste veta
orsaken till hans munterhet. Å, säger han godmodigt, han kan
inte glömma kärleksscenen. De ungdomarna, de ungdomarna!
Hon tror att han syftar på Mimmi och sergeanten, hon
försöker att skratta hon också i ett skräckbegär att dela hans
sinnesstämning. Han går bort till fönstret och vinkar henne
till sig för att riktigt i minnet återkalla den lustiga scenen.
Hennes ångest stiger men alltjämt försöker hon le.

- Just så här gick det till, säger han och i det han
långsamt drar den stelnande flickkroppen intill sig imiterar han
kärlekssoenen mellan henne och van Loo. Så grinar han henne
i ansiktet. Ack ja, visst måste ju det vara behagligare än att
gå och vänta livet ur en gammal man!

Nu vet hon både vad som har hänt och vad som väntar
henne. Han släpper sitt tag och hon drar sig långsamt och
skälvande baklänges. Han nöjer sig tills vidare med att vräka

ut den gamle betjänten, som förut obemärkt sysslat i salen
eller rummet bredvid. Så låser han dörrarna och vänder sig
långsamt mot sitt offer. Hon står upptryckt mot väggen ur
stånd att röra sig.

Nere i vestibulen träffar betjänten Mimmi och sergeanten.
Den gamle är översiggiven av medlidande och skräck och nu
bestorma han och flickan sergeanten att ingripa. Han gör
motvilligt ett försök men återvänder. Dörren är reglad. Ska
han kanske bryta sig in? Å nej tack, småler han bittert och
försmädligt. Löjtnanten har redan skaffat honom obehag hos
hans förmän - nu tänker han inte sätta sig i klistret, därför
att löjtnanten behagat kyssa en annans hustru. För resten -
vem vet, vad de ha för sig där uppe? De kuttra kanske som
två turturduvor eller som han själv och hans lilla Mimmi.
Han gör försök till nya smekningar men får plötsligt känna
att turturduvan har näbb och klor. Mer än så - hon har
också rådighet. Hon ringer i telefon till en banvaktarstuga vid
en vägkorsning där van Loo måste fram. Hon har både otur
och tur. Ett enormt långt godståg rullar just förbi och
banvakten står på sin post utan att höra telefonens signaler. Å
andra sidan hindrar detta tåg van Loo att komma fram. Han
är utom sig av iver - hoppas kunna återvända till gården
samma kväll. När nu äntligen tåget tar slut hör banvakten
signalen och skyndar till telefon. Nej, han har inte sett någon
ryttare, säger han och lägger ner luren. I detsamma ser han
van Loo rida över banan. Han störtar ut.

Under tiden fortsätter den gamle sin lek. Han njuter av
sin egen ondska och arbetar långsamt och metodiskt upp sin
vrede. Den har redan fått ett och annat kroppsligt uttryck,
men åskådaren kan gott förstå, att det blott rör sig om
preludier. Ännu är han sin vredes herre. Vad skall hända, när
vreden helt fått makten?

I sin ångest ändrar nu Mimmi taktik. Hon stöter inte längre
bort sin älskare, hon överhopar honom med smekningar och
böner. Det tar visserligen bättre skruv men alla må veta att

han är nödbedd och att han tar grundligt i förskott, av vad
som skall bliva hans bragds lön. Flickan har fått honom in
i torntrappan - den enda väg till övre våningen som
husherrn kanske ej stängt. Det är en tämligen brant vindeltrappa
med en avsats på mitten. Här hejdar den oridderlige
riddersmannen sin påskynderska. Han är lika villig att smekas som
ovillig att hjälpa och raka motsatsen är förhållandet med
henne. Under det att här en sista strid utkämpas blir plötsligt
den bålde riddersmannens hjälp och betydelse till intet. Van
Loo har anlänt! Betjänten tar emot honom och han skyndar
in i torntrappan just lagom för att avbryta de okära
smekningarna. Flickan och van Loo skynda uppför trappan,
lämnande sergeanten slokörad och förargad kvar på avsatsen.
Dörren där uppe är reglad. Flickan knackar på, gubben frågar:

- Vem där?

Flickan svarar:

- Jag.

Gubben reglar upp och gläntar. Vad vill hon? Då rycker
van Loo upp dörren på vid gavel. Flickan skyndar förbi den
gamle som först häpen, så ursinnig ställer sig i vägen för
löjtnanten. Det blir en kort tvist, så en brottning. Den unge
tar den gamle i kragen, slungar honom nedåt trappan och
skyndar genom salen in i ett inre rum där Mimmi storgråtande
står med sin stackars matmor i famn. Hennes kläder äro i
oordning och delvis sönderrivna; hon är utpinad och uttröttad
men hon fäller inte en tår.

Sergeanten åter möter nu sitt öde. Som han nyss stod där
i trappavsatsen, förbittrad och skamsen, kommer gubben halvt
tumlande, halvt ramlande nedför den övre trappan och skulle
väl fallit om inte sergeanten huggit tag i honom. Denna
instinktiva hjälpsamhet missförstår gubben totalt. Huvudyr och
ursinnig tror han sig kanske i den uniformsklädde se
löjtnanten eller i varje fall dennes hejduk. Hans raseri stegras till
det yttersta, han griper sin hjälpare i strupen och det
uppstår en kamp betydligt våldsammare och hätskare än den förra.

Trots skillnaden i ålder måste sergeanten uppbjuda alla sina
krafter för att komma loss det kvävande greppet och slunga
angriparen ifrån sig. Och det tumlande fall, som han nyss
hejdade ger han nu själv en vida kraftigare fortsättning. Han
hämtar andan några ögonblick, så blir han orolig, skyndar
utför trappan - där nere ligger den gamle, livlös. I detsamma
kommer betjänten utifrån och finner sergeanten lutad över
den döde. Det är också betjänten som tillkallar van Loo. Hans
bestörtning är icke mindre och likväl verkar han mera sansad
än sergeanten, som förvirrad stammar:

- Ren olyckshändelse - jag stod ute på gården - han
måste ha snävat...

Löjtnanten skakar på huvudet.

- Nej, ingen olyckshändelse.

Ännu mera upprörd börjar sergeanten bedyra sin oskuld.
Onödigt. Löjtnanten säger:

- Ni behöver inte befara några misstankar. Det var jag
som slungade honom utför trappan.

Dystra natt! - den unga änkans sorg och förtvivlan har
inga gränser. Verkligen? Sörjer hon vidundret? Ack nej, det
vore för mycket begärt. Snarare och hur hemskt det än kan
synas sörjer hon hans baneman. Löjtnanten är orubblig i
beslutet att angiva sig själv. Ingen annan lär göra det. Alltså
skall hela hans liv skövlas därför att han skyndat henne till
hjälp. Ännu några minuter före upptäckten av olyckan hade
de båda unga funnit en lösning av det svåra problemet -
hennes befrielse. De skulle rymma, framtvinga skilsmässa,
gifta sig. Och nu - omöjligt. Den levande hade varit ett svårt
hinder - den döde ett oöverkomligt. Det inser också hon
och dock - mellan att avstå från lyckan och att fördärva
hela hans liv är ju ett svalg! Men ingenting hjälper. Hans
beslut är oryggligt. I sin nöd flyr hon till sergeanten, som i
rummet bredvid grubblande lyssnar till deras samtal. Kan inte
han förmå van Loo att avstå från sitt beslut? Han skakar på
huvudet. Likvisst tycker hon sig skymta en viss tvekan. Då

mångdubblar hoppet ivern, hon slår armarna kring hans hals,
hon bönfaller. Nåväl - han ska göra vad han kan, men han
vill vara ensam med sin förman. Han stiger alltså in till van
Loo som sitter där tungsint med huvudet stött i handen. Och
sergeanten lägger handen på hans axel och säger:

- Löjtnant, ni var hygglig mot mig, när jag hade begått
en liten dumhet, i gengäld skall jag hindra er från att begå
ett vida större brott.

Löjtnanten stirrar på honom under rynkade bryn.

- Brott?

- Just brott!

Om han anger sig så får inte han utan hans olyckliga
väninna det svåraste straffet. Ingen domare kommer att döma
henne men väl den kära nästan. Se där går hon som lockade
sin unge älskare att dräpa den gamle! Det bleve refrängen i
hela hennes liv! Nu är det blott tre, som veta att han har
skuld i saken: hon och de båda. Anger han sig, kommer hon
att bli ett lätt byte för förste bäste skandalskrivare eller
utpressare. Det hårdaste straffet blir ingalunda hans utan
hennes. Hur kan han förlika den handlingen med sitt ömma
samvete?

Sergeanten kommer ut i det andra rummet där den unga
kvinnan väntar i spänning. Han är lugn och överlägsen, småler
nära nog. Genom den öppna dörren ser hon van Loo. Han
sitter nästan sammansjunken med ansiktet i händerna.
Sergeanten fattar hennes händer och nickar lugnande. Allt kommer
nog att ordna sig. Han stryker smeksamt hennes händer.

Löjtnant Sten van Loo har tagit avsked. De mera initierade
kunna lätt gissa varför. Vid stora höstmanövern uteblev han
helt simpelt från en viktig nattövning. Oerhört! Följden blev
givetvis arrest och en hejdundrande skrapa. Men nu är det
så att bortskämda och oberoende unga män ha svårt att smälta
skrapor - se där varför han tagit avsked.

Emellertid tycks han inte ha gjort det med lätt hjärta. Den

gladlynte, spjuveraktige unge mannen har blivit allvarlig,
nästan melankolisk. Inte minst nu då han - civilklädd -
lämnar kasernea efter att ha tagit farväl av kamraterna, Den
siste han träffar är sergeanten. Han skakar hand med honom
och de båda männen se varandra in i ögonen. Så sänker
sergeanten blicken. Så säger löjtnanten:

- Det är väl knappt troligt att vi träffas mer. Jag ger mig
ut på irrfärder - alldeles som salig Kain i tiden - eller
osalig måste man väl säga.

Han går men efter några steg stannar han, vänder:

- Sergeant, säger han och småler - hur var det - kärade
ni inte ner er där borta - ni vet...

Sergeanten lyfter blicken från marken och ser honom åter
in i ögonen, nickar, men ler icke.

- Nå ja, fortsätter löjtnanten och ler nu inte heller han,
skulle ni återvända till trakten så kan ni ju berätta för vänner
och bekanta att jag givit mig ut på långfärder.

Sergeanten gör honnör och svarar avmätt:

- Ska ske, löjtnanten.

Så skils de.

Och se - sergeanten håller sitt löfte! En senhöstdag kör
han upp på gårdsplanen. Han är civilklädd. Och vem tar emot
honom om inte Mimmi! Någon liten klockarkärlek tycks sitta
kvar i flickhjärtat och det skulle nog inte vilja mycket till för
att armarna skulle slås kring hans hals. Men det lilla som
behövdes kommer inte alls. Han betraktar henne ytterst kyligt
och högdraget, frågar om hennes nåd tar emot. Flickan stirrar
häpen och snopen på honom.

Hennes nåd promenerar i parken. Hennes sorgdräkt
stämmer rätt väl med höststämningen utom henne och inom henne,
Nu lyser hon upp nästan som Mimmi - vid åsynen av den
forne gästen. Kommer han med hälsning från en viss annan
gäst? Visst gör han. Men hälsar först på det allra
ridderligaste, ja, på ett nästan för hjärtligt sätt. Hon tänker inte
stort därpå - nyfiken efter nyheter som hon är - men den

enda han bringar gör henne förstämd, djupt förstämd. Den
andre gästen har lämnat landet, han kommer sannolikt ej mer
igen. Sergeanten granskar henne förstulet och ju mer hon
mörknar, desto mer mörknar han eller snarare sagt hårdnar.
Och han säger:

- Kanske är det tryggast för van Loo att icke återvända.

Hon spritter till.

- Tryggast? Vad hotar honom? Vem?

Han svarar:

- Ingen och intet - så länge ni och jag äro eniga om att
skydda honom...

Före detta löjtnant van Loo kommer gående på en
storstadsgata. Hans dräkt antyder mannen som vistats i
tropikerna, åtminstone som varit långt borta men som återkommit
till en trivsam plats. Hans min är en smula trött, lite blasé,
men dock intresserad. Han flanerar och insnärjes så småningom
i en reklamkakafoni av häpnadsväckande dimensioner. Att
börja med blir han smått förargad över att inte få gå i fred,,
så småningom blir han nervös och förbannad. En stor skylt
på hjul stänger hans väg - massor med reklamlappar komma
flygande från ett aeroplan och han står som i snöfall bland
lapparna. En av dem tar han och läser. Ur gatan öppnas en
liten lucka mittför hans fötter och reklamlappar blåsa honom
i ansiktet ur luckan - en pojke gastar och skriker och tvingar
honom att ta en lapp med mera. Samtliga lappar, ljusreklamer,
skyltar annonsera en ny jättefilm av hitintills oanad prakt och
glans. Den heter CRIMINAL LOVE och går där och där.
Plötsligt står van Loo framför en praktfullt upplyst
biograflokal. CRIMINAL LOVE lyser med stora bokstäver över
fasaden. Nå så i Guds namn då, så ska han väl se på den
omskrivna filmen. Han köper en biljett och går in.

En ståtlig lokal, mycket folk, van Loo sätter sig på en
ytterplats vid mittgången och väntar.

På vita duken visas först en högst vanlig journal. Några

sportbilder, eller annat. Så står en text: Badliv vid Rivieran.
En glad gruppbild från den soliga plagen. Mycket folk, mycket
gummiléksaker, en grupp i närbild, glada herrar och damer.
Närbilder av en gammal komisk dam, närbild av en ung skön
dam. Hon sitter i en badstol och leker tankspridd med sitt
parasoll. Det är som om hon inte visste att någon knäppte
henne. Hon är en liten smula vemodig. Då hon lyfter sitt
huvud i det hon uppmärksammat fotografen som knäpper
henne igenkänna vi Helen.

Van Loo sitter på sin plats i salongen och stirrar först lugnt
häpet på bilden. Så kisar han lite med ögonen och böjer sig
framåt som ville han se bättre. Jo, det kan inte vara något
misstag. Det är hon. Han blir en liten smula upprörd. Sätter
sig åter till rätta i stolen, men blicken glider från vita duken
ner i knät.

De personer som sitta omkring honom ha sina blickar
fästade på duken. De skratta gott. Men van Loo varken hör
eller ser. Han sitter kvar en stund ännu men reser sig så upp
för att gå. Han står på mittgången med ryggen mot vita
duken just då den stora schlagerns titel i stora bokstäver lyser
i regnbågsform på duken och omger honom som en jättegloria.
Så lämnar han lokalen just då filmen börjar.

- - -

Solen bäddar på plagen. Det stora badhotellet har fått nya
gäster. I dess vestibul står van Loo omgiven av sina
reseffekter och skriver sitt namn i hotellboken. Ser så efter att
boyen tar hans saker. Själv går han ut och ner mot stranden,
Han slår sig ner på en liten bevuxen sandkulle för att iakttaga
de badande och promenerande.

En gammal dam kommer ur hotellet följd av en betjänt som
bär en fältstol. Gumman är ganska utpyntad eller också är
det hennes tafatta och lustiga sätt som sticker oss i ögonen.
Van Loo hinner inte se henne innan hon gått förbi, men
betjänten som kommer efter ser han. Han förefaller bekant.
Säkert har han sett honom förr, men vet varken när eller var.

Och i vattenbrynet leka barn och vuxna med gummibollar
och gummidjur, föga simning och mycken kurtis. En ung dam
är särskilt uppvaktad av kavaljererna. Van Loo låter kikarn
gå från grupp till grupp, men när den hunnit till den unga
damen tvärstannar den. Han håller den länge framför ögat.
Så låter han den långsamt sjunka. Ett svagt, försmädligt löje
tänds och slocknar. Han vänder på huvudet åt det håll
betjänten gick. Nu vet han vem han är - den kujonerade gamle
betjänten från herrgården.

Ty, den glada damen på stranden är ingen annan än hans
dystra och förgrämda lilla väninna Helen. Det glada sällskapet
drar sig uppåt stranden på väg till hotellet. Hon kommer med
en ung herre vid sin sida. Det ser rätt förtroligt ut. En man
nummer två kanske, eller en älskare, tänker van Loo där han
sitter kvar på sin lilla kulle och väntar på vad som skall ske.
Han beslutar sig för att gå innan hon sett honom - men det
gör hon tydligen just nu. Hon hajar till ett ögonblick,
fortsätter lugnt sin väg framåt och van Loo står kvar. Han vet
inte rätt om han skall hälsa eller ej. Det kanske inte är
angenämt för den glada unga änkan att bli påmind om den
tragiska händelsen eller den kortvariga amouren som slutade
så dystert. Han för handen mot hatten men låter den sjunka.
Hon blir själv den avgörande. Hon har betraktat honom
oavvänt, men när hon kommer på hälsningshåll vänder hon sig
helt åt sin kavaljer och är fullt upptagen av sin flirt. När
hon gått ett steg förbi van Loo stannar hon helt omotiverat
ett ögonblick och säger till sin kavaljer:

- Tyvärr är jag upptagen hela eftermiddagen - jag skall
träffa en mycket kär vän.

Van Loo tar det nästan som en pik åt honom. Vänner tycks
hon inte sakna, tänker han, och småler en smula beskt och
melankoliskt. Han går flanerande utmed stranden, ensam i
folkvimlet. Äldre människor sitta och titta på de yngres
vattenlek. Där sitter bland många andra den utpyntade damen. Van
Loo passerar tätt bakom hennes uppspända parasoll. Men han

är inte nyfiken. Har annat att tänka på och går förbi utan
att bliva bemärkt.

Under tiden har fru Helen, alltjämt svept i sin badkappa,
noggrant studerat hotellets rumstavla med dess innehavares
namn. Hon stiger så fram till portierlogen och får sin post
ooh sin nyckel. Hon bryter långsamt ett brev stående vid själva
disken och så nära nyckelhållaren som möjligt. Då portiern
ett ögonblick vänder sig bort sträcker hon sig fram över
disken och tar hastigt ännu en nyckel från hyllan. Så stiger
hon in i hissen.

Strax därefter kommer van Loo in i vestibulen. Han vänder
sig till portiern och säger att han reser redan samma kväll.
Så ser han efter sin nyckel som inte hänger på hyllan, letar i
fickan, besynnerligt, den måtte sitta i dörren. Går in i hissen.

Mycket riktigt, nyckeln sitter i dörren och van Loo stiger in.

I ett hörn av rummet står Helen i spänd väntan. Så snart
van Loo stängt dörren om sig går hon fram mot honom och
slår sina armar om hans hals och kysser honom ömt och länge.
Hon är fullkomligt lugn, en liten smula bitter. Van Loo är
överraskad men lugn även han. Hur skall han fatta detta?
Vad betyder detta? Helen säger honom saker som kommer
honom att häpna först, grubbla sedan. Helen tigger och ber
honom om att resa genast innan hennes man får se honom.
Hennes man? Är hon då omgift? och varför skulle han inte
få råka honom? Därför att han kan störta dem båda i
fördärvet och hennes offer - allt vad hon gjort för hans skull
under dessa år - bliva till ingen glädje eller nytta. Offer?
Van Loo förstår ingenting. Helen är lycklig över att ha fått
göra detta offer, men hon vill inte ha gjort det förgäves. Det
bränner en smula i hennes ögon och kinder då hon säger
honom det och för att han skall till fullo förstå drar hon
honom med sig fram till fönstret för att van Loo skall få se
vem som är hennes man.

På tennisbanan utanför hotellet och nedanför van Loos

fönster spela fyra herrar. Den ene är sergeant Olsson, och
det är honom som kameran visar oss i storbild.

Den gamla utpyntade damen har tydligen gripits av ett
lindrigt vanvett. Hon irrar omkring bland badgästerna fast
uteslutande de manliga, och lornjetterar dem närgånget i
ansiktet för att strax därpå med uttryck av besvikelse och förakt
vända sig bort och ila till nästa offer.

Det skymmer ren då hennes son, före detta sergeanten, i
sällskap med sina spelkamrater kommer upp på hotellets
terrass och slår sig ner vid ett färdigdukat tebord.

Gumman letar nu bland herrarna vid borden på terrassen
och hamnar vid sonens bord, där hon äntligen förklarar sitt
egendomliga uppförande. Hon berättar överlycklig att betjänten
sagt att hennes älskade gullgosse van Loo skulle finnas på
platsen.

- Har du inte hört det? Är du inte glad att få råka honom?
Ack, var kan han hålla hus? Och gumman tullrar vidare och
fortsätter sitt energiska letande.

Sergeanten har tydligen ingenting hört och hans glädje visar
sig vara synnerligen minimal. Ja, han förefaller att bli nervös,
så nervös att han inte längre kan sitta kvar vid bordet utan
ursäktar sig hos kamraterna och går sin väg in i hotellet.

I det mindre rummet i van Loos dubblett står han och
Helen i en lyssnande ställning. Någon har knackat på det
yttre rummets dörr och någon stiger in utan att vänta på svar.
Helen stannar i det inre rummet men van Loo går mot dörren
till det yttre rummet.

Sergeanten står mitt i rummet och de båda herrarna mötas.
Man kan inte säga att mötet är vidare hjärtligt. Snarare dovt
morrande, åtminstone från sergeantens sida. Han uppmanar
van Loo att genast lämna platsen utan att försöka få tala
med Helen. I annat fall tänker han inte låta hindra sig i att
låta rättvisan ha sin gång. Han är än så länge hövlig, lugn
och en smula överlägset kall. Van Loo ser betänksam ut.

- Jassa, det menar du! Du tror att du har mig fast. Men

du skrämmer mig inte med hot om angivelse. Och vad Helen
angår så - stig ut, Helen, jag ber.

Helen kommer ut i det yttre rummet. Hon är upprörd över
mannens hot. Förskräckt vid tanken på att han skall sätta det
i verket. Hennes offer skulle då ha varit förgäves. Tanken
pinar henne.

Sergeantens hövliga lugn är bortdunstat. Så snart han får
se Helen brusar hans ilska upp. Han hotar van Loo kraftigare
än tillförne. Van Loo tar det med absolut lugn.

- Var så god och ange mig. Gärna det, men Helen släpper
jag inte ifrån mig mera.

Då han tar Helen försvarande i sina armar rusar sergeanten
på dörren.

Gumman sitter på terrassen och sörplar i sig en
glassportion. Hon är trött av allt letandet och dricker kaffe till
glassen. Nedanför terrassen sysslar betjänten med badattiraljer.
I dörren till hotellet kommer van Loo. Han ser ledsen och
nervös ut. Tänker gå rakt över terrassen ut i parken. Men
hejdas av ett rop och ser sig omkring.

Vid bordet där hon suttit står nu gumman med utbredda
armar och strålande min. Äntligen får hon omfamna sin
älskling. Hon kan inte vänta till dess han lotsat sig fram mellan
borden till det där hon står, utan hon galopperar i kort galopp
honom till mötes, fullkomligt obekymrad om alla de knuffar
hon utdelar till höger och vänster. Och sedan de dansat runt
ett par bord för att nå varandra smaska de äntligen samman
till stor häpnad och ej ringa munterhet för societen.

Gumman vill inte bli utskrattad, hon vill i lugn och ro tala
med sin lille löjtnant. Hon tar honom under armen och de gå
över terrassen ner mot parken. Alldeles nedanför terrassen,
och strax intill den plats där betjänten sysslar står en bänk.
Där slå de sig ner. Van Loo är sig lik från förr, tjuvpojke
och öm mot sin gamla väninna. Gumman berättar och berättar!
Van Loo börjar bli intresserad. Vad är det hon berättar? Jo,
att sonens äktenskap alls inte är lyckligt. Inte kunde det bli

någon lycka i det äktenskapet inte. Hon ser sig om ifall någon
lyssnar, viskar sedan i hans öra:

- Det sas att det var en olyckshändelse, men inte riktigt
ändå. Johan har talat om hur det gick till, men bara för mig,
det förstås! Se han råkade få se när det skedde!

Van Loo är idel ögon och öron men behärskar sig
fullkomligt inför gumman. Han förstår inte till fullo, han ville gärna
tala med betjänten.

- Gör det, säger gumman, men för all del - inte ett ord
till Helen eller till hennes man, ty de veta ingenting om.

Van Loo vinkar till sig betjänten och går i hans sällskap
framåt en av parkens gångar.

Sergeanten och Helen i sitt rum. Sergeanten packar. Har
dragit fram koffertar och grejor ur skåp och lådor. Han vill
att de genast skola lämna hotellet. Han vill inte vara med i
den skandal som säkert blir en följd av att van Loo stannar.
Helen sitter fullkomligt apatisk på en stol vid fönstret. Hon
rör inte ett finger. Men då mannen tar några av hennes kläder
ur ett skåp springer hon upp och rycker dem ur hans hand.
Hon tänker inte lämna hotellet. Hon tänker inte lämna van
Loo i sticket. Mannen kan ju resa, han, hon blir i alla fall kvar.

Sergeanten mister nu tålamodet i rätt hög grad. Han blir
aldrig brutal mot henne som den förra mannen, men han
tuggar sin ilska mellan sammanbitna tänder. Dock förefaller
det som om han i det längsta ville behärska sig, i tro att på så
sätt kunna förmå Helen att följa sig. Men ju ivrigare han blir
desto lugnare och bestämdare blir hon.

Scenen avbrytes genom att van Loo utan föregående
knackning stiger in i rummet. Efter honom följer betjänten. Van Loo
förefaller strålande glad. Nästan uppsluppen.

- Nej se, packningen i full gång. Utmärkt! Men ett litet
misstag är begånget, Helens tillhörigheter skall ej
sammanblandas med mannens.

Betjänten får order att skilja sakerna åt och att ordentligt
packa ihop vad som tillhör Helen.

Sergeanten stirrar fullkomligt bragt ur gängorna. Han står
som en slägga som sakta sättes i gungning. Till slut finner
han van Loos raljeri väl oförskämt och gör min av att vilja
kasta ut honom. Men hejdas av en allt annat än raljerande
van Loo.

-  Stopp, om jag får be! Jag har någonting rätt intressant
att säga er.

Och han säger något som kommer sergeanten att tappa
dragen. För att han skall bli fullt övertygad om sanningen
i vad van Loo säger ger denne betjänten en uppmaning att
berätta vad han sett.

Sergeanten och van Loo stå bredvid varandra och lyssna till
vad betjänten, som står alldeles intill dem men något på sidan,
har att säga. Helen är ej i bilden.

Nu framträder, framför de tre männen, spiraltrappan från
herrgården, funt tydlig men så genomskinlig att vi genom den
kunna följa de tre männens spel. I trappans avsats står
sergeanten, kroppen kommer rullande, brottningen och
sergeantens rörelse då han slungade godsherrn vidare. Och i dörren
nedanför trappan står betjänten fullt synlig för oss men ej
för sergeanten. Då sergeanten i rummet fått höra att han är
avslöjad gör han en starkt överraskad rörelse - och trappan
försvinner. Betjänten slutar att tala och drar sig tillbaka till
sin packning. Van Loo står med huvudet högt då sergeanten
däremot böjer sitt i hopplös resignation.

I ett av rummets hörn står Helen med varje nerv på spänn.
Hon har hört alltsammans och hon håller nu sin blick stadigt
fäst på van Loo. Han betraktar henne en smula pojkaktigt
triumferande, nickar och säger:

- Skynda dig nu, Helen, med packningen. Vårt tåg går om
en timme. Så gör han min av att gå, men kommer inte långt,
ty dörren slås upp och gumman gör en strålande glad entré.
Hon ser sina båda pojkar stående bredvid varandra och antar
att de nu som i gamla dar äro de bästa vänner i världen. Hon
sluter dem båda i sin famn, dunkar dem på ryggarna, klappar

så den enes kind med ena handen och den andres med den
andra i det hon säger en smula sturskt:

- Vår Herre får allt till sist ha gehör för vad en klok
gammal kärring säger. För alla de gånger jag bett honom att
mina båda pojkar skulle få förbli vänner hela livet igenom.

Van Loo har svårt att dölja ett litet ironiskt leende. Men
så tar han gummans huvud mellan sina händer, smeker hennes
kind och ger henne en ärligt menad öm kyss.

Bakom gummans rygg ger van Loo ett tecken åt betjänten
att följa sig och till Helen gör han ett tecken att hon ingenting
skall säga, men komma efter så fort hon kan. Hon nickar
god mening.

Och så går han.

Taormina, februari 1923.
</chapter>
<chapter name="EN HISTORIA FRÅN SICILIEN">
EN HISTORIA FRÅN
SICILIEN
</chapter>





<chapter name="I.">
<h2>I.</h2>

Mittpå gården stångas en femårig pys med en killing; än
rår pysen, än killingen. Eljes råder frid. Vårsolen steker
gårdens lerplattor. I ena hörnet ryker en gödselhög, hönor krafsa
i den, svin har valt den till sovplats. Det är en stor gård.
Sju välvda öppningar leda in till boningsrum, gångar, visthus,
stall. Alla lika mörka. En åttonde ljusare och större leder till
en inre och mindre gård. Den överskuggas av en orange, rik
på frukter och blommor. Under trädet röra sig behagfullt och
stilla fem flickor, plocka de vita blommorna, de mörka bladen,
fästa dem i kransar vid vita slöjor, en stor slöja och en
praktfull krans åt Santa Agata, mindre åt dem själva. De äro
skälmska och glada men tysta. De varna varandra, lägga finger
på mun. Det betyder olycka att tala då helgonets krans
bindes. Den, som det gör blir offer för olycklig kärlek. Och
icke blott hon själv - hela hennes släkt skall lida för hennes
skull. Det är dagen före Santa Agatas fest och de fem skola
uppbära helgonets slöja i processionen. En av dem - den
smidiga, livliga, illpariga, mörka - är Carmela Potenzano.

Släkten Potenzano är gammal på gården. En gång för många
hundra år sen bröt don Carlo d'Arragona lans med en
riddare och blev sårad. Varken lekman eller clerk rådde bota
såret. Då tillkallades en bonde från Rocca Caprea, en viss
Ruggiero Potenzano. Han vätte sina fingrar med spott,
vidrörde såret och det läktes. Den förmågan fick en Potenzano
sig förlänad av S. Antonius Eremiten, vars sår han förbundit
och helat; sen dess har det i varje släktled funnits en medlem
av familjen, alltid en man, med förmåga att hela mindre sår


och skador genom att beröra dem. Så har det varit och så
är det, ty på Sicilien är och förblir, vad som en gång har
varit. I våra dagar har åter en Ruggiero förmågan. Han är
ett par och tjugu år och bror till Carmela.

Som tack för bot förlänade don Carlo bonden en gård på
sitt storgods Rocca Caprea, och än mer - gjorde honom till
hela godsets förvaltars. Hans ättlingar, hertigarna av
Terranuova, har hållit förläningen vid makt. I fyrahundra år har
släkten Potenzano förvaltat Rocca Caprea. För närvarande
heter förvaltaren Tonio Potenzano, den satte, bredskuldrige,
djärve, häftige Tonio, Ruggieros kusin. Han har namnet och
gör gagnet men makten har han näppeligen, ty ännu lever
farfar Torriddu och farmor Maruzza.

Se vi nu närmre på den solstekta gården där pilten och
killingen stångas och försöka vi genomtränga mörkret i de
sju öppningarna, finna vi att i var och en av dem sitter en
gumma, den ena äldre och skröpligare än den andra. Ibland
sticka de fram sina grårufsiga huvuden, just som snigeln sitt
ur snäckan, och kasta en blick över gårdens. Gammal släkt är
rik på släktingar, mostrar och fastrar, mormorssystrar och
farfarskusiner. Ingen är sysslolös. Här sitter en med sländan
i sin lyftade vänstra hand, låter med den högra spindeln stiga
och sjunka; där åter kramas vasslan ur nytjärnat smör av ej
alltför vältvagna gumhänder; i en tredje ports skymning står
en pyssling med huvudet i gummans knä, löskas med nit och
vana under det att ett par andra småttingar åskåda med
intresse och vänta sin tur; genom den fjärde stiga vi in i
själva köket. I dess bortre ända under fönstergluggarna står
det långa matbordet, i den främre ej långt från dörren spisen
med fyra eldbäcken. En kvinna, vid pass fyrtio år men redan
åldrad i möda och barnsängar, gräddar risplättar till Santa
Agatas fest. Det är änkan Potenzano, Ruggieros och
Carmelas mor. En tolv års flicka sköter fläkten. Men de äro
sannerligen ej allena. Bakom flickan står en rädda småttingar
på lur och kring kvinnans fötter trängas griskultingar och

hundvalpar. Hon föser undan dem - förgäves. Och då hon
åter vänder sig mot spisen, ser hon hur flickan med flinka,
smutsiga tassar griper i högen av gräddade plättar och
smusslar dem till ivrigt gripande små händer. Och hon slår flickan
över tassarna och åter tränga valpar och kuttingar fram och
hon föser bort dem och åter äro de flinka tassarna i
verksamhet. Då tryter tålamodet den beskedliga kvinnan, hon
griper en kvast och börjar sopa sitt kök...

Ut på gården strömmar hopen av ungar, valpar, kuttingar,
skrikande av rädsla, smärta och triumf - mest det sista, ty
var och en har sitt rov och slåss därom med de andra. Strax
väcks allt liv i gården, svinen vältra sig ned från gödselhögen,
hönorna flaxa, tuppen gal, katter kila skrämda kors och tvärs,
ur ladugården komma en tropp ankor följda av getter, en
åsna sticker huvudet ut genom gluggen betraktande den
tumlande hopen på gården. Och ur de svarta hålorna stiga
gummorna fram, dock blott ett steg eller två, höja patetiskt sina
armar, banna och förmana. Fruktlöst. Tumultet stiger. Genom
porten, som leder till landsvägen, kommer nu en bredskuldrad
man, Tonio Potenzano, förvaltaren. Han vandrar med tunga,
stadiga steg fram över gården. Tumultet tycks han ej märka
men kommer någon i hans väg knuffas eller sparkas han
undan, försvinner i köket. Och tumultet fortfar, allt under det
att flickorna vid orangeträdet stilla och behagfullt binda sina
kransar, småle och drömma. Då stiger en av gummorna fram
på gården och med ännu mera patetisk åtbörd ropar hon:

- Nu stilla er, barn! Farfar Torriddu kommer...

De skriande munnarna slutas, hopen upplöses, stillsamt
smyga de små, följda av valpar och killingar in i de svarta
hålorna, svinen och hönsen återvända till gödselstacken. Kvar
blir en och annan kulting och valp samt, mittpå gården,
pysen som stångades med killingen. Han sitter där och gråter
bitterligen, suger blod av sin hand som skadats i tumultet.
Genom landsvägsporten kommer farfar Torriddu ridande
sidledes på en åsna. Trots vårsolen är han svept i en svart kappa

ända upp till hakan, på hjässan en luva av svart ullfritt skinn
neddragen över öronen. Mellan kappa och luva framträder ett
urgammalt, skarpt ansikte, stelt, uttryckslöst, över axeln bär
han en skära och där han nu steg för steg rider långsamt
fram kan han likna Döden själv eller urbilden av livets sista
årstid. Han aktar varken på den gråtande pysen eller på de
skygga hälsningarna från gummorna, som nu åter draga sig
in i sina hålor. Han glider ned från sin åsna och djuret stiger
självmant in i stallet. Gubben följer. Över stalldörren står en
liten madonnabild. Gubben ställer från sig skäran vid muren,
korsar sig inför bilden och stiger in i stallet.

Genom landsvägsporten komma sju eller åtta män, gamla,
medelålders, unga. Alla bära de skaror eller hackor, som de
ställa bredvid gubbens. En och annan korsar sig inför
madonnan. Så upptäcka de flickorna under orangen, skratta, viska,
bestämma sig för att nojsa, stiga in på den mindre gården -
alla utom en. Han hejdas av pysen, som springer emot honom
med uppräckt hand, visar det ej särdeles skrämmande såret
och ropar patetiskt:

- Ruggiero, hjälp! Jag förblöder!

Ruggiero Potenzano skrattar, han lyfter upp pysen på
armen, betraktar såret, blåser på. Därmed är den lille ej nöjd.
Då väter han på fingrarna och bestryker såret. Den lille följer
med iver proceduren men plötsligt tyr han sig skrämd intill
Ruggiero. Det är dock endast farfar Torriddu som långsamt
går dem förbi, stiger in i köket.

Vid orangen har karlarna börjat nojsa med de stumma
flickorna. Det gäller att få dem att tala eller åtminstone
skratta. Men gravallvarliga och smidiga undvika de kittlande
fingrar och stoppa till öronen för lustiga skämt. Hart när
byts skämtet i allvar. En av de yngre männen har antastat
Carmela med sitt raljeri. Då träder plötsligt och våldsamt en
annan ungdom emellan, han är tämligen liten men kraftigt
byggd och under breda, svarta ögonbryn tindra hetsiga ögon.
Som två tuppar stå de mot varandra och högerhänderna smyga

sig bakåt till knivfästet. Men antastaren tar reson, skrattar,
rymmer fältet och gör rätt däri. Ty Luigi är Carmelas
fästman och ej hågad för skämt. Rivalen kvitt småler han mot
Carmela och hon svarar.

Men i köket sitta vid bordet farfar Torriddu och Tonio,
förvaltaren, mittemot varandra, sleva ur samma skål, tysta.
Så resa de sig på en gång, korsa sig och gå mot en liten dörr
i bakgrunden. Farfar öppnar dörren, Tonio tar av sig mössan.
De stiga in i en kammare, stänga dörren. Vid elden står som
förut änkan Potenzano och hos henne Ruggiero, sonen. Men
knappt har dörren stängts, förrän änkan snabbt smyger sig
fram till den, lyssnar. Ruggiero ser förvånad efter modern,
men alldeles som nyss barnen så lockas nu han av plättarna,
sneglar mot den lyssnande modern, smugglar finurligt plätt
efter plätt i mun, tuggar för tu...

Kammaren i vilken de båda stigit in är ej stor och fylles
nästan helt av en väldig tvåmanssäng med otroligt svällande
bolstrar. I bolstrarna ligger en gammal, gammal gumma -
ögonen slutna, ansiktet orörligt som en döds ansikte. Farfar
och Tonio stå vid sängen och betrakta henne och Tonio vrider
oroligt sin mössa. Slutligen säger han:

- Farmor Maruzza, en olycka väntar oss. Vår husbonde
tänker lämna staden och återvända hit till Rocca Caprea.

Den gamla förblir stilla med slutna ögon men läpparna röra
sig och hon svarar:

- I sex år var han borta och sex gånger om året har det
ryktats att han skulle återvända. Låt sorgen vänta men håll
din port på glänta.

Då vrider Tonio än mera försagd sin mössa och säger:

- Farmor Maruzza, det givs ingen undanflykt. Hertigen
kommer ren i morgon och med honom sonen och dottern och
gäster dessutom. Kanske stannar han en månad, kanske ett år.

Nu slår farmor upp ögonlocken och blottar ett par mörka,
alltjämt glänsande ögon. Hon ser på farfar och han nickar
sakta. Hon sätter sig upp och säger:

- Så vill jag stiga upp. Illa anstår det tjänaren att vila
då husbonden kommer.

Detta sker i kammaren men i köket har änkan Potenzano
återvänt till sin son och förtäljer honom nyheten med samma
försagdhet hon som Tonio. Det kan Ruggiero inte förstå och
han spörjer:

- Hur kan det oroa kära mor att husbond kommer? Och
Fabricio till och lilla grevinnan Marcella! Jag gläder mig, jag!

Änkan Potenzano skakar på huvudet och med ett skyggt, en
smula förläget leende upprepar hon ett sicilianskt ordspråk:

- Det är gott att ha en husbonde - om han är långt borta.

Under tiden ha flickorna vid orangen bundit sina kransar
färdiga - alla utom en: Carmela. De fyra stå med kransar
i händerna och betrakta gäckande Carmela, som arbetar med
förtvivlad iver och som just därför fumlar. Hon har slagit sig
ned på en bänk och bredvid henne sitter Luigi, ännu ivrigare
än hon, och följer med ängslan hennes arbete. Tappar hon
en blomma är han strax färdig att taga upp eller räcka henne
en annan. Hans kamrater följa med spänning och löje och så
småningom med mera spänning än löje händelsernas gång.

Då kommer Ruggiero lätt om hjärtat, ropar:

- Go vänner, vår husbonde kommer i morgon till Santa
Agatas fest!

Carmelas ögon bli stora och djupa, hon reser sig långsamt,
hart när har hon släppt den ofullbordade kransen. Och hon
utbrister:

- Och Fabricio? Kommer han?

Hela skaran brister i skratt och skadeglatt jubel. De peka
finger åt flickan och ropa:

- Du har talat! Du har talat då du band kransen! Aldrig
skall som brud du tråda dansen!

Ursinnig och hotfull springer Luigi upp från bänken och
under det att män och flickor låta sitt gäckeri gå ut över
honom, för Ruggiero systern med sig till brunnen, några steg
därifrån, han sätter sig på brunnskanten, håller systern framför

sig och ser henne in i ögonen. Leende och dock med allvar
säger han:

- Minns, syster min, att don Fabricio icke längre är en
sextonårig pojke - en lekkamrat.

Carmela sänker blicken, ser så åter upp på brodern och i
det hon gör ett försök att lossa hans grepp, säger hon trotsigt:

- Minns själv! Minns att donna Marcella inte längre är
någon tolvårig flicka, som du kan dra i flätorna!

Brodern småler och nickar. Han skall nog minnas det. Men
han släpper inte systern, tvärtom blir hans grepp ännu fastare
och hans allvar mera bistert, han böjer sig tätt intill henne
och viskar:

- Glöm ej heller, Carmela, att du har givit Luigi ditt ord.

Hon rycker till, trotsigt och på samma gång med en viss
skygghet. Brodern iakttar henne. Så vinkar han till gäckarnas
skara, ropar och då nu Luigi, följd av de nyfikna flickorna
och männen, kommer fram mot brunnen, säger han:

- Luigi, kamrat, visa oss vad du köpte då du sist var i
staden!

Då blir den gode Luigi mäkta förlägen, vrider och vänder
sig, men måste slutligen öppna ett par av sina tröjor och
plocka fram ett votivhjärta av silver. Men Ruggiero är alls
inte nöjd. Votivhjärtat skall Santa Agata ha och han vet för
visst att Luigi döljer andra skatter. Så tvingas han att öppna
sina allra innersta regioner och framtaga ett par praktfulla och
gigantiska örhängen, som han med bävan räcker Carmela. Då
klappa männen i händerna och Ruggiero säger:

- Och du, Carmela, vad bad du mig köpa i staden?

Tveksamt drar nu Carmela ur barmen fram en konstrik duk
av dyrbart siden och lindar den kring Luigis hals. Då rycka
flickorna blommor från orangen och fästa dem i Carmelas hår.

I kammaren åter syssla de båda gamla, nu ensamma. Farfar
skjuter till fönsterluckan så att endast en svag ljusstrimma
faller in i rummet. Farmor Maruzza lyfter på de väldiga

bolstrarna, trevar och plockar fram en väl fylld och tillknuten
pung. Farfar tar emot, väger den betänksamt i handen.
Farmor trevar, plockar fram, farfar tar emot...

I det lilla bergskapellet står Santa Agata, svept i sin slöja,
på huvudet kransen. Hon är mäktig, denna heliga jungfru,
hon beskyddar hela Sicilien, hon är hertigarnas av Terranuovas
patronessa, hon håller sin hand över släkten Pontenzano, hon
är slutligen alla kyska jungfrurs helgon, ty hon led
martyrdöden för att rädda sin dygd. Hennes bild i bergskapellet är
dock blott av gips. Nu tänder en gammal präst och ett par
korgossar ljusen framför hennes altare.

Utanför kapellet börjar folket samlas. De komma från alla
håll: på vägen körande i tvåhjuliga kärror, vars sidor täckas
av bjärta bilder ur helgonlegender, rövarromaner eller den
trekantiga öns underbara historia: andra komma på bergstigar
gående, klättrande, ridande sina åsnor eller mulor. Tonio,
förvaltaren, kommer med hela sitt hus, undantagandes farmor
Maruzza. Hon är för gammal. Farfar Torriddu rider sin magra
mula; han är som vanligt i sin slitna kappa, eljes finnes
knappt någon, som ej bär en brokig och rik dräkt, ny eller
gammal. Likväl är det för farfar man bugar djupast, men
farfar hälsar icke igen. Han är för gammal. Man pratar och
skrattar, man visar varann blombuketterna, som skola läggas
framför helgonets altare. Farfar Torriddu, som sitter kvar på
sin mula, är den enda fasta punkten i denna rörliga skara.

Plötsligt börjar man trängas vid kyrkplatsens stenbarriär.
På stora vägen nedanför kommer en bil, stannar. Förutom
chaufför och betjänt finns det endast tre personer i bilen, tre
ungdomar: don Fabricio, »il duchino», lille hertigen, hans
syster donna Marcelia, och hans fästmö miss Jane-Ann. Men
hertigen själv? Varför kommer han icke till festen? Är det
ett dåligt tecken? Sitter han på slottet och ruvar ut dolska
planer? Den livliga skaran på kyrkplatsen blir stillsam,

förstämd, blickarna vändas spörjande mot farfar Torriddu. Och
äntligen säger den gamle:

- Vår husbonde kommer icke själv men han sänder oss
sina barn. Han är mild och nådig mot oss.

Lösen är given och den livliga, hjärtliga glädjen sjuder
åter upp i den brokiga skaran. Don Fabricio kommer med
fästmön vid den ena armen och systern vid den andra. Han är
en vacker ung man med rasansikte, ungefär i Ruggieros ålder
men betydligt mera spröd. Han har endast momentant något
av hertiglig värdighet i kroppen - därtill har han alldeles för
lätt att brista i skratt. Han är livlig och språksam, han trivs
synbarligen utmärkt mellan två kvinnor (även om den ena
skulle råka vara systern) och under det följande se vi, att han
hälsar tämligen flyktigt och kyligt på männen men desto
varmare på kvinnorna, enkannerligen de yngre. Hans fästmö är
en livlig, något litet uppjagad, mondän liten kvinna och om
Fabricio har svårt att hålla sig för skratt, så har hon å sin
sida svårt att undertrycka ett stundom maliciöst leende.
Marcelia är en helt annan typ, mjuk och vek, blid men med hela
den sicilianska tungsintheten i blicken och med dess vemodiga
grace i rörelser och uppträdande.

När dessa tre kommit upp på kyrkplatsen, står hela skaran
vänd mot dem i livlig spänning men tydligen väntande något
betydelsefullt. Och detta något inträffar: farfar Torriddu
glider ned från sin mula, han blottar för första och enda gången
sin fullständigt kala skalle, han bugar sig och slår kors över
sitt bröst, därpå går han, stödd mot den stav, med vilken han
brukar driva på mulan, fram till Fabricio som stannat. Farfar
gör en halv knäböjning, fattar en flik av den unge mannens
rock och kysser den. Fabricio är lätt brydd och har som
vanligt svårt att hålla sig för skratt, klappar den gamle lätt på
ryggen. Jane viskar i fästmannens öra:

- Herregud, är han levande?

Och Fabricio svarar:

- Ja, nästan.

Den gamle rätar på sig och i det han ser den unge rakt
in i ögonen säger han:

- Jag såg din far växa upp och din farfar, jag var redan
en man då din farfarsfar dog. Välkommen don Fabricio,
marchese di Rocca Caprea och måtte din far, hertigen, vara oss
fattiga nådig!

Därpå pekar han med sitt dödmansfinger på lilla missen
och spörjer:

- Är kvinnan din trolovade?

Fabricio nickar.

Utan att böja knä bugar sig gubben, fattar en flik av hennes
dräkt och kysser den, varvid miss Jane passar på att genom
lornjetten ge honom en ingående granskning. Till henne säger
då farfar Torriddu:

- Måtte du skänka din man många barn, vårda hans hus
väl och förbliva honom trogen intill döden.

Komiskt förbluffad ryggar miss Jane tillbaka för dessa
pretentioner och komiskt allvarlig nickar Fabricio till henne, som
ville han säga: Därefter rätter och packer...

Den tredje personen, Marcella, skall hälsas och äntligen får
det träskurna ansiktet liv och värme. Marcella hindrar honom
att böja knä och klappar honom på kinden, tar skinnkalotten
och sätter den på hans huvud. Och som om detta brutit isen,
strömmar nu hela skaran fram, utan ceremonier, jublande,
impulsiv, hjärtlig. Särskilt hjärtligt är mötet mellan Marcella
och Ruggieros mor; överhuvudtaget är det hon, Marcella, som
får huvudparten av hjärtligheten och som reder sig bäst under
det att miss Jane är på en gång road och besvärad. Det senare
i all synnerhet då en särskilt lusig gubbe glupskt kysser
hennes hand. Det blir henne för mycket och hon häller ur en
liten flacon parfym på handen och gnider den, vilket dock
endast har till följd att nästa gubbe ej blott kysser utan också
nyser ned den stackars handen.

Från sidan av kapellet framkomma fyra unga män med den
rikt snidade bår på vilken helgonet skall bäras. Vid en av

bårens framskacklar går Ruggiero och vid den ena
bakskackeln Luigi. Bårbärarna ställa sig framför kapelldörren, som
alltjämt är stängd. Fabricio kommer livligt fram till sin forne
lekkamrat, Ruggiero, och de hälsa varandra med kindkyssar.
Samtidigt framträda från samma håll som båren de fem
bekransade och slöjbärande flickorna, Carmela främst. Fabricio
skiner upp, då han får se henne och gör en rörelse för att
gå emot henne, men Ruggiero håller honom tillbaka och säger
leende:

- Har du glömt, Fabricio, att man ej får tala till Santa
Agatas tärnor?

Fabricio svarar som på skämt:

- Får man inte ens skriva till dem?

Och Ruggiero skrattar åt skämtet.

Tärnorna stanna nu i närheten av båren och stå där med
sedesamt nedslagna ögon. Fabricio betraktar oavvänt Carmela
och besvarar enstavigt Ruggieros muntra prat. Carmela känner
hans blick, ser upp, småler svagt, sänker åter blickan. Detta
ögonspel upprepas och går ej obemärkt förbi. Luigi, som står
tätt bredvid Carmela följer det med hastigt mörknande
intresse. Slutligen märker Carmela hans missnöje och ser icke
vidare upp.

Under tiden har lilla miss Jane tagit sitt parti och går
omkring som på ett museum; beväpnad med sin lornjett stirrar
hon gubbar och gummor rakt in i deras rynkiga ansikten som
för att se efter om de voro väl gjorda eller smutsen äkta. Hon
kommer fram till Fabricio och Ruggiero faller henne genast
i smaken, dock på ett fullständigt opersonligt sätt. Hon
granskar honom från hjässan till fotabjället, så tar hon helt
ogenerat den unge mannen under hakan, vrider hans huvud
i profil och säger:

- Titta, Fabricio! En äkta romersk profil, alldeles som på
caméerna i Neapel!

Och hon fortsätter att i detalj granska hans dräkt, vilket
unge Ruggiero finner något obehagligt. Nu får han emellertid

en distraktion och miss Jane en orsak till största häpnad.
Bedjande och ivrig framkommer till Ruggiero en bondkvinna
med ett bylte som visar sig innehålla en barnunge; hon blottar
någon del av dess kropp. Som om det vore den vardagligaste,
naturligaste, banalaste sak i världen, lägger Ruggiero sin hand
på den lilla kroppen och säger:

- I San Antonios och Sancta Agatas namn och så sant min
hand är ren från blod, helar jag dig.

Kvinnan vecklar hastigt in barnet, kysser honom på
skjortärmen och försvinner. Men miss Jane har tappat både
lornjett och drag!

- Vad skall detta betyda?

Fabricio skrattar och säger:

- Han är en Potenzano och har förmågan att hela!

Men änkan Potenzano som står bredvid sin son tillägger
med allvar och modersstolthet:

- Det är en gåva av helgonen, signorina, och han behåller
den så länge hans hand är ren från blod.

Ruggiero småler ytterst förlägen och makar sig bakom mor,
miss Jane-Ann knäpper sina händer över fästmannens skuldra
och viskar i hans öra:

- Är vi bland kristna människor, Fabricio, eller bland vildar.

I detsamma blottar männen sina huvuden och både män och
kvinnor böja knä, även Fabricio, så att miss Jane blir ensam
upprätt och hennes knäppta händer tomma. Kapellporten har
öppnats och den gamle prästen i ornat och med krucifixstaven
i vänstra handen har stigit ut på trappan. Han gör korstecknet
över församlingen och träder åter in i kapellet. Båren bäres
in, tärnorna följa och efter dem församlingen. I kapellet
skyndar Fabricio fram till vigvattenskärlet, doppar sina fingrar och
räcker dem åt Carmela, som vidrör dem med sina. Även nu
bevittnar Luigi i smyg denna lilla ceremoni, som för resten
är fullständigt katolskt korrekt.

Kring helgonbilden stå i en halvcirkel bönpallar. Fabricio
faller på knä vid muren längst till väggen och systern

Marcella tar plats vid hans sida. Farfar Torriddu tar plats på
pallen längst till höger och sedan i rad änkan, Tonio, hela
släkten Potenzano: sist tar Ruggiero med tvekan sin plats och
blir sålunda granne till Marcella. Framför altaret står prästen.
En efter en stiga män och kvinnor fram, kasta efter en hastig
knäböjning sina blommor framför altaret. Efter ett par
ögonblick reser sig Fabricio och går hastigt ut ur kyrkan. Ruggiero,
som de andra med huvudet sänkt i bön, lyfter det nu långsamt
och vänder ansiktet mot Marcelia, så ock hon mot honom.
Några sekunder se de varandra in i ögonen, allvarliga, utan
leende. Så sänka de åter sina huvuden i bön och framför
dem växer en kulle av blommor. Farfar Torriddu stiger upp,
änkan, Tonio, alla utom de båda som knäböja sida vid sida
glömska av allt annat än just detta: att de knäböja sida vid
sida. Den gamle prästen, som står i bön framför altaret,
vänder sig nu om och då han ser att Marcelia och Ruggiero, de
forna lekkamraterna, glömt sig kvar, småler han. Men tiden
för processionen är inne. Han vidrör Ruggieros skuldra.

Men under tiden har Fabricio utanför kapellet och med dess
mur som skrivplan på ett visitkort skrivit några ord, som han
med mysande tillfredsställelse genomögnar. Nu ställer han sig
till vänster om porten, på lur. En del av församlingen
strömmar ut, leende, livlig. Det är en högtidlig procession, och en
högtidlig procession är ett folknöje. Så kommer prästen och
korgossarna med sina rökelsekar, så en skara urgamla gummor
och unga flickor, så kommer då den höga helgonbilden på sin
bår. Vid vänstra framskackeln går Ruggiero, vid bakskackeln
Luigi. Han upptäcker Fabricio, ser också att han håller ett
papper i hand. Följer så den långa slöjan och tärnorna, längst
till vänster Carmela. Fabricio böjer sig fram och räcker fram
papperet, smugglar in det i den slöjbärande handen.

Då vänder sig Luigi snabbt om, han ser Fabricio helt nära
Carmela, hand snuddar vid hand, han tar ett steg emot dem.

Och armar höjas, händer vridas, munnar ropa! Helgonet
vacklar! En av bärarna har släppt sitt grepp! Helgonet faller,

förvandlas till ett vitt moln. I molnet skymta vi de tre, Luigi,
Carmela, Fabricio - hotfulla, skrämda, helt upptagna av
varandra och nästan omedvetna om den olycka de vållat.

En stor olycka, ett gruvligt omen! På stenvallen sitter en av
de urgamla gummorna, hopkrupen, gråter hejdlöst.

- Jag har sett henne sen jag blev född, kvider hon, jag
har bett till henne, så länge jag förstått att bedja.

Miss Jane vill trösta, tala reson:

- Var förnuftig! manar hon. Det var ju ändå bara ett
stycke gips!

Då bränner vreden bort tårarna ur gummans glittrande
uggleögon. Hon kröker klorna och knäpper med näbben, säger:

- Och du flicka? Är du icke kommen lav mull? Den dag
du åter varder mull - vem vet om någon då gråter?

Den kloka miss Jane-Ann rygger tillbaka, skrämd.

Hertigarna av Terranuovas gamla slott ligger på en höjd i
en vidsträckt park, där orangens rödgula frukter och mörka
grönska tävla i fägring med körsbärsträdens snö. Nu sjunker
solen mot havsytan och Santa Agatas dag lider mot sitt slut.
På vägen, smygande fram utmed den höga parkmuren kommer
Carmela, stannar, trycker sig mot muren, ser sig skyggt
omkring, fortsätter och hinner den lilla gallergrinden, som
öppnas för henne av Fabricio. Även han spejar ut åt vägen, så
stänger han grinden väl med rigel och kedja. Han sluter
Carmela i famn. Men ännu äro de icke i trygghet. Från vägen
kan man ej se dem men väl från slottet. De smyga sig fram,
taga skydd bakom tjocka platanstammar, täta orangeträd,
buskager, ila fram över gläntorna, skrämma upp förvildade
påfåglar och bli själva skrämda, utstå tills vidare mera ångest
än fröjd. Men fram till den lilla gallergrinden i muren
kommer nu Luigi. Han undersöker noga och betänksamt låset. Så
försöker han se till höger och vänster i parken. Åter står
han några sekunder till synes lugn och eftertänksam. Plötsligt
griper han åter i grinden, skakar den våldsamt, slår huvudet

mot gallret, skakar själv av snyftningar. Just då når det
flyende paret sitt näste, en liten paviljong dold i parkens
tätaste dunkel. Fabricio skjuter flickan före sig in i
paviljongen, kastar ännu en spejande blick tillbaka, försvinner.

Samtidigt sitta i farmor Maruzzas kammare gumman själv,
farfar och Tonio, alla tre försänkta i djupa, bekymrade tankar.
Farmor lyfter sitt huvud och säger:

- Det varslar illa, illa! Vem kan nu betvivla att olyckan är
över oss?

Och Tonio skakar sitt huvud och säger:

- Vem vet, vad hertigen har i sinnet? En gammal örn är
han och slår sitt rov utan förskoning.

Farfar Torriddu säger ingenting. Han sitter i en vrå och
kelar med någonting, kelar med några pungar av läder. Så
reser han sig, går bort och öppnar dörren till köket, ger en
befallning.

På köksbänken makligt lutad mot väggen sitter Ruggiero,
småler och drömmer. Det är till honom befallningen riktas.
Han stiger upp och går ut på gården. I ett skrank vid ena
väggen stå de krus, i vilka kvinnorna hämta vatten ur brunnen.
Han tar två av dem. Gården är för ögonblicket öde, men just
då han vänder för att gå in, kommer genom landsvägsporten
Luigi, långsamt, med sänkt huvud, slappt hängande armar.
Ruggiero stannar, betraktar honom medlidsamt och säger:

- Vad går åt dig, Luigi? Sörjer du, därför att du tappade
bårskackeln?

Utan att lyfta blick eller ändra min svarar Luigi:

- Tids nog får du veta varöver jag sörjer.

Ruggiero skakar på huvudet och går in med kärlen. Luigi
går bort till gödselstacken: där bredvid är en fördjupning för
gödselvattnet. Långsamt tar han av sig den vackra
sidenhalsduken, fästegåvan, långsamt och varligt viker han den
samman, stryker den mot kinden, blundar. Hans ansikte
förvrides av en smärtans grimas - så är han åter lugn, slö.
Ruggiero kommer åter ut, hämtar som nyss två krus, betraktar

vännen, skakar på huvudet. I kammardörren står farfar, tar
emot de sista båda kärlen, stänger dörren om sig. Och farfar
säger till farmor och Tonio:

- Örnen är snabb men räven är förtänksam. Vem av dem
vinner? Åter väger han en av sina kära pungar i handen,
sänker ned den i ett av krusen.

Ruggiero kommer ut på gården med ett par brinnande
facklor som han fäster i murens krampor. Så går han bort till
Luigi och lägger handen på hans axel. I detsamma rätar denne
upp sig, han skjuter vännen åt sidan och stirrar mot
landsvägsporten. Det är Carmela som kommer, stilla, försökande
att dölja sin ångest. Hon går fram mot brodern och
fästmannen. Duken i Luigis hand vecklas upp: utan att taga
blicken från flickan böjer han sig ned och doppar den i
gödselvattnet, kramar den till en boll, som han slungar emot henne
och med plötslig smidighet och snabbhet, kastar han sig över
henne, sliter av henne örhängena. Ruggiero har stått som en
stenstod, störtar nu emellan, vräker Luigi tillbaka och drar
blixtsnabbt ur stövelskaftet den långa, sicilianska kniven. Då
ropar Luigi:

- Vill du hämnas hennes skam så gå till slottet! I går gav
hon mig fästegåva, jag henne; i dag har hon följt Fabricio!

Ruggiero vänder sig långsamt mot systern, tvekande, rädd
att söka bekräftelse. Men Luigi fortsätter i allt vildare tempo
sina anklagelser. Hans röst väcker den sovande gården; ur
hålorna kräla gummorna fram, snart följda av gårdens
arbetare, kvinnor, barn. Men nu har änkan Potenzano skyndat
till, och följd av Ruggiero, Luigi och några av gummorna för
hon dottern in i köket, stänger dörren.

Här mötas de av farfar Torriddu. I gubbens närvaro
stämmer Luigi ned tonen men upprepar sin anklagelse. Den gamle
vänder sig mot flickan, som står där varken trotsig eller
ödmjuk, snarare liknöjd, frågar:

- Är det sant?

För ett ögonblick flammar trotset upp hos flickan och hon
jakar utan blygsel.

Då griper Ruggiero hårdare kring knivskaftet, då lyfter
farfar Torriddu sin stav, men änkan Potenzano ställer sig framför
dottern och till gubben säger hon:

- Mannen är eld och kvinnan är blånor - piska djävulen
som för dem samman!

Staven sjunker, farfar går bort till muren, han tar fram en
väldig nyckelknippa och låser upp dörren till en skrubb, griper
flickan i armen, slungar in henne i skrubben och låser. Han
står ett ögonblick i tankar, hans blick faller på Ruggiero, han
går fram till honom och vrider långsamt men med styrka
kniven ur hans hand, han säger:

- I afton är ditt blod för hett; den kloke har gott om tid.
Farfar Torriddu återvänder till kammaren.

Han har rätt: Ruggieros blod sjuder ännu av skymfens
hetta. Han vill gå men modern håller honom tillbaka, kämpar
med honom, smeker honom, trycker ned honom på bänken
bredvid spisen, hon torkar svetten ur hans panna, stryker till
rätta det fuktiga, toviga håret, hon tar en mugg med mjölk
från hyllan och ger honom att dricka så som man ger ett
barn - och dessa moderliga händer, dessa smekningar och
omsorger från barnaåren stilla och söva. Hon sätter sig
bredvid honom;, tar hans hand mellan sina. Hon talar om hans far,
som även han ägt den underbara förmågan att hela men som
förlorat den sedan han fläckat sina händer med blod. Förlorat
gåvan och med gåvan livslusten, modet, tron på sig själv. För
den människa, som helgonen förlänat en underbar makt, finns
intet viktigare än att vårda och bevara gåvan. Förlorar hon
den, är hon själv intet, ett tomt kärl, en kropp utan själ.

Under det att modern sålunda lugnar sonen, sker i
kammaren något helt annat. När farfar Torriddu trädde in hållande
Ruggieros kniv i handen, trädde han in i ett ugglenäste.
Gummmorna ha samlats i kammaren, den är trång och de ha tagit
plats varhelst de kunnat, på golvet, på hyllan under taket,

i skrymslen och vrår. Och de äro inbegripna i en lågmäld,
ordkarg rådplägning som; tystnar vid farfars inträde. Tonio bryter
dock strax tystnaden; pekande på kniven i gubbens hand
säger han:

- Farfar, varför tog du ifrån honom kniven? Har icke
Fabricio förtjänt en minnesbeta?

Farmor Maruzza säger:

- Hertigen plundrar oss fattiga. Giv sonen en rispa och
fadern får något att tänka på.

En gumma från höjden säger:

- Den som gråter räknar illa.

En annan:

- Sorgen gör hjärtat mjukt.

En tredje:

- Ruggiero kan rädda oss och vi honom. Den farfar
Torriddu gömmer, är gömd till domedagen.

En fjärde:

- Hertigen är vår husbonde men Gud gav spiggen taggar
på det att gäddan icke måtte sluka honom.

Så falla visdomsorden från höger och vänster, uppifrån och
nedifrån och farfar Torriddu blickar eftertänksamt från den
ena ugglan till den andra. Till sist vänder han om och går åter
ut i köket. På bänken vid bordet sitter Luigi med huvudet
begravet i händerna, vaggar sakta av och an. På bänken vid
spisen ligger Ruggiero, helgdagsrocken hoprullad till
huvudkudde. Änkan Potenzano är borta. Gubben går bort till den
sovande och betraktar honom. Han gör en rörelse som för
att väcka honom men hejdar sig. Den gamle med
dödmansansiktet stirrar eftertänksamt in i spisens glöd, han lyfter
kniven och prövar av gammal vana dess egg. Så sänker han
åter blicken till den sovande ynglingen, han lägger kniven på
bänken bredvid honom.

Fabricio och miss Jane-Ann spela boll. Det är vårmorgon i
den mörkt grönskande, en smula dystra, förfallna, drömtunga

slottsparken. De båda ungdomarna äro emellertid ej bekajade
med något sicilianskt svårmod. Morgonsolen är ännu ej för
het, havsvinden sveper doftbemängd över slottsterrassen där
bollnätet är spänt. De förvildade påfåglarna skrämmas ej
längre av flyende fötter, skrida gravitetiskt fram och tillbaka
på terrasskrönet skrytande med sin fjäderprakt. Och de båda
unga bolla med ord och spela med bollar, leka och le.
Tydligen är Fabricio spelets mästare. Han visar sin motpart ingen
förskoning, han är egoistisk, oridderlig - påstår hon. Ja, det
är han och det tänker han vara. Inte ett uns av sitt mästerskap
ämnar han offra för att giva henne en chans. Den
förtrytsamma miss Jane kan dock ej låta bli att beundra honom. Han
är triumfal i sin smidighet, skicklighet, stålfjäderspänstiga
träffsäkerhet - han överträffar sig själv...

Tills han plötsligt förändras. Det sker i ett ögonblick då
han sprungit fram till terrasskanten och böjt sig ned för att
taga upp en boll, som miss Jane förlorat. Några sekunder
förblir han i sin nedhukade ställning, spejar nedåt parken.
Han reser sig långsamt, tar några steg, vänder tillbaka för
att speja på nytt. Miss Jane ropar otåligt på sin boll, icke
förty blir han stående orörlig - först då hon kommer emot
honom, rycker han sig lös ur sina tankar och spelet fortgår.
Men smidigheten, den överlägsna träffsäkerheten är borta, det
är miss Jane som triumferar. Det händer till och med att
Fabricio mitt i ett slag vänder sig om och spejar nedåt parken
- missar den enklaste boll...

Från de stora parkgrindarna upp mot terrassen leder en allé
av tät lager och från denna utgrena sig smala vägar mellan
väggar av välklippt myrten. Det är i denna allé, Fabricio
blickat ned - och upptäckt Ruggiero. Han går tungt och
långsamt, en smula tvekande. Han å sin sida har upptäckt de
båda på terrassen och inser att han måste bida sin tid. Han
stiger in i en av myrtengångarna, döljer sig, håller vakt. Han
är klädd i sin arbetsdräkt och hela hans varelse har fått en
viss arbetstyngd, någonting fritt från överilning men orubbligt

i beslutsamhet. Morgonens tunga allvar är kanske mer hotfullt
än föregående aftons svallande uppbrusning. Nu spritter han
upp. Hans tillfälle har kommit eller är rättare sagt nära att gå
honom ur händerna. Spelarna på terrassen ha tröttnat och
lämna nu arm kring liv terrassen, i det Fabricio kastar ännu
en forskande blick ned i parken. Genast förbytes tyngden hos
Ruggiero i smidighet. Han bryter sig genom myrtenhäcken för
att taga en ginväg och halvt springer halvt smyger framåt.

Då hör han sitt namn ropas: Ruggiero! Och tvärstannar.
Vänder sig om. Upptäcker i en myrtenalkov Marcelia. Var tog
den beslutsamme domaren, den oblidkelige hämnaren vägen?
I går rådde mor på honom, i dag kärestan - i morgon blir
det kanske - farmor Maruzza. Han blottar huvudet, sätter
sig bredvid henne på bänken, dock ej nära, leker förläget med
hatten; han ser upp på henne och de småle mot varandra.
Åter bliva de allvarliga. De tala om helgonets fest och
Ruggiero säger:

-  Ett dåligt varsel!

-  Ett dåligt varsel, instämmer Marcelia. Och hon har något
att anförtro honom, en varning. Egentligen är det därför hon
hejdat honom. Hennes far är vred på Tonio, förvaltaren, ja,
han är gramse på hela släkten Potenzano. Varför vet hon icke,
men kanske ha de gjort något orätt och då böra de taga sig
i akt och bättra sig. Ruggiero, som kommit henne litet närmre,
makar sig nu åter till sidan. Han skakar på huvudet och stirrar
surmulet framför sig. Han är en smula trött. Vad tror hon om
hans hedervärda släktingar? Dessutom - var det verkligen
blott för att varna - ? Så kunde hon lika gärna låtit bli att
ropa. - Men nej, det var inte bara för det. Hon hade tänkt
skicka bud på honom. De hade vuxit upp tillsamman, lekt
tillsamman - hon tyckte, att han borde ha ett minne av henne.
Hon trevar fubblande i dräkten och tar fram gåvan, helt enkelt
en medaljong vid en kedja. Vill han bära den på sig, så står
det honom fritt. Medaljongen innehåller visserligen ej någon
amulett, icke ens en helgonbild, blott en miniatyr av henne

själv. Men i alla fall. - Hon räcker honom den, hon måste
flytta sig intill honom för att hjälpa honom att öppna
medaljongen. De betrakta kind vid kind bilden. Den är lyckad. Han
böjer sig ned och kysser henne på ärmen, på handen, på andra
handen. Så hänger han med mycken högtidlighet kedjan kring
sin hals, stoppar försiktigt in medaljongen. Han är mycket
allvarlig och högtidlig, stirrar framför sig. Hon stirrar också
framför sig men småler tankspritt. Så rör hon lätt vid hans
arm och säger som vaknande ur drömmar eller minnen:

- Ruggiero, minns du, att du brukade bota min huvudvärk?
Hur var det, du gjorde?

Ingalunda har han glömt konsten. Han ser ytterst saklig och
förnumstig ut, när han nu placerar henne framför sig, rynkar
till och med pannan, som en läkare vid ett kinkigt fall. Hon
småler - åt barndomsminnet. Han för samman fingerspetsarna
på hennes pannas mitt och låter så händerna sakta glida utmed
tinningarna ned till öronen. Nu håller han hennes huvud i ett
fast grepp mellan sina händer. Han varsnar hennes leende och
ler tillbaka. Nu mötas deras blickar och deras ansikten
förvandlas, präglas långsamt av det högtidliga och stundom
hemska allvar som är gemensamt för tre passioner: kärlek,
grymhet, skräck. Greppet kring hennes huvud blir ännu
hårdare och med kärlekens och grymhetens raffinerade
långsamhet föres ansikte mot ansikte, mun mot mun.

Dessa gamla parker med täta lagrar, ogenomträngliga
myrtenhäckar äro förrädiska. Man tror sig väl gömd, men genom
ett eller annat lövvalv förråds man. Fabricio och miss Jane
blevo vittne till kyssen och omfamningen. Fabricio som kvällen
förut med glad hug famnat en lekkamrat, slås nu av häpnad,
skräck, vrede. Han vill störta fram emot dem, men miss Jane
håller honom tillbaka. Varför gör hon det?

- Detta är ju dock någonting oerhört! Oerhört? upprepar
den impertinenta lilla damen. Säg mig då, Fabricio, vem talade
du med i går afton i paviljongen? Jag råkade gå förbi...

- Men kära... stammar Fabricio förvirrad, det var ju
bara... helt enkelt... en lekkamrat från fordom.

- Just vad jag tänkte! konstaterar miss Jane belåtet. Och
lekkamrater bör man aldrig störa. Kom låt oss gå. På tå.

Och Marcelias varning? Den kom för sent. Just då den
gavs i parken, stod en bister herre på släkten Potenzanos gård,
som ovanligt nog låg öde. Han dunkade med sin käpp på
köksdörren och Tonio, förvaltaren, trädde ut, bredskuldrig,
trygg, frimodig. Den bistre säger:

- Jag är hertigens advokat och ombud. Du skall genast
lämna mig dina räkenskaper.

Svarar förvaltaren efter en fundering:

- Jag har aldrig fört räkenskaper, ej heller min far före
mig eller hans far före honom. Varför begär hertigen detta?

- Därför, svarar den bistre, att du har stulit hans pengar
och skingrat hans ägodelar.

Säger förvaltaren efter en ny fundering:

- Vad vi haft rätt att taga, har vi tagit, och resten har vi
givit husbond. Så har det alltid varit - varför skulle det
ändras?

- Gott! genmäler den bistre, då skall ditt hus genomsökas
från golv till tak.

Nu gör förvaltaren en kraftig rörelse som han dock genast
behärskar, ur hålorna sticka huvuden fram men gården är
tämligen folktom. In genom landsvägsporten komma två
civilklädda män beväpnade med grova käppar och följda av sex
karabinjärer. De båda männen och den bistre börja
undersökningen, vända upp och ned på allt, försvinna i hålorna från
vilka då barn och djur komma utrusande för att gömma sig
i nästa håla. Karabinjärerna postera på lämpliga ställen, en
av dem, som knappast ser ut att vara något ljushuvud, ställer
sig vid gången mellan stora och lilla gården. Farmor och
fanfar komma ut, ställa sig vid den soligaste väggen och stå där
så orörliga och oberörda som om de endast ville värma sina

gamla skelett. Nu kommer från köket en kvinna med ett
vattenkrus på huvudet, går mot lilla gården. Karabinjären hejdar
henne med en fråga och hon svarar spotskt:

- Jag går att hämta vatten, kan han begripa, herr general!
Hon går till brunnen, tar penningpungen ur kruset och släpper
den i vattnet, hämtar vatten i kruset och återvänder. En andra,
tredje, fjärde kvinna kommer med krus och ljushuvudet fattar
åter misstankar, spörjer:

- Vartill så mycket vatten, kära mor?

Svarar gumman illparigt:

- Vi byka i vårt hem, ers excellens, vi byka vårt smutsiga
linne!

Och ljushuvudet lugnas.

I kök och kammare vändes allt upp och ner men ingenting
finner man förrän man sprängt en viss liten ytterst misstänkt
dörr. Där i en skrubb finner man en förgråten, förvirrad
flicka som klöser den skrattande karabinjären i ansiktet...

Och Tonio, förvaltaren, frågar frimodigt vad man funnit
och om undersökningen är slut.

- Det är den, svarar den bistre, men här har jag en
arresteringsorder för din räkning. I fängelset kommer du att
bekänna, var viss på det.

Förvaltaren rycker åter till men behärskar sig. Han säger:

- Jag är en Potenzano och ingen av min släkt har sett
fängelsets murar inifrån.

- Så blir du den förste! svarar den bistre, tillägger: Följer
du oss godvilligt?

Förvaltaren betänker sig några ögonblick, nickar samtycke.
Så tar han av sig hatten och går fram till de gamla vid väggen.
Han faller på sina knän och med hatten mellan sina händer
ser han upp på de gamla och säger:

- Farfar och farmor tillgiv mig för sista gången allt vad
jag brutit!

Gubben står och stirrar ut i luften, så sänker han blicken
till sonsonen, han böjer sig lite fram och gör med två fingrar

korstecknet över hans huvud. Och farmor böjer sig fram,
hennes ögon äro bländade och de skälvande händerna måste
treva och söka. Hon tar Tonios huvud, kysser hans kinder
och panna, står åter orörlig. Tonio reser sig, bugar för de
gamla och korsar sig. Han går fram mot gruppen av
gårdsfolk, stannar på något avstånd, bugar och korsar sig. Änkan
och gårdsfolket svara genom att korsa sig. Till sist bugar
Tonio, förvaltaren, och korsar sig inför madonnan över
stalldörren. Och han har tagit farväl av släkt och gård. Han ställer
sig mellan tvenne karabinjärer och de marschera ut genom
porten. Utanför hålla ytterligare sex karabinjärer till häst; hans
nåd på slottet vet vad det vill till för att verkställa en
arrestering på Sicilien. Längre bort, där vägen går tätt under berget,
väntar fångkärran. Förvaltaren marscherar käckt framåt och
pratar muntert med sina båda väktare. De komma kärran allt
närmre, de äro alldeles under berget - då ger han den ene
väktaren ett slag över strupen, den andre samtidigt en spark i
magen, störtar fram mot berget, griper i de nedhängande
buskarna, klättrar som blott bergsbygdens son kan klättra.
Karabinjärerna efter honom till fots och till häst. Dessa hästar äro
inga dåliga bergsbestigare, men deras ryttare känna ej berget så
väl som Tonio. Ur porten strömma gårdsfolk och karabinjärer.
Änkan Potenzano ligger på knä framför madonnan. Hennes
dotter Carmela står vid porten, stirrar med stelt vidgade ögon upp
mot berget, läpparna röras mekaniskt som i bön. Orörliga
kvarstå vid den soliga väggen farmor och farfar. Vad ske skall, sker.

Och Tonio klättrar. Hans försprång blir allt större och
dock finns ingen räddning. Han når bergskammens topp.
Framför honom ligger stupet, från båda sidor komma ryttarna,
under honom de klättrande karabinjärerna. En triumf har han:
han har undgått fängelse och tortyr, man skall icke avtvinga
honom en bekännelse, som skulle bragt olycka över släkten
Potenzano. Förgäves skall hertigens hejdukar söka bevis. Han
vänder sig om mot sina förföljare, leende, hånande. Och kastar
sig bakåt i stupet.

En stor rostig gallergrind mellan massiva murar, där
innanför hett vitt solsken över mörk grönska, djupa skuggor,
porlande brunnar. En ung man, en ung kvinna komma ned till
grinden. De taga avsked. Ack, icke för alltid, för en dag
blott, kanske för några timmar. Det finns inga sorger i
världen, ingen skam, intet hat. Världen är en park, där man under
myrtens skuggande, doftande valv sida vid sida fördriver
timmar och dagar och år.

De skiljas. Den unge mannen går ut på den solstekta vita
vägen, går, vänder sig om, går, vänder sig om. Till sist måste
flickan i grinden gömma sig bakom muren - avskedet hotar
att bli evigt. Än en gång vänder han sig om, finner grinden
tom. Då fattar han sitt beslut och vandrar manliga vägen
framåt, men för att icke behöva vandra alldeles ensam, tar han
upp en medaljong, öppnar den, betraktar, betraktar, betraktar.
Betraktar så noga medaljongen att han först sent märker den
bår som buren av fyra män kommer honom till mötes. På
båren täckt av ttt skynke ligger Tonio, förvaltaren.

Öga för öga, tand för tand, liv för liv.

Alltjämt badar gården i den strida solfloden. Men där är
förunderligt stilla. Var äro de stojande barnen? Var äro
männen? Var är farfar Torriddu, farmor Maruzza? I ett hörn sitta
gummorna, tryckande sig samman som skrämda apor, gråtande,
vridande de gamla kropparna som i kroppslig smärta. På den
stora sängen i kammaren ligger Tonios kropp övertäckt med
ett lakan på vilket horder av flugor vandra. Bredvid sängen
och med en flik av lakanet i hand står Carmela, betraktar den
döde. Hennes ansikte är stelt, ögonen vidgade, läpparna hårt
sammanpressade.

Skräck och grymhet föder hämnd. Hon lägger långsamt ned
fliken.

Det finns i dessa berg ruiner efter bondgårdar, fäbodar,
ruiner som inte är annat än stora stenrösen. Ofta stå dessa
ruiner i förbindelse med en grotta eller ett helt system av

grottor vilka tjänat till källare och gömsle. Vill man rådgöra
och fatta beslut i frågor av yttersta vikt, lämpar sig en dylik
plats förträffligt till rådskammare. Farmor och farfar ha
begivit sig upp i bergen, funnit sin rådskammare. Allena bliva
de icke. På alla bergstigar, i alla skrevor vandra och klättra
män, som icke synas ha något gemensamt ärende eller mål
men som dock en efter en och kommande från olika håll dyka
upp i ruinen där farfar tagit plats. Herdar, bönder, jägare,
fiskare, hart när alla Rocca Capreas män, i alla åldrar från
farfar ned till Ruggiero och Luigi. De hälsa farfar förstulet
men han svarar icke. De slå sig ned, var det faller sig, somliga
långt bort från farfar, andra helt nära. En och annan har en
bössa över axeln, andra stavar. Av kvinnor endast änkan
Potenzano, bredvid sin son. Och farmor.

Farmor sitter ej bland de andra. Hon har slagit sig ned
utanför ruinen, kanske för att hålla utkik. Emellertid har hon
en egendomlig sysselsättning. Bredvid henne stå en kruka och
en skål. Skålen är fylld med vatten och i vattnet ligger en
lerklump. Farmor tar ett litet stycke lera och rullar därav en
kula som hon lägger i solen att torka. Så rullar hon kula efter
kula, radar upp dem. Men när hon rullat den sista kulan gör
hon i denna med tumnageln ett kors.

Under det att farmor är sålunda sysselsatt rådpläga männen.
Och farfar säger:

- Bröder, i dag var det Potenzanernas dag, i morgon blir
det eder. Hertigen är omild. Vi göra vad rätt varit sedan
urminnes tid och han driver oss i döden. Min sonson hetsade
han som man hetsar ett vildsvin. För tjugu år sedan sände
han oss en uppsyningsman, som ville vårt fördärv. Då
uppoffrade sig en av oss och sände mannen dit, därifrån ingen
återvänder. Nu vill hertigen själv vårt fördärv.

Männen nicka, men ingen talar, ingen erbjuder sig. En
uppsyningsrnan är dock bara en uppsyningsrnan men en hertig
är en man, som drar karabinjärer efter sig. Händer det honom
något tör Rocca Caprea bli så full med sådana som en sugga

med löss. Ska då hertigen få fördärva dem alla? Nej, inte
det heller! Yxan måste gå men vem vill hålla i skaftet? Ingen,
tycks det.

Då inträder i ruinen två kvinnor, en gammal, en ung,
farmor och Carmela. Mellan sig bära de krukan och ställa den
ifrån sig. De betrakta männen, flickan med flammande, spotskt
utmanande ögon, gumman med lurande intensiva blickar. Det
oroar dem, det sticker och plågar, de vrida sig, de vända sig
men kvinnornas blickar släppa dem ej. Luigi är den förste
som faller till föga. Han går fram till krukan, sticker ned
armen, tar upp en kula, visar den för farmor, farfar, kastar
den. Och liksom då ett får hoppat över stättan, hela flocken
följer, så komma de nu fram först en efter en sedan allt flera
åt gången gripna av iver att lära känna sitt öde. På samma
sätt som Luigi visa de gubben och gumman kulorna, slunga
dem sedan, några med synbar lättnad, andra med eller låtsad
liknöjdhet. Nu är Ruggiero inne i klungan, som redan börjar
trängas kring krukan. Hans mor har gjort en liten rörelse
som för att hålla honom kvar och söker nu förgäves upptäcka
honom bland de andra.

Han tar sin kula, likgiltigt, rycker till, då han betraktar den
och knyter ofrivilligt handen kring den som för att dölja.
Så blir han stående orörlig, skräckslagen några sekunder under
det att de andra alltjämt passera förbi de gamla. Äntligen
märker farmor Maruzza att han står där med sluten hand.
Hon tar den och ser spörjande på honom och som om han
ändå skulle våga förtro sig till henne, den gamla, farmor, som
om åtminstone hon skulle ha medlidande med honom, rädda
honom, tyr han sig till henne, öppnar i smyg handen, tigger
med ögonen om råd, hjälp. Farmor Maruzza tar kulan, synar
den - så tar hon Ruggiero i armen och för honom de få
stegen fram till farfar, räcker honom kulan. Farfar i sin tur
synar kulan och utan att visa ett spår av sinnesrörelse håller
han upp den inför de kringstående. Trängseln kring krukan
upphör genast, men ingen visar sinnesrörelse, ingen frågar,

vem den är som dragit den ödesdigra lotten, utan ord och
avsked skingras skaran såsom den samlats på skilda vägar.
Kvar bliva de båda gamla, änkan och hennes son, Luigi och
Carmela.

Ruggiero för handen till bröstet, sticker fingrarna innanför
skjortan, trevar efter ett litet föremål, fingrar på det. Ofattligt,
otänkbart. Det är icke tjugufyra timmar sedan hon hängde
medaljongen kring hans hals, icke ett dygn sedan han höll
hennes huvud mellan sina händer, kramade, kysste, log, grät,
skrattade. Nu dömd att bli hennes argaste fiende, dödsfiende,
hennes fars baneman. Å andra sidan - att vägra - att vägra
hämnas sin frände, att vägra offra sig för släkten, klanen,
kasten, att vägra gå i strid mot förtryckaren, utpressaren?
Han ser sig om efter hjälp, efter råd - det måste ju finnas
en utväg! Strax är modern vid hans sida. Hon säger att han
icke får taga blodsvärvet på sig, att han icke kan, icke skall,
att ingen kan tvinga honom. Men Ruggiero söker än mera stöd
och han spörjer med blicken Carmela, Fabricios väninna. Då
stiger flickan med det stelnade ansiktet och de vidöppna
flammande ögonen fram till honom och säger:

- Är du för feg att hämnas vår frände, skall jag tigga
Luigi därom, fast han skymfat mig. Och är även han för feg,
skall jag skänka min kropp och min själ åt den skabbige
tiggare som har mera mod än du.

Nu vänder sig modern mot dottern men Maruzza träder
emellan, hon säger:

- Änka, du är ej av vårt blod och över din son bestämmer
farfar Torriddu. Men jag vill väcka ditt minne. För tjugu år
sedan sökte du hindra din man från att döda hertigens fogde.
Din man var ett helgon och fick ej sudlas med blod. Då
ingenting annat hjälpte, gömde du hans bössa. Vad gjorde då ditt
helgon?... Den frågan bryter moderns kraft, hon sjunker
samman, hon gör en rörelse som tigger om barmhärtighet.
Men den gamla fortsätter: Ditt helgon tog oxpiken från stallet
och piskade dig till dess du yppat stället där du gömt bössan.

Och vänd till dem alla säger farmor: Lämna mig allena med
Ruggiero. Då tar farfar stöd mot änkans axel och följd av
Luigi och Carmela lämna de stenröset. Farmor åter försvinner
i den dunklaste delen av röset där öppningen till en grotta
gapar svart. Ruggiero är ensam. Han har tagit fram
medaljongen, betraktar den, sluter den i handen, betraktar den åter,
kysser den. Hans blick är skygg, flackande. Än kan han ej till
fullo fatta vad som hänt och vad som väntar. Nu kommer
farmor ur mörkret. Hon bär i handen en dubbelbössa, hon
ställer den på kolven mellan sig och sonsonen och hon lägger
hans hand kring bösspipan, hon säger: Se här din fars bössa.
Här har den varit gömd alltsen den sist användes. Men jag
har själv smort och provat den vart år. Den klickar icke.

Som om vapnet, dödsbringaren, äntligen gjort klart för
honom vad värv han ålagts, bryter han samman och sjunker
på knä framför gumman, trycker hennes kjortel mot sitt
ansikte. Farmor lägger handen på hans huvud, säger:

- Ruggiero, son, de store förtrycka oss. Därför måste en
offra sig för alla. Nu som då.

Hon skjuter hans huvud tillbaka, ser honom in i ögonen,
fortsätter: Sonen får ej vara sämre än fadern - ej heller
driste han tro sig bättre...

De väldiga, rostiga gamla grindarna till slottsparken skjutas
upp av tvenne tjänare. Hans nåd rider ut. Han åtföljes endast
av sin son, Fabricio. Det är ett vågstycke, säga de båda
tjänarna sinsemellan, skaka betänksamt sina huvuden i det de
åter stänga grindarna bakom de bortridande. Säkert är det ett
vågstycke och kanske just därför i hertigens smak. Han är en
kraftig väl bibehållen man, något över medelåldern, hård,
högdragen, butter, vid ett tillfälle med en glimt av besk ironi.

De rida genom småskog mellan förkrympta ekar och
allehanda buskar. Till höger om vägen stiger marken upp mot
berget. Långt ha de icke ridit förrän hertigen tycker sig märka
någonting misstänkt i buskskogen. Ryttarna hålla inne, speja.

Kanske någon fördömd tjuvskytt. Fabricio svingar sig ur
sadeln, drar upp sin revolver och springer in bland buskarna.
Mycket riktigt, det blir prassel och brak, någon rusar, kastande
sig i zickzack mellan stammarna. Fabricio stannar och ropar:

- Stanna! Jag känner igen dig. Du är Luigi.

Rätt. Det är Luigi med bössa över axeln. Då han ser sig
igenkänd stannar han, tar av sig hatten och kommer med
mycket ödmjuk hållning fram till Fabricio som förhör honom
raskt och barskt. Vad gör han i skogen? - Jagar. - Har han
jaktpass? - Luigi skyndar att taga fram det hertigliga
slottskansliets pass - allt är i ordning. Och varför sprang han?
- Där örnen är trivs icke gladan. - Fabricio rycker missnöjd
och misstrogen på axlarna, återvänder till fadern, avlägger
rapport men tillägger utan försök att dölja sin oro:

-  Låt oss vända om! Just nu är det dumdristigt att rida
allena...

Hertigen avbryter honom och glimten av besk ironi skymtar
fram då han säger:

- Min son, varigenom har aristokratien i alla tider vunnit
sin makt? Genom dumdristighet!

- Det är dock att fresta Gud! fortsätter sonen och fadern
genmäler:

- Alldeles! Genom att fresta Gud och alla helgon ha vi
behållit makten - även om vi stundom mistat livet.

Så fortsätter ritten.

I en skreva i berget, som reser sig över vägen sitter farmor
Maruzza och betraktar oavvänt sin sonson Ruggiero. Kanske
tror hon att hon skall mista makten över honom om hon
släppte honom med blicken. Han står ett stycke längre ned än
hon; uttryckslös, orörlig med bösskolven under armen och de
båda piporna riktade framåt liknar han en vaktpost, lugn,
liknöjd. Men farmor i sitt gömsle råkar lossa en sten, som
rullar ned mot Ruggiero. Han varsnar henne och det
uttryckslösa ansiktet blossar upp i vild vrede,

- Varför bevakar du mig? skriker han. Har jag icke givit
dig mitt löfte? å! Gå!

Farmor försvinner.

På vägen hålla de båda ryttarna inne. De ha hört men icke
förstått ropet. Än en gång varnar Fabricio sin far. Hertigen
rycker på axlarna:

- Bah! Visa packet en skymt av rädsla och de äro herrar.
Så snart farmor försvunnit sjunker Ruggiero i sitt förra
lugn, dock ej så apatiskt som förut. Han övertygar sig med
en blick om att farmor Maruzza åtlytt honom. Så ställer han
ifrån sig dubbelbössan, sätter sig på en sten. Men ingalunda
har farmor åtlytt honom, endast dragit något högre upp till
en mera undandold plats. Därifrån iakttar hon sonsonens
besynnerliga beteende och börjar åter åla sig fram mellan
stenblocken ned mot honom. Ruggiero, sittande på stenen, har
dragit stöveln av högra benet, drar nu av strumpan, blottar
foten. När detta är gjort, återtar han sin förra ställning med
bösskolven under armen. Efter ett ögonblick spritter han till,
ansiktet förvrids, dock blott för en sekund. Så lägger han
kolven till kinden, böjer sig framåt, nedåt, siktar, trycker av.

Hertigens häst sjunker på knä, ryttaren faller över huvudet,
han reser sig åter till hälften, slår upp med armarna och faller
baklänges.

Så snart Ruggiero sett hertigen falla över hästens huvud
vänder han sig bort från den ohyggliga gärningen. Han tar
hastigt fram medaljongen, öppnar den, kysser den. Så sätter
han med samma snabbhet kolven mot marken, riktar den
laddade pipan mot sitt hjärta, lyfter den nakna foten och
skjuter in stortån över avtryckaren. I detsamma kastar sig
farmor över honom: skottet brinner av. Ruggiero faller i
armarna på den gamla. Vilka underbara krafter döljer sig icke
hos en gammal bondkvinna som hela sitt långa liv arbetat
bland bergen! Farmor tar sonsonen under armarna, baklänges
klättrar hon uppför skrevan, ögonen tränga sig ur sina hålor,
andedräkten stockar sig men segt och oavlåtligt släpar hon

den tunga kroppen efter sig. Tills hon plötsligt stannar,
lyssnar, spejar nedåt, lägger kroppen, vänder, ålar sig bort
mellan blocken.

Det är Fabricio som kommer, hetsad av skräck och hat.
Ej mindre blir hans hat, hans vämjelse då han upptäcker att
Ruggiero är gärningsmannen. Han ser att han ännu andas
och i en första uppbrusning drar han sin revolver och sätter
mynningen till den sårades tinning. Dock, det dådet blir
honom för vidrigt. Med en grimas av äckel sticker han åter
på sig revolvern. Brottslingen, om han ännu har tillräckligt
med liv kvar i kroppen, skall icke undkomma. Fabricio skall
hämta folk från slottet odh taga honom i förvar. Han skall
just resa sig, då han gör en upptäckt som rågar måttet med
avsky: han ser den öppna medaljongen, han ser systerns
porträtt. Ett nytt hat tändes, kanske starkare än hatet mot
Ruggiero. Han tar medaljongen, hastar ned mot vägen.

Odh gäller det nu, vem som skall komma först: Fabricio
som är nära att spränga sin häst för att hämta folk till den.
döde faderns hemforslande och till brottslingens gripande -
eller farmor, som söker hjälp. Hon springer för livet över
den svårframkomliga bergskammen, snubblar, faller, reser sig,
springer, faller på nytt, rullar utför ett småstenigt stup,
kommer åter med blödande ansikte och händer upp, springer,
springer, stupar, förmår ej mer, förmår ännu ropa, skrika,
tjuta... Och som framtrollade dyka ur stenrösen och skrevor
en del av de män fram, som deltogo i rådplägningen. En har
offrat sig för saken men saken är allas och de ha bidat i sina
gömslen med hanarna på spänn. Nu ila de till undsättning.

Ruggiero har åter kommit till sans men ej till besinning.
Han minns ej vad som skett. Han känner smärta i sidan,
sticker in handen och drar ut den blodig. En olyckshändelse?
Han hinner ej återfå minnet förrän hjälparna äro där. Snabbt
lägga de ett provisoriskt förband att hämma blodflödet. De
draga av  sig skjortorna och binda ihop dem till en sorts

hängbår i vilken de placera den sårade. En av dem hämtar
hans bössa.

I en sal på slottet sitter miss Jane-Ann vid en flygel och
kvintilerar: dansmelodier, glada bitar - kanske blott för att
förströ oron som plågar hennes väninna Marcella. Det båtar
icke, tvärtom. Marcella sitter hopkrupen i en stol, småhuttrar
trots värmen. Hon är orolig utan att rätt veta varför och den
muntra musiken plågar henne. Hon ber miss Jane spela något
annat.

- Gott, säger miss Jane, lägger bort noterna och börjar
improvisera. Hon sitter helt nära ett fönster och under det
hon improviserar söker hon sin inspiration där ute i det
döende dagsljuset. Det blir rätt vemodigt, rätt sorgligt. Men
just detta vemod passar Marcella förträffligt. Det upplöser,
utlöser hennes dova oro. Hon börjar småle, helt svagt men
icke utan en viss glad ömhet, så som man ler åt ett kärt
minne. Då rycks hon plötsligt ur minne och drömmar av en
förfärlig dissonans. Miss Jane har plötsligt rest sig upp och
därvid kört båda händerna i klaviaturen. Hon har upptäckt
Fabricio ensam jaga fram mot slottet. Marcella springer upp.

- Vad har hänt?

Miss Jane som själv darrar av oro söker lugna väninnan.

- Helt säkert ingenting av betydelse. Fabricio har
återvänt från ritten.

- Och Fabricio stiger in till dem, förstörd, förtvivlad och
på samma gång grym, ty i sin knutna högra hand håller han
en liten tingest, som gör honom grym. Han går långsamt fram
mot systern, som skräckslagen stirrar på honom; han stannar
några steg från henne och säger skoningslöst:

- Far är död. Mördad.

Hon skriker icke, säger ingenting, endast rycker till.
Väninnan, som står bakom henne, griper kring henne för att hålla
henne uppe. Och den skoningslöse fortsätter:

- Vill du veta, vem som mördat vår far? Han räcker fram
den knutna handen, den skälver, han öppnar den. Marcella

betraktar medaljongen. Så för hon sakta högra handen till sin
kind och börjar smeka den. Men när nu brodern räcker den
skälvande handen än närmre, kryper hon ihop lite, håller
händerna tätt till bröstet och gör en helt liten, avvinkande,
avvärjande åtbörd. Och hon gör sig sakta lös ur väninnans grepp,
hon drar sig baklänges mot väggen, tills hon får ryggstöd.
Då väninnan följer henne drar hon sig sidledes utmed väggen
in i hörnet, vinkeln mellan två väggar, hon småler bedjande,
tiggande mot väninnan och upprepar gång efter annan den lilla
handrörelsen...

Farfar Torriddu har många gömslen uppe bland bergen.
Ett av dessa stenkummel går så i ett med gråberget att man
knappt på nära håll skönjer det. Dit har farfar fört sina kära,
räddade penningpungar och dit för farmor och hennes hjälpare
Ruggiero. Han har nu helt återvunnit sansen och med
krafterna synes det ej vara så farligt beställt, ty då de sätta ned
honom, reser han sig själv, tar sin bössa och öppnar
stenhyddans dörr. Farmor vill följa honom men han håller henne
med en åtbörd tillbaka. Och denna gång är det farmor som
lyder. Ensam stiger han in till den gamle och säger:

- Farfar Torriddu, jag har gjort som du befallde mig.
Den gamle reser sig och nickar. Han går bort till en
hövålm som fyller halva det lilla rummet, vräker den åt sidan
och visar att den döljer ett litet berg av lädersäckar. Han
säger:

- Se här, min son, vad du har räddat.

Ruggiero betraktar eftertänksamt säckarna, så nickar han
och säger:

- Det ser ut att vara mycket pengar för ett enda
människoliv. Men är du icke rädd att unge hertigen skall hämnas?

För första gången småler farfar, svarar:

- Don Fabricio är klok och då första hettan svalnat, tar
han lärdom av läxan. Han lägger sin hand på sonsonens skuldra
och fortsätter: För dig har jag sörjt, Rugggiero, Luigi seglar
dig i natt till Palermo. Där skall mina vänner smuggla dig

ombord på en ångare som går till landet på andra sidan havet.
Och reskassa skall du icke sakna.

Farfar Torriddu tar en säck ur högen, väger den mot en
annan, kastar den mindre och tar en större, förkastar ånyo den
mindre och tar en större. Det ser ut som om han aldrig skulle
finna en stor nog. Dock till sist Och han räcker den åt
Ruggiero. Han tar den, han betraktar den, han smeker den, han
säger:

- För din skull, kära penningsäck, blev Ruggiero
Potenzanos hand röd. Så lyfter han den långsamt och då han lyft
den så högt han kan, släpper han den. Och han säger till
gubben: Se, se farfar Torriddu! Den var mig för tung.

Så bugar han och lämnar stenhyddan. Men farmor
upptäcker icke genast att han stigit ut. Först då han kommit ett
bra stycke därifrån, varsnar hon att han vandrar bort i
skymningen, stödd mot sin bössa. Då springer hon efter honom
och ropar:

- Vart går du, Ruggiero?

Han vänder sig om, bugar och svarar:

- Farväl, farmor Maruzza. Jag går och kommer icke åter.
Så fortsätter han men farmor springer efter och ropar:

- Stanna, Ruggiero! Jag måste förbinda dig. Du förblöder.
Jag släpper dig ej, förrän jag givit dig min välsignelse.

Då stannar Ruggiero och vänder sig om. Han sticker handen
i fickan och tar fram en patron. Nu stannar även farmor.
Ruggiero laddar bössan, höjer den långsamt, lägger kolven
till kinden, siktar på farmor Maruzza. Och lika långsamt som
han höjer bössan, lika långsamt höjer farmor sina händer och
döljer sitt ansikte. Den bräckliga kroppen skakar av gråt. Men
Ruggiero fäller bössan, vänder åter, och fortsätter sin vandring
i skymningen.

</chapter>
<chapter name="II.">
<h2>II.</h2>

I sitt napolitanska palats tar hertigen och hertiginnan av
Terranuova emot en förnäm gäst, en släkting, ingen mindre
än teatinerordens cardinalvicarie don Giovanni Agliata. Don
Giovanni är gammal, säkert över de sjuttio. Men den Heliga
Moder Kyrkan ger sina söner en den höga ålderns ungdom,
en egendomlig senil vitalitet, något av den inre spänstighet
som kommer Michelangelos gubbar att synas
ungdomskraftigare än Canovas ynglingar. För resten ser man gott att don
Giovanni rört sig lika ofta i salonger som i kyrkor och kloster.
Visserligen tillåter han husets damer - donna Jane-Ann och
hennes svägerska Marcella - att kyssa fiskarringens stora,
glänsande sten, men det gör å andra sidan intet intrång i hans
prelatensiska värdighet att han visar damerna alla de små
uppmärksamheter, som anstå en fulländad kavaljer. Enda
skillnaden är kanske just den, att det är han och icke damerna
som får handkyssen plus en liten feminin touche i
uppträdandet. Donna Jane är ej rätt densamma som förr. Visserligen
ha ej de sex eller sju år, som förflutit, ändrat något i hennes
utseende, det är snarare själva tonen i hennes väsende, som
stämts om, blivit djupare, mindre frivol, på samma gång
oroligare, dovare. Hennes man är sig mera lik, tycks aldrig
komma med både huvud och hjärta ur slyngelåldern.

Det hertigliga paret för sin gäst ut på den soliga loggian
högt över staden och golfen. Härifrån ser man vida och man
urskiljer bland annat klostret S. Agata, som ligger uppklättrat
på berget. Don Fabricio småler och säger:

- Nå, onkel, har du kommit för att tala förnuft med
munkarna och göra slut på underverken i Santa Agata?

Prelaten nickar.

- I våra dagar ges inga underverk - eller rättare sagt i
våra dagar kallas de masspsykoser.

Curian har sänt honom för att göra ett slut på ofoget.
Kyrkan kan ej sanktionera humbug, kvacksalveri,


Med ens får Fabricio ett visst på en gång beskt och
sorgmodigt allvar över sig, han säger:

- Må vara, att han är en storskojare den där fra Marcello
di Santa Agata - jag skulle ändå dyrka honom som ett helgon
om han kunde hjälpa oss.

Så snart klostret nämndes har donna Jane visat sig
förstämd, nu växer förstämningen till orolig, otålig förtrytelse.
Tydligen har ämnet varit på tal mångfaldiga gånger. Fabricio
ler ironiskt urskuldande och avbedjande mot hustrun, han
lägger handen på hennes axel och säger:

- Jane hatar vidskepelse. Det kalla, fantasilösa
anglosaxiska blodet förnekar sig icke! Han tar henne under hakan
och försöker se henne in i ögonen, men hon gör sig otåligt
lös. Och Fabricio skrattar, rycker på axlarna och säger: Hon
har till och med tagit ett heligt löfte av mig, att jag aldrig
skall sätta min fot i det beryktade klostret...

På en gång ändras de tre människornas ansiktsuttryck.
Fabricios blir vemodigt ömt, han lyfter handen och vinkar mot
ingången till loggian. Jane åter uttrycker en trött hopplöshet,
som hon försöker dölja under ett svagt leende. Prelaten
slutligen nickar och ler men gör så på detta en smula krystade
sätt, varmed man söker hålla god min inför ett lyte.

Det är den nye markisen av Rocca Caprea, som kommer,
Vannino, hertigparets enda barn, en pys på fem, sex år -
ett vackert men sprött ansikte, livligt, spelande, skiftande, en
liten smula lidande, spörjande, ängsligt. Hans uppvaktning är
formidabel: en av dessa abbruzziska ammor och
barnavårderskor, vilkas otroligt junoniska former och brutalt stolta
hållning och skick ge dem tycke av att vara själva Moder Naturens
befullmäktigade ombud. Detta exemplar, på sedvanligt sätt
omåttligt utpyntad med kvartsmeterbreda sidenband hängande
ned från hjässan till fotabjället skrider fram mot prelaten,
hållande gossen på armen. Modern gör en rörelse för att
taga barnet, men amman skjuter henne stolt åt sidan. Som om
hon inte visste, hur man hälsar en eminens! Hon böjer sig

ned och kysser ringen, så tar hon i ett kraftigt grepp den
prelatensiska handen och för den till barnets mun. Så
förevisar hon pysen, säger:

- En riktig Guds ängel, eminenza, men skada och skam
att han inte kan gå! Och hon förevisar de slankiga, slappa
benen. Det plågar barnet, det plågar än mer dess mor. Donna
Jane gör åter ett försök att taga sitt barn. Förgäves! Pekande
på henne med tummen säger amman till prelaten: Det är
moderns fel. Alla engelskor är tokiga! Följde hon mitt råd, skulle
han kila omkring som en kanin. Nu bli både far och mor oroliga
och belägra amman som lugnt och skickligt sköter dem med
armbågarna, och hon fortsätter vänd till prelaten: Mor min
förstod sig på sånt här och folk kom långväga ifrån för att
söka hennes hjälp. Det var mycket enkelt. Hon satte barnet på
golvet, tog en eldbrand från spisen och kastade den i ansiktet
på barnet. - Nu brister pysen i gråt, nu ryggar prelaten
förskräckt tillbaka, nu stiger föräldrarnas oro till vrede, men den
orubbliga amman fortsätter: Första gången skriade barnet som
en åsna, eminenza, men när mor för andra gången tog till
eldbranden kilade ungen bort på egna ben som om den aldrig
varit lam. Och hon ger prelaten ett förtroligt litet slag på
magen, sägande: Tro mig - Santa Paura, rädslan, gör flera
underverk än de andra helgonen tillsamman.

Kring det skrämda, gråtande barnet uppstår nu en formlig
dragkamp. Då reser sig Marcella, glider lugnt in i gruppen och
tar pysen. De tre märka det knappt i sin iver. Föräldrarna
göra de allvarligaste föreställningar, amman fattar eld, lyfter
armarna mot skyn - föräldrarna anse det klokast att med
mildhet svalka det hetsiga blodet - kanske ock med några
slantar!

Marcella har satt pysen på loggians bröstvärn och hon, som
hitintills ej haft glimten av ett leende varken kring läpparna
ej heller i blicken - nu ler hon, skrattar, leker. Det ser
prelaten, iakttar henne med blitt intresse. Han lägger sakta
handen på hennes hjässa, vänder hennes ansikte mot sig, säger:

- Marcella, jag tror att du till sist har återfått ditt vackra
leende?

Ja, hon ler även mot honom, men hon skakar helt lite på
huvudet, då hon svarar:

- Det är inte längre mitt leende, onkel, det är bara
Vanninos leksak.

Och hon lockar gossen att le.

Det lilla klostret Santa Agata ligger på själva
bergsluttningen och är uppbyggt på tvenne terrasser. På den nedersta
ligger klostergården omgiven på tre sidor av täckta
pelargångar, vid vilka refektorier, kapell, samtalsrum, drogkällare
med mera ligga. Den fjärde pelargången leder till stora porten,
den är till för besökare och avstängd från gården och det
övriga klostret medelst ett järngaller från golvet upp till
takkanten. I den övre våningen ligga munkarnas celler. Eftersom
klostret är byggt i tvenne terrasser ligger den övre våningen
icke ovanpå utan bakom den undre och den ena pelargångens
tak bildar en altan från vilken man kan se ned i klostergården.

I pelargången, som är tillgänglig för besökare, står Santa
Agatas bild. Den är alldeles lik den gipsbild, vilken så ömkligt
förgicks vid helgonets fest, men den är större och utförd i
ädelt material. I kandelabrar fästa i muren på vardera sidan
om helgonet brinna ljus, och väggen täckes av votivhjärtan,
bilder av underbara helbrägdagörelser, kryckor etc. Det icke
minst viktiga i denna bild är en väldig offerkista vid helgonets
fötter. De trogna, som strömma förbi offra här sina skärvar
under en frodig lekmannabroders överinseende.

Utanför klosterporten breder sig en grönskande sluttning,
nu efter höstregnen rik på blommor. Här har slagit läger ett
underligt och hemskt följe: lama och lytta, förkrympta och
idioter, sönderfrätta och sargade, haltande och krälande. Allt
flera komma, burna på bårar, stödda, framsläpade av
föräldrar, vänner, söner och döttrar. Mjuk är den gröna mattan,
vackra blommorna, strålande vitt och hett solskenet som bländar

från klostrets vita murar och bland de elända som vrida sig
och våndas springa barnen lekande och stojande omkring,
under det att de friska vuxna trängas i bidan vid porten.

Lekmannabröder tränga undan folkmassan, i vilken eleganta
toaletter blanda sig med lumpor. Priorn själv träder fram i
porten. Det är en kraftig, yvskäggig gubbe, snarast av
bondetyp, sluten och envis. Fram till porten rullar ett täckt ekipage,
betjänten öppnar dörren, en ung monsignore hoppar ut och
räcker handen åt cardinalvicarien, som spänstig och ungdomlig
stiger ur ekipaget. Hjässor blottas, men de vuxna hålla sig
på vederbörligt avstånd. Så icke barnen, som trängas kring
prelaten likt svenska ungar kring julgran vid plundringen.
Allt vad de trakta efter är att få kyssa fiskarringens sten. Och
den unge monsignoren skrattar och knuffar dem och luggar
dem och lyckas äntligen bereda väg för prelaten, som hälsas
av priorn med handkyss. I klostergången stå munkarna
uppställda i dubbla led, ryggarna krökas allteftersom prelaten
skrider fram, med tre fingrar lyftade utdelande den
apostoliska välsignelsen.

Ensam, stilla, något hopsjunken sitter på klostergårdens
stenbarriär lekmannabrodern fra Marcello. Kåpans kapuschong
är neddragen och täcker hela ansiktet. Hans enda rörelse
består däri att han då och då sträcker fram händerna, värmer
dem i solen. Par om par vandra nu munkarna, armarna
korslagda över bröstet, förbi bakom honom i klostergången, snegla
och viska. Han märker dem icke, märker däremot att han
kommit in i ett orangeträds skugga, makar sig ut i solen,
värmer sina händer, gnider dem sakta.

I priorns rymliga cell har cardinalvicarien redan börjat
förhöret. Framför honom står priorn, ödmjuk men butter
och envis, bakom prelatens stol står monsignoren, en
gladlynt, godmodig ehuru rätt maliciös och satirisk ung
Violettstrumpa. Don Giovanni har icke längre ett uns av kavaljeren
kvar i kroppen: han är helt den stränge, myndige prelaten
som går skarpt till rätta med sina underlydande. Skurarna

falla stritt över priorns huvud, han blinkar, han rister på
sig, han för sin talan, säger:

- För två år sen då vi hade kopporna, sände jag fra
Marcello med de andra att besöka fattiga, vårda de sjuka. Kunde
jag veta att han hade förmågan att bota...

Pang - slår prelaten sin behandskade hand (ringen utanpå
handsken) otåligt i bordet. Nog nu med all denna ömkliga
vidskepelse! Inga undanflykter! Han vill ha klart besked.
Vem är fra Marcello? Varifrån har han kommit? Varför har
han tagit sin tillflykt till Santa Agata?

Ödmjuk, oböjlig och butter svarar priorn:

- Vad jag vet om fra Marcello, har jag fått veta under
biktens insegel. Blott den helige Fadern själv kan lösa min tunga.

- Och hur har ni kunnat låta denna humbug pågå så
länge? frågar den förbittrade don Giovanni.

Ville priorn vara rätt ärlig, kunde han hänvisa till Santa
Agatas offerkista som alltjämt belägras av troende och späckas
med oboler. Emellertid svarar han:

- De  sjuka begära honom. Kan jag vägra dem hjälp?
Vägrade jag, skulle de riva ned klostret med sina naglar.

Prelaten rycker förargad på axlarna åt denna förstockade
vidskepelse.

- Kalla hit fra Marcello!

Knappt hade priorn avlägsnat sig förrän monsignoren
släpper gäcken lös. Santa Maria, vilken enfald! Prisad vare Herren
att icke donna Jane-Ann hört dessa bekännelser! Vad hon
skulle ha skrattat! Vad hon skulle ha gjort narr av hela det
andliga ståndet! Hur hon skulle ha klätt av dem in på bara
kroppen. Monsignoren sveper rysande kaftanen tätare kring
sig; själve don Giovanni måtte le vid tanken på donna Janes
rappa tunga. - Men några av de sjuka ha trängt sig in i
den yttre klostergången, bida i ångest och längtan...

Priorn återvänder följd av munken, som alltjämt har
kapuschongen neddragen. Han går fram för att kyssa ringen men
prelaten avvisar honom med en brysk åtbörd.

- Visa ditt ansikte!

Munken slår tillbaka kapuschongen och visar en profil som
en gång jämförts med romerska kaméer. Monsignore betraktar
honom med donna Janes frivola och sakliga beundran. Vid
Jupiter, inte illa! Don Giovanni får ett mindre bistert uttryck.
Halvt ofrivilligt lyfter han sin hand och Ruggiero kysser
ringen, rätar åter upp sig, lugn, oberörd. Prelaten säger:

- Du har kommit ofog åstad. Man säger, att du kan bota
sjuka. Är det sant?

Med en lugn, kylig vördnad, som döljer en liten udd av
ironi, svarar Ruggiero:

- Fråga icke mig, eminenza, fråga dem, jag botat.
Udden känns, prelaten mulnar.

- Och vem, säger han, har givit dig lov att utöva en sådan
verksamhet?

Svarar Ruggiero:

- Densamme, som gav mig förmågan.
Än mera uppretad, utbrister don Giovanni:

- Du är en okunnig lurk och förstår icke bättre, men dina
förmän borde ha straffat dig!

Säger Ruggiero:

- Sant, eminenza, och då mina förmän ej straffade mig,
straffade jag mig själv. Så sagt, river han upp kåpa och tröja,
blottar sin rygg, som är fårad med blåröda rulsor.

Prelaten springer förtörnad upp, monsignore gör en grimas,
priorn tappar för ett ögonblick fattningen, med fubblande
händer drar han åter upp kåpan, säger:

- Jag har förbjudit honom! Han gisslar sig i smyg!
Betraktar Ruggiero honom med ett föraktfullt leende, säger:

- Bröderna veta, att jag gisslar mig varje gång jag botat
en sjuk. De skvallra därom på gator och torg och allt flera
bliva de sjuka.

Prelaten överväger, han gör priorn en fråga, han säger:

- Jag skall rycka upp denna vidskepelse med rötterna!

Priorn, gripen av oro, gör ödmjuka föreställningar, som kort

och skarpt avvisas, monsignore ler intresserad. Och även
Ruggiero ler, helt svagt dock.

De sjuka, som lyckats intränga i den yttre klostergången,
och deras friska ledsagare, låta icke föra ut sig. Förgäves
trugar dem lekmannabröderna. En av de sjuka kan varken gå
eller krypa men har krälat sig fram i främsta ledet av det
tjugu- eller trettiotal, som finns där. Två bröder fatta tag i
honom för att bära ut honom, men den skälvande kroppen
slingrar och vrider sig så att de förlora taget och släppa
honom. Han faller på ansiktet, vrider sig snabbt runt på rygg
och ses färdig att försvara sig med tänder och klor. Då
bröderna lämna honom, vältrar han sig ånyo på magen. Nu blir
det först en stark rörelse och därpå stillhet bland bröder och
sjuka. Över klostergården som från gången är skild med ett
galler, komma cardinalvicarien, priorn, monsignore och
Ruggiero. Priorn öppnar en liten grind i gallret och prelaten
träder ut i klostergången följd av Ruggiero, priorn och
monsignore stanna i grinden.

Don Giovanni vill rycka upp vidskepelsen med roten. Han
talar till dessa förblindade, söker öppna deras ögon. Vem är
fra Marcello? Icke ens en munk, icke ens en renlevnadsman.
Han är en syndare, som de själva, kanske värre än de själva.
Varifrån skulle han då taga kraft att bota sjuka, hela sargade,
skänka krafter åt lama lemmar? Han talar kraftigt, bjudande,
övertygande. Församlingen lyssnar andäktigt, somliga nicka
förnumstigt samtycke, göra korstecknet. Och den, som talet
rör, står till synes oberörd bredvid talaren, låter sin bräcklighet
och uselhet demonstreras, ser rakt framför sig. Likväl glimrar
hos honom ett svagt leende, ett leende mellan bitterhet och
triumf.

Åhörarnas öron äro hos prelaten men deras ögon
annorstädes. Kort efter don Giovannis och Ruggieros inträde har
den arme jordamasken i främsta ledet börjat slingra sig fram:
han krälar långsamt, mödosamt, försiktigt utmed stenbarriären.
Prelaten är alltför upptagen av sin egen vältalighet för att

varsna det grå kräldjuret men menighetens blickar följa honom
med stadigt stegrat intresse. Även priorn ser honom och
småler illvilligt och triumferande. Monsignore upptäcker honom
och följer hans krälande med förvåning och en viss vämjelse.
Har Ruggiero upptäckt honom? Kanske - men hans blick
går rakt fram och hans uttryck förblir oförändrat. Den
prelatensiska vältaligheten har nått sin höjdpunkt och don Giovanni
lyfter bjudande sin hand för att understryka konklusioner -
då han plötsligt varsnar kräldjuret, tvärtystnar, tar ett steg åt
sidan. Kräldjuret är nu framme vid Ruggiero, ansträngande
sig till det yttersta lyckas han höja överkroppen något, med
sina klolikt krökta fingrar griper han kåpans flik, gnider den
mot kinden, sluter krampaktigt ögonen som i ett övermått av
smärta och njutning. Ruggiero sänker icke blicken till honom,
snarare blir hans blick än mera orörlig, stirrande, det
triumferande, bittra leendet upplöses i några spasmodiska
skälvningar och stelnar i hårt slutna läppar. Han sänker trevande
handen och lägger den över den lames uppåtvända panna.
Efter några ögonblick av inre koncentration säger han:

- I Santa Agatas och Sant Antonius namn...Han gör ett
uppehåll och åter rycker det spasmodiskt kring läpparna, han
fortsätter: ...och så sant mina händer äro rena från blod,
helar jag dig.

Prelaten står stödd mot muren, skälvande av sinnesrörelse,
unga monsignore visar ett intresse som ej kunde vara
allvarligare och större på en kapplöpning, priorns spänning blandas
med stolthet och triumf. Och de sjuka! De tappa sina ögon,
de flämta då och då krampaktigt efter luft, de sjuka lemmarna
få liksom sitt eget liv oberoende av den övriga kroppen, vrida,
sig i avund och längtan efter bot. Ruggiero? Han förblir
orörlig, lever endast i känseln. Och han känner den sjukes
händer treva i kåpan, kring benen, känner hur de taga allt
fastare grepp, hur han tynger, hur han långsamt klänger sig
uppför undergörarens kropp, famnar honom allt högre, kring
höfterna, kring midjan, kring bröstkorgen, hur han trycker sig

intill honom, hur han kränger, våndas, kämpar, känner till
sist den sjukes andedräkt i sitt ansikte, hans brinnande kyss
på sin kind. Då blir undergörarens leende ohöljt bittert,
bräddat av leda och vämjelse men utan en droppe triumf.

Utanför klosterporten stiger en storm av jubel då
budskapet om underverket kommer. De sjuka på ängen börja
hanka, halta, linka, krypa fram mot porten...

I priorns cell sitter don Giovanni försänkt i djup begrundan.
Framför honom står Ruggiero, allvarlig och lugn men på
samma gång trött och slapp, liknöjd. Prelaten betraktar honom
i smyg, så rör han lätt vid hans arm och spörjer:

- Vem tror du har givit dig makten att hela?

Ruggiero spritter till, hans uttryck blir för ett ögonblick
skarpt, misstänksamt, lurande, men återgår till en sorgmodig
liknöjdhet då han svarar:

- Min mor har sagt mig att min gåva är av Gud och att
jag får behålla den, så länge mina händer ej fläckats av blod.
Jag trodde henne.

Don Giovanni nickar och fortfar att i smyg och med växande
intresse betrakta Ruggiero. Det är tydligt att han kämpar med
sig själv, att det finns någonting inom honom som river och
sliter för att få luft - för att få komma ut i ljuset. Och
plötsligt i ett anfall av vrede skakar han sina knutna händer
och utbrister:

- Jag hatar de sjuka! Deras fördärvade, eländiga kroppar
jaga min själ in i fördömelsen. Gisslet hjälper ej, min makt
blir allt större och de sjuka svärma kring mig som flugorna
kring ett lik!

Prelaten reser sig. Såväl han som hans unge vän monsignore
äro vetenskapligt skolade män och detta fall är onekligen
intressant. Det gäller att varligt plocka fram kärnan. Prelaten
säger:

- Fördömelse? Om din gåva är av Gud?

Än en gång ger Ruggiero honom en blick fylld av misstro
och motsträvighet: så sänker han blicken, säger:

- Nu vet jag bättre, vet att min makt är djävulens makt.

De båda vetenskapligt skolade prästerna byta förstulet
blickar: Intressant! De betrakta åter Ruggiero. Han håller
sina båda händer framför sig, flatorna nedåt, granskar dem,
hans min är butter, plågad men åter lugn. Så sträcker han
händerna fram mot prelaten som om han ville att han också
skulle granska dem och i det han låter händerna sjunka och
höjer blicken mot prelatens säger han trumpet och lugnt:

- Jag är Ruggiero Potenzano, en kristen från Rocca Caprea,
densamme som dödade sin husbonde hertigen av Terranuova.

Intressant? Utan tvivel - men på ett annat sätt än nyss.
Ofrivilligt griper don Giovanni brottslingen i armen som det
gällde att omedelbart överlämna honom åt rättvisan. Ruggiero
reagerar ej. Men monsignore, som personligen mindre berörs
av upptäckten, för sin kardinal in i sidorummet och här börjar
en förstulen, hetsig rådplägning varvid monsignore säger:

- Icke sant, eminenza, det gäller framför allt att ej väcka
skandal? Om vi begraver honom i ett kloster långt bort i
Abbruzzerna...

Ruggiero väntar, liknöjd. Då man icke tycks vilja honom
något går han mot cellens dörr. Där hänger ett krucifix på
väggen. Ruggiero stannar och betraktar uppmärksamt den
Korsfäste. Han böjer huvudet helt litet och lyfter handen för
att korsa sig. Men handen är tung, han orkar inte lyfta den
ens till bröstet, den sjunker slappt. Än står han en sekund
med sänkt huvud, vänder så långsamt och går.

Det är afton. I det hertigliga palatset har man just druckit
te. Förutomi don Giovanni och monsignore finnes ännu några
gäster i salongen, ett par damer, en herre. Monsignore och
donna Jane-Ann är medelpunkten i gruppen. De gnabbas.
Ämnet är undergöraren i Santa Agata. Och donna Jane skämtar,
maliciös, nervös, nästan upphetsad i sin satir. Vilka barbarer,
dessa sydlänningar! Femhundra år efter sin tid! Helgon,
trollkarlar, undergörare! Marcella sitter bredvid henne i kretsen.

Då svägerskan är som livligast lyfter hon sitt sänkta huvud
och betraktar henne en sekund, sänker åter huvudet. Och lady
Jane fortsätter. Hon hytter med pekfingret åt Fabricio, säger:

- Minns vad du har lovat! Jag skulle verkligen skämmas
om min man fölle för frestelsen att ta den där charlatanen i
betraktande!

Nu inseglar amman med Vannino på armen. Den lille skall
säga god natt och gästerna kretsa kring barnet. Men
monsignore säger till värdinnan:

- Don Fabricio kommer ej att falla för frestelsen. Vår
undergörare skall med det snaraste föras långt härifrån,
begravas i tysthet.

Så vänder sig även han mot amman och barnet. Men donna
Jane-Ann griper sin svägerska hårt i armen, hon böjer sig
fram och ser henne bedjande, tiggande in i ögonen. Och hon
viskar i hennes öra:

- Marcella, av barmhärtighet! Du hör ju att han skall
föras bort! Av barmhärtighet, tala med honom i afton!

Marcelia kämpar snarare med sig själv än med det hårda
greppet kring armen, så gör hon sig lös, går. Jane sitter kvar,
vrider mekaniskt sina händer. Först när monsignore en smula
orolig tilltalar henne får vi åter se det spirituella satiriska
löjet...

Natten faller över klostret Santa Agata. Det ekipage, som
förde cardinalvicarien till klostret håller åter vid dess port.
Porten öppnas på glänt, en munk med neddragen kapuschong
kommer ut, stiger upp i ekipaget.

Donna Marcella vandrar av och an i sitt rum. På knä
framför en stol ligger svägerskan med huvudet i armarna, då och
då rister en snyftning hennes skuldror. Tvekampen pågår. Och
den lugna, behärskade Marcella får plötsligt ett av dessa
vredesutbrott som ligga på lur under det sicilianska svårmodet.
Den blida blir hart när en furie, då hon skakar sina knutna
händer mot Jane-Ann, utbrister:

- Jag kan inte återse honom! Du, du kan. Du har tiggt

och bett honom. Du har kanske fallit på knä för honom! Du
har kanske kysst hans händer! Det var inte din far han
mördade! Jag skulle förlora besinningen, jag skulle ropa på
Fabricio! Jag hatar, hatar, hatar honom!

I en salong på nedre botten med öppna dörrar till den stora
vestibulen sitta don Fabricio och monsignore vid ett parti
schack. Draget hör monsignore till och är tydligen kvistigt;
båda luta huvudena samman över spelet. Men i vestibulen
tassar amman omkring bidande och ängslig. Hennes ängslan
gäller den öppna dörren och hon smyger sig så nätt fram,
stänger den försiktigt, försiktigt, håller länge på klinkan.
Skyndar sen på tå mot entrén. I detsamma ser Fabricio upp
mot dörren, en smula förvånad. Varför har den stängts så
hemlighetsfullt? Nå ja, ett lappri, ser åter på spelet. Så lyssnar
han. Vad står på? Vem tassar där ute? Det låter inte som
skor, snarare som sandaler. Han reser sig. Men den lycklige
monsignore hejdar honom. Han har funnit rätta draget. Schack
och matt!

Donna Jane - i sitt rum - väntar andlös, hjärtat i
händerna. Dörren glider upp och den klipska amman stiger in,
fingret på mun, skinande av självbelåtenhet. Hon har skött
sig. Hon träder åt sidan. Ruggiero stiger in, skjuter tillbaka
kapuschongen. Då de blivit allena går Jane mot honom med
framsträckta händer; han lägger sina på ryggen. Hon fattar
kåpans ärm och trycker den gång på gång mot sin mun, han
drar sig undan. Han säger:

- Det är sista gången jag kommer, donna Jane-Ann. Har
ni äntligen hållit ert löfte?

Hon våndas. Hur skall hon kunna hålla sitt löfte då
svägerskan ej står att rubba? Hon börjar som förr sina
undanflykter, böner, tiggeri. Han avbryter henne med en befallande
åtbörd, han säger:

- Jag har lovat, att er son skall bli frisk om jag en enda
gång får tala med donna Marcella. I morgon föra de mig bort.
Ingen vet vart. Ett vet man blott: att jag icke skall återvända.

Uppför vestibultrappan och fram mot dörren till Janes rum
smyger don Fabricio. Han ser ganska skälmsk och finurlig ut,
ty han har fattat en misstanke som både gläder och roar
honom. Nu öppnas dörren och Jane kommer ut. Hon studsar,
stänger hastigt dörren bakom sig, förmår ej alls dölja sin
förvirring. Och mannen fattar henne kring armbågarna, skakar
henne lätt. Vill hon nu bara bekänna, den lilla skrymterskan,
som gått bakom hans rygg, den skeptiska fritänkerskan, som
stod så högt över all vidskepelse! Vem hade hon gömt i sitt
rum? Skulle han gissa? En älskare kanske? Eller - fra
Marcello di Santa Agata!

Hon kan knappt andas men ännu behåller hon besinningen.
Ja, han har verkligen gissat rätt. Det är fra Marcello. Hon
tror inte på honom men varför ej försöka?

Å, han ger henne så fullkomligt rätt! Har han inte själv
velat tillkalla undergöraren? Han tar henne i famn. Och han
vill gå in och kyssa munkens hand. Då ställer hon sig i vägen,
då blir hon vild av rädsla. Han får inte. Han skjuter henne
åt sidan, halvt förvånad, halvt förargad. Han öppnar dörren.
Se där - hon har inte ljugit, där står ju munken. Han går
emot honom med framsträckta händer, stannar i steget,
händerna sjunka. Ruggiero å sin sida spänner kattsnabbt alla
muskler som ett rovdjur inför dödsfienden. Men han behärskar
sig snart och vänder sig mot donna Jane. Är det så hon håller
sina löften? Har hon kanske lockat honorm i en snara?

För ett ögonblick grips Fabricio av den ljusa idén att
hustrun verkligen spelat honom faderns mördare i händerna,
men han stannar ej länge i sin förvillelse. När han hotfull
stiger fram mot Ruggiero, kastar sig Jane över honom, stöter
honom tillbaka. Han är i denna stund ingenting annat än
hennes sons fiende, en människa som för en ömklig hämnds skull
vill offra sonens framtid. Hon hånar hans sorg över fadern,
hon hånar honom själv och det enda hon icke hånar är
vidskepelsen, munken, undergöraren. Hon slår armarna kring
hans hals och då han lugnt gör sig lös, famnar hon hans knän.

Förödmjukad och halvblind av vrede rycker mannen upp henne,
slänger henne mot väggen men bryter själv samman i en
snyftning av blygsel och bitterhet. Då ler munken och går stilla
sin väg.


Det dagas. Ruggiero vandrar upp mot klostret. Himlen
ljusnar, rodnar i flammor och glädjen flammar upp i
Ruggieros hjärta. Den dag som gryr blir en fruktansvärd och
härlig dag. Djävulen är en hederlig herre, säg icke annat! Han
tar vad honom tillkommer, men han betalar ock sitt pris! Dina
fiender lägger han inför dina fötter. Du kan sarga och plåga
dem efter din lust. Du kan trampa på deras hjärtan, spotta
på deras vita linne, och förrätta ditt tarv på deras storthet
Djävulen är helig och vis som Gud själv, han vet att ett dött
och förruttnande hjärta har hetare, våldsammare begär än det
levande, sunda - och han tillfredsställer dem. Gud svalkar
vår törst med vatten, djävulen med blod. Så tänker Ruggiero
och hans hjärta flammar, hans ögon brinna. Han går en stig
uppför berget men på vägen strax nedanför börjar redan den
långa raden av sjuka och elända att draga mot klostret. De
upptäcka honom, de lyfta sina armar, skria som djur, då de
drunkna, kravla upp mot honom. Han betraktar dem med
trots och vedervilja, han befaller dem att ej komma hononm
nära och då de ej lyda, tar han en väldig sten och slungar in
i klungan. Då kuscha de som hundar. Och han ler mot dem
och säger:

- Små bröder och systrar, i dag är min sista dag. I morgon
för man mig, ingen vet vart, kastar mig i en håla där varken
sol eller måne lysa, låta mig försmäkta som ni försmäkta.
Skall ni tåla det, små bröder och systrar? Skall ni släpa era
förtvinade lemmar, era plågade kroppar ända fram till graven?
Skall ni fromt se på hur man släpar mig bort, bunden och
slagen som Kristus? Eller skall ni hämnas mig, små bröder
och systrar? Skall ni riva klostret sten för sten med edra
fingrar? Skall ni dräpa dem, som stå er emot?

Så för han då facklan till bålet av förvissnade varelser,
lemmar skälva, munnar skria. Men han skrattar och springer ifrån
dem, han njuter av djärva språng över rämnorna i berget.
Hans kropp är ung och djävulen kittlar hans själ. Lycklig den
som i tid sluter pakt med den Lede!

Grässluttningen framför klosterporten är ännu tom. Blott
en gumma sitter på själva stupkanten med ryggen vänd mot
porten och vägen. Hon äter sitt morgonbröd och kring henne
rör sig på marken klostrets kuttrande duvflock. Hon delar
frikostigt med sig av brödet. Ruggiero ser hon icke, ej heller han
henne. Men då den tunga klosterporten faller igen bakom
honom, lyfta duvorna och kretsa ett par varv kring gumman.
Hon vänder sig om och visar sitt gamla, förgrämda men lugna
ansikte - en vandrerska långt bort från Solens Ö, änkan
Potenzano, modern.

Solen står högt på himlen och don Fabricio uppträder i
aftondräkt. Natten har tydligen ej unnat honom någon sömn
och nu på morgonen har han redan besök, tvenne herrar från
polisen som upptaga och anteckna hans anklagelse mot
Ruggiero Potenzano, kallad fra Marcello, anklagelse för mord på
framlidne hertigen av Terranuova. Under denna diktamen
upptäcker han att det hertigliga ekipaget står och väntar på
palatsets gård. Han skyndar upp i hustruns rum och finner
sin misstanke bekräftad. Donna Jane-Ann är klädd som för att
gå i mässan med slöja på huvudet och den myndiga amman
sätter som bäst ytterkläderna på sin skyddsling. Har han då
icke ens makt över sitt eget barn? Skall han tillåta faderns
baneman att öva sina charlatankonster på gossen? Donna Jane
ids ej ens svara honom. Hon har brått, det hänger på timmar
och minuter. Den upprörde don Fabricio existerar icke för
henne. Då angriper han amman och får svar på tal. Han
ställer sig mellan henne och pysen. Den lille börjar gråta.
Men under det att dessa båda tvista, inkommer donna
Marcella. Hon är liksom svägerskan klädd i svart med slöja över
huvudet. Om mannen är luft för donna Jane så är svägerskan

för ögonblicket halva världen. Hon slår armarna kring hennes
hals. Men Marcella mottar smekningen om icke med motvilja
så åtminstone med stark kyla. Hon gör sig lös och går bort
till den gråtande gossen, tar honom på armen, går mot dörren.
Don Fabricio ser från den ena till den andra, från hustrun
till systern. De båda kvinnorna handla lugnt och beslutsamt,
de fråga honom icke om råd och begära ej hans tillstånd.


Nu åter är den gröna sluttningen utanför klostret fylld av
de vanliga gästerna och än flera. Men den tålmodiga, lugna
väntan som härskade där i går är borta. Oro driver dem och
häver dem som i vågor upp mot klostrets obevekligt stängda
port. Och ej heller i klostret råder lugn. Cardinalvicarien har
åter en rådplägning med den förstockade priorn, och börjar
redan förlora något av sin kallblodighet. Folkmassan växer
från minut till minut. Skall undergöraren föras bort, måste
det ske snart. Monsignore sändes att hämta honom. I gångarna
tassa munkarna omkring, jagade av oro och nyfikenhet. Vad
skall hända innan sol gått ned? Den ende bekymmerslöse
är all denna oros upphovsman. Han sitter som i går på
klostergårdens stenbarriär, solar sig, småler. Monsignore kommer
fram till honom, även han småleende, blid och hövlig. Han
framför befallningen men Ruggiero skakar på huvudet, svarar:

- Hans eminens får ge sig till tåls. Det är min sista dag
och jag väntar gäster.

- Gäster? spörjer monsignore, sätter sig bredvid honom.
Är det fråga om ett nytt underverk?

Ruggiero ler. Men, plötsligt blir han allvarlig, så hotfullt
allvarlig att även monsignores kyliga leende slocknar. Och
Ruggiero svarar:

- Ja, monsignore, ett mycket stort underverk. Jag skall
pröva, om sanningen blir trodd blott därför att den är
sanning. Sker det undret, monsignore, skall jag prisa Gud
mäktigare än den herre,  som  förvillar sinnena och låter
blodfläckade händer läka och hela.

Folkmassan utanför porten har givit plats för det hertigliga
ekipaget Porten öppnas för de båda damerna, amman, barnet, de
gå in i klostret. Därpå stänges porten ånyo och förblir stängd.
Det är då oron börjar mängas med vrede. De höga, de rika,
de mäktiga - för dem öppnas porten! För deras sjuka har
han bot, för oss har han stenar! Men även vi ha stenar!

Marcella väntar ensam i samtalsrummet, en stor skum sal
med endast ett fönster. Ruggiero kommer in, tar några steg
emot henne, stannar som om han väntade att hon skulle
komma honom till mötes. Men hon rör sig icke. Då går han
fram till henne och ser, att hon står där med slutna ögon.
Hon vill icke se. Han småler trotsigt. Han tar henne kring
handlederna rätt hårt och för henne fram till fönstret.
Alltjämt håller hon ögonen slutna. Desto mera vidöppna äro hans,
slukar hennes ansikte drag för drag. Och ju mera han ser,
desto vekare blir hans uttryck. Han säger:

- Du vill icke se men höra måste du. Sanningen. Det är
sant, att jag dödade din far, men det skedde i våda. Min
släkt krävde hans liv och jag åtog mig värvet - icke för att
döda utan blott för att varna. Jag ville skjuta hästen under
honom. Den varningen skulle han förstå och lämna oss fattiga
i fred.

Förgäves söker han läsa i hennes ansikte, om hon tror
honom, om hon ens hör honom. Och han fortsätter:

- Jag siktade på hästen men djävulen förde min kula. Detta
är sanningen. Tror du mig?

Han väntar på undret, han betraktar henne lika forskande,
med samma ångestfulla spänning varmed de sjuka bruka följa
hans egna underverk. Hennes ansikte är dött. Äntligen öppnar
hon ögonen men sluter dem genast åter. Och nästan omärkligt
skakar hon på huvudet.

Under det att detta sker i samtalsrummet, bidar donna Jane
i ängslan sitt öde. Amman lugnar henne med myndighet. Hon
skall ordna allt bara donna Jane håller sig på avstånd. Hon

vet, att de sjuka bruka bäras in på klostergården. Donna Jane
får inte följa med. Amman vill vara ensam med gossen. Hon
tar plats på en bänk och sätter pysen på marken bredvid sig.
Vill han höra en saga? Han klappar händerna av förtjusning.

- Det var en gång, börjar amman, en gosse som inte ville
gå - alldeles som du.

- Som inte kunde gå, svarar gossen sorgmodigt, och
amman fortsätter:

- Till sist tröttnade amman att bära honom och då förde
hon gossen till ett kloster - alldeles som jag dig. Men i
klostret bodde en munk, som inte var något annat än en
förklädd varulv - och vet du vad han levde av?

Då börjar pysens ansikte skälva av skräck, han trevar på
henne och ber:

- Å, säg inte att han åt små gossar!

Men den förskräckliga amman har intet medlidande. Hennes
feta ansikte grimaserar på ett kannibaliskt sätt då hon betygar
sanningen av denna hemska förmodan och hon säger:

- Sitt nu här och vänta på varulven. Din mamma och jag
ha tröttnat att släpa omkring med dig. - Går. Men pysen är
så slagen av skräck att han ej ens vågar skrika.

Då händer något annat. Två män - desamma som på
morgonen mottagit don Fabricios anklagelse - anlända till
klostret, dunka på porten och som det sker i lagens namn,
låtes den upp. Men hopen, vars upphetsning växt och som
med utomordentligt intresse följt de båda herrarnas
förehavande, passar nu sitt tillfälle. Någon kör in en påk i
springan, just då porten skall stängas. Det blir en dragkamp
med broder dörrväktare. De sjuka hetsa upp de friska. Särskilt
är det en flicka som tar ledningen. Hon är lam i benen och
tycks dessutom vara månadsrasande, ty ögonvitorna blänka
och blixtra som fiskbukar och fradgan står henne om mun.
Nu som senare är det särskilt kring henne som hatet och
hetsen växer: likvisst kommer hon själv lika litet som någon
annan krympling in i klostret. Portvakten måste emellertid

uppgiva porten men skyndar att låsa den stora gallergrinden
till gården. (Den lilla genom vilken kardinalen och Ruggiero
utträdde är redan låst.)

Hopen fyller nu så småningom hela den med gallret från
det övriga klostret avskilda gången. Till en början stillsam
och undrande stirrar man på den sjuke pysslingen som sitter
där inne och skälver som en liten fågelunge i solskenet. Men
när priorn träder ut på gården för att tala hopen till rätta,
skria munnarna och armar sträckas hotfullt genom gallret.

- Fra Marcello, ropar man, fra Maroello!

Ruggiero har släppt Marcella. De stå båda sida vid sida
stödda mot muren, Marcella med armarna slappt hängande,
Ruggiero med händerna förenade bakom nacken. Och nu är
det han som har slutit ögonen under det att hon forskande
betraktar honom från sidan. Han hånler åt sig själv åt henne,
åt alltsamman. Sanningen blir ej trodd därför att den är
sanning. Djävulen, som förvirrar sinnen och förstånd, är den
allsmäktige. Och han skrattar och säger rätt muntert:

- Donna Jane-Ann höll sitt löfte och förde dig hit, men
jag bryter mitt! Vad begär hon av mig? Skall jag bota
sonsonen till en man, som jag mördat? Så handlar icke en
brottsling! Må pilten förbliva krympling, tills Herren befriar honom!

Nu är det som hopen börjar skria bak gallret, banna och
bedja, pilten svettas av ångest. Ruggiero träder ut på gården.
Han ser liknöjt på dessa varelser som trängas mot gallret.

- Fra Marcello! ropar hopen. Hjälp våra sjuka! De förgås
i sitt elände!

Svarar Ruggiero:

- Era eländiga kroppar räddade jag men vem gjorde ett
under för att rädda min själ från fördömelse? Vem tror på
sanningen, därför att den är sanning? Nej, nej! Hellre tar jag
mitt eget liv än jag räddar en annans!

Som han sagt detta förundrar han sig över att människorna
på andra sidan gallret plötsligt blivit alldeles stilla och i
spänning rikta sina blickar ej mot honom utan mot en liten

varelse som sitter på gräsmattan vid stenbänken. Den lilla
överkroppen vrides som om en djävul där tagit sitt säte,
armarna tryckas mot bröstet och de små händerna famla kring
den kippande strupen. Ruggiero tar ofrivilligt ett par steg
emot honom, stannar. Allt våldsammare blir muskelspelet i
den bräckliga varelsen. Ruggiero härdar ej ut, går emot
honom själv med ansiktet förvridet av smärta. Då sker undret!
Gossen springer plötsligt upp, tar några steg, vacklar. I
detsamma störta modern och amman, som stått på vakt bakom
en pelare, ut på gården. Amman lyfter jublande gossen högt
över sitt huvud men donna Jane kastar sig i gråt till
undermannens fötter, kysser hans händer, hans kåpa. Och åter
ropar hopen:

- Fra Marcello, din makt är av Gud och vare sig du vill
eller ej måste du hjälpa dina bröder och systrar!

Men Ruggiero stöter bort donna Jane, han knyter nävarna
mot hopen och upprepar:

- Hellre tar jag mitt eget liv än jag räddar en annans.
Då börjar de rasande människorna där utanför bearbeta
gallerverket med allehanda tillhyggen. Jane och amman med
gossen fly uppför trappan till den övre terrassen, en skara
munkar tar samma väg och Marcella som kommit ut i gången
ryckes med flocken uppför trappan. I dess mitt är en stor
port, som munkarna göra sig redo att stänga, vänta dock på
priorn. Ruggiero har återtagit sin plats på stenbarriären, solar
sig. Framför honom står priorn, tigger och ber. Han måste
gå ut till de sjuka! Eljes är olyckan över dem alla! Men han
vägrar, han hånar, han njuter av de andras skräck. Och
monsignore kommer med befallning från kardinalen. Ruggiero skall
gå ut till de sjuka. Men han ler den skälvande unge prästen
upp i ansiktet. Äro de icke kristna? Vilja de rädda sina liv
genom djävulskonster? Bevisa nu er tro! Lid martyrdöden!
Han, mördaren och charlatanen, vill två sig ren i sitt eget
blod. Och hånande ropar han:

- Små bröder och systrar, varför dröjer ni? Jag har botat

er med djävulskonster, böten nu mig för djävulen! Har ni
inte krafter nog att bräcka gallret, så skall jag hjälpa er.
Då tränger ur sorlet ett ömkligt rop:

- Ruggiero! Son! Rädda din mor! De trampa ihjäl mig!

Och klosterlivet har icke förmått suga spänstigheten och
styrkan ur hans själ, ej heller ur hans kropp. Han kastar sig
upp på stenbarriären vid gallret, bänder isär tvenne stänger,
tränger in sin kropp som en kil, böjer ryggen i båge, spränger
upp en tillräcklig öppning. Allt detta låter hopen ske, slagen
av häpnad över hans styrka, och när han åter kommer till
besinning falla hans nävar som släggor över de närmastes
huvuden. Han banar sig väg till gumman, lyfter henne upp,
lägger henne över sin axel, banar sig åter väg med knuten
hand, tränger igenom öppningen, följer den flyende priorn
i spåren uppför trappan vars port stänges och riglas. Men nu
fylles gården av hopen och utanför klostret hetsas nya hopar
av de sjukas jämmer och av den besatta, som ropar:

- Ut med honom! Slå honom! Stena honom!

I priorns celler råder den vildaste bestörtning. Där gråter
nu donna Jane-Ann av skräck liksom nyss av glädje. Där tar
sig kardinalen förtvivlad om huvudet och förbannar priorn,
som ger lika gott tillbaka, där springa munkarna från fönster
till fönster, våga sig ut på altanen för att strax åter störta
in och gömma sig bak murarna.

Annorlunda då i fra Marcellos lilla cell. Ruggieros mor
ligger utsträckt på britsen och Ruggiero själv på knä bredvid
henne, bäddar hennes tinningar med vatten. Hon har redan
återhämtat sig så pass att hon kan berätta och det sker med
leende och sävligt lugn, avbrutet endast av smekningar.
Därhemma är allt sig likt, undantagandes att farfar och farmor
gått ur tiden,fröjde Santa Agata de goda själarna! Syster
Carmela är sedan ett år änka efter Luigi och sänder sin kärliga
hälsning - men varför skriker de så?

- Bry dig inte om det mor, småler Ruggiero, berätta!

Jo, hon har åtta barn och äldste sonen heter Ruggiero.

Men Luigi är död och det är egentligen därför hon sökt upp
sonen. - Och hur visste hon, var han fanns? - Ack, det har
de vetat hela tiden. Farfar Torriddu hade många och
mångkunniga vänner. Men på sin dödsbädd lättade Luigi sitt hjärta
och berättade hur det förhöll sig med hertigen. Då han, Luigi,
sett hästen stupa, förstod han att Ruggiero missat och lade
då själv bössan till kinden.

- Å, gick det så till, säger Ruggiero helt lugnt och han ler
och stirrar framför sig.

Men mor Potenzano tar fram ett papper ur barmen och
räcker honom. Det är Luigis bekännelse som kyrkoherden
själv satt upp och bevittnat. Ruggiero tar papperet, kysser
handen, kysser papperet...

I priorns celler har bestörtningen stegrats till skräck. Då
inträder Ruggiero. Han är fullständigt lugn och han ler så
ljust som aldrig förr. Kardinalen störtar sig över honom,
befaller och ber. Han måste gå ut till deras sjuka. Ruggiero
skakar på huvudet. Det är inte längre hans hjälp hopen begär,
det är hans liv. Men lika gott! En må låta sitt liv för att de
många skola varda räddade. Han tar fram papperet som
modern givit honom och anförtror det åt don Giovanni. Han
ber honom bevara det väl och i sinom tid lämna det till don
Fabricio, tilläggande att Ruggiero Potenzano gick i döden med
lätt hjärta och utan agg mot någon.

Nu inträffar ett halvt komiskt intermezzo. De båda
polismännen som stått dolda i gruppen av munkar, träder nu fram.
Den ene är en stor, grov karl med enfaldig uppsyn, den andre
- hans förman - är en helt liten ytterst petig herre, som
till utseendet kan påminna något om d'Annunzio. Men i den
lilla kroppen bor en hjältemodig själ och framför allt en
bergfast tro på sitt ämbetes och sin persons vikt och betydelse.
Han sträcker nu upp sig så att han kan lägga sin hand på
fra Marcellos skuldra och frågar om han är Ruggiero
Potenzano från Rocca Caprea. Frågan bejakad säger han myndigt:

-  Då kan jag ej tillåta dig att gå till folket, än mindre

utsätta ditt liv för någon risk. Du är anklagad för mord och
jag kommer att försvara ditt liv till mitt sista andedrag.

- Och vi då? frågar den förbittrade kardinalen.

Polismannen rycker på axlarna. De hade inte begått något
brott, det finns ingen arresteringsorder för deras räkning, de
få rädda sig bäst de kunna. Så långt hinner han, och hans
medhjälpare hinner sätta handklov på den fullständigt passive
och synbarligen roade Ruggieros högra handled, men nu kastar
sig kardinal, monsignore, prior, munkar över polismännen.
Vilket tilltag! Att hindra en ädel kristen att rädda sina
medkristna! Att skymfa en martyr med bojor! Att bära hand på
en Herrens underman!

Ruggiero måste le, nästan barnsligt likt en pojke som hör
en rolig historia. Men han lämnar de tvistande och går fram
till donna Marcella. Han betraktar henne några ögonblick,
leende och öm som en brudgum. Han säger:

- En syndares välsignelse är ej tyngre börda än ett
helgons. Må Gud vara dig nådig! Med högra handen från vilken
handkloven nedhänger gör han korstecknet över hennes panna.
Han ser på henne och alltjämt med det allvarliga ömma leendet
i blicken säger han: Sanning och tvivel ryms ej i samma
hjärta. Saliga äro de, som icke se, och dock tro.

Han stiger ut på altanen, klostergångens tak, går fram till
dess rand, stiger över räcket. Det är hög tid att flocken får
sitt rov, ty redan göras anstalter för att storma den övre
terrassen. När de varsna honom skria de upp på nytt, när
han stiger över räcket tystna de. Och han ler även mot dem
och säger:

- Små bröder och systrar, har jag låtit er vänta för länge?
Er vrede är min skuld, och ert hat är min synd, icke er. Små
bröder och systrar, jag kommer till er, och må mitt blod
släcka er törst!


Upphetsningen utanför klosterporten är ej mindre än i
klostret. Sjuka, förtvivlade, hysteriska människor brinna som

förtorkade kådiga träd. Vrålet inifrån klostret jagar upp dem
och i sin tur jaga de upp sina friska bröder och systrar där
inne. Den besatta flickan har kravlat sig ända bort mot
bergstupet, kravlar mödosamt vidare, kanske för att kasta sig
utför...

Plötsligt uppstår en ny rörelse, vid klosterporten. De friska
vika, de sjuka maka sig längre bort. Och ropen skalla: Han
kommer! Han kommer! Ut genom porten vältrar en del av
hopen nästan i flykt, sprida sig över sluttningen, dock färdiga
till angrepp, ungefär så som pikenerarna sprida sig över
arenan då tjuren träder ut.

Ruggiero kommer nedför klostertrappan, han går oantastad
genom klostergången, ut genom porten. De av angriparna,
som ännu funnos kvar i klostret följa honom på vederbörligt
avstånd. Han stannar utanför porten, ser sig omkring. Den
besatta flickan har nu kommit fram till stupet men några
människor ha skyndat till, hindra henne från att kasta sig
utför. Hon kämpar rasande med dem, men när hon nu varsnar
Ruggiero, lyfter hon händerna och ropar:

- Dina bröder och systrar vill du icke hjälpa! Stena
honom! Slå honom! Dräp honom!

Ruggiero går långsamt i riktning mot den rasande. Plötsligt
träffas han i nacken av en sten, faller. Det går ett ryck genom
åskådarna, de stå på spänn för att kasta sig över den fallne.
Men han reser sig nästan genast och tar om ock något yr ett
par steg framåt. Då träffar honom en andra sten vid tinningen.
Han faller. Samma spänning som nyss. Skall han resa sig?
Jo. Han reser sig. Han sätter sig upp. Blodet strömmar utför
kinden. Han försöker stiga upp, sjunker tillbaka, gör ett nytt
försök och lyckas. Han vacklar framåt, träffas av en tredje,
en fjärde, en femte sten, faller. Och spänningen växer för
varje fall och blir allt ohyggligare. Skall han resa sig? Är det
tid att giva honom nådastöten? Att slita honom i trasor och
slamsor! Det rycker i hans kropp, den vältrar sig och skälver.
Är det dödsryckningar eller ett sista försök att resa sig? Han

kommer upp på knä, han torkar blodet ur ögonen. Gång på
gång anstränger han sig för att komma på fötter, lyckas till
sist. Endast några steg skiljer honom från den besatta flickan.

Hon ropar icke längre. Hon sitter hopkrupen, stel av en
dödlig rädsla. Han vacklar fram emot henne, han släpar sina
fötter så långsamt som om de voro fästade vid galärslavens
kula. Gamla, väderbitna män och kvinnor, unga flickor, gossar,
den lilla skara som skyndat till för att hindra den besatta från
att kasta sig utför stupet, draga sig nu skyggt åt sidorna.

Flickan sitter där hopkrupen. Hon ropar icke men fradgan
pöser allt ymnigare ur hennes mun, ögonvitorna blänka,
kroppen kramas av kramp.

Och Ruggiero Potenzano lägger sin hand på hennes huvud.
Blod strömmar nedför skuldra och arm, blod sköljer handen,
blod rinner i små ringlande strilar över flickans kind och
blandar sig med fradgan kring hennes mun. Och Ruggiero
säger:

- Så sant min hand är ren från blod - helar jag dig...

Han har svårt att hålla sig uppe, hans huvud sjunker. Men
flickan vid hans fötter lägger sakta sin arm kring hans knän,
hon gnider sin kind mot kåpan, hon sluter ögonen. Munnen
upphör att utspy fradga, kroppen vrider sig ej längre i kramp,
ansiktet får ett uttryck av vällust, lindring, lycka, lugn.

Och den lilla skaran, som stå kring Ruggiero och flickan,
sjunka långsamt, en efter en, på knä.

Bern-Como, mars 1925.
</chapter>

<chapter name="PÅSKLILJOR">
PÅSKLILJOR
</chapter>



<chapter name="I.">
<h2>I.</h2>

Bakgården har sin poesi.

Visserligen ter den sig inte särdeles prydlig. Här och var
på huslängorna har rappningen fallit av, här och där har det
dyrbara och bräckliga fönsterglaset ersatts med plank eller
säckväv. Några soptunnor tyckas särskilt konstruerade som.
matholkar för råttor och sparvar. En lång, låg träbyggnad
rest mot brandgaveln och försedd med en mängd dörrar är
säkert nödvändig men knappast förskönande. Dessutom kan
ett och annat vara att invända beträffande renligheten.

Och likväl har bakgården sin poesi.

Det är morgon. Gården vaknar. Ur de tre ingångarna -
A B C - strömma tre barnhordar, flickor och pojkar, alla
försedda med skolgångens utensilier, griffeltavlor, ränslar och
trasiga böcker. Två pojkar råka i slagsmål. Vad är
stridsäpplet? Ett marsvin i bur. Nävarna gå. Kämparna uppmuntras
av vänner och flammor. Striden står het. En tredje pojke, en
finurlig en, smyger sig bort med marsvinet. Han upptäckes
just som han slinker ut ur gatuportens valv. Horden störtar
efter och tumlar samman över pilten i portgången. Kvar på
gården blir blott den pojke som fått mest smörj. En öm
väninna tvättar vid pumpen bort hans blod, tårar och snor.
Så försvinna även de genom portvalvet, han skälvande av
hämndlust och snyftningar, hon med ett kvinnligt ömt
handtag kring hans skuldror.

Eller representeras poesin av två töser i de första tonåren,
som samtidigt inkomma genom porten. Deras klädsel har i
varje fall armodets poesi. Den enas dräkt är enkel och sliten,


den andras mera uppiffad. Den ena är mycket vacker, mycket
välbildad, men en smula loj. Hon heter Sibyl. Den andra
heter Lisbet. Hon är snarast ful, men pikant. Dessutom har
hon temperament. Åtminstone huttrar hon på ett
temperamentsfull sätt i morgonolusten.

Några flickor av samma sort följa dem i spåren. Alla äro
de elever hos dansmästare Wunderlich, ingång C till vänster
på nedre botten. Nu hänga och slänga de kuriga, stödda mot
väggen till ingång C och vänta mästarens uppvaknande.

Man vaknar lite varstans. Fröken Fernanda, sömmerskan i
andra våningen B slår upp sitt fönster och hänger ut en
bur med kanariefåglar. Hon är en mager och svärmisk varelse.
Hennes syster Jacoba hänger på andra sidan fönstret sin
papegoja. Både hon och gojan äro koleriska varelser.
Försvinner så hon och syster Ottilia visar sig, hissar försiktigt
ned en korg. I korgen sitter en jättelik katt. Han hoppar ur
korgen och går till sin gärning.

Ja, gården vaknar. Genom porten komma tre gängliga
ynglingar, skomakaregesäller. På väg till mästers verkstad på
nedre botten B. Någon brådska tycks de inte göra sig. Först
ska väl kattdjävuln ha sig en spark och först och främst ska
Wunderlichs töser kurtiseras. Ingående och närgående.
Kurtisen mottages olika. Lisbet och Sibyl hålla sig för goda, i
synnerhet Sibyl. Men det finns ju andra.

Skräddaren från nedre botten A kommer nu ut. För att valla
sin hund, som ledes i band. Hunden är mycket, mycket liten
och mycket, mycket ful. Detsamma kan man säga om
skräddaren. Men han har sinne för det sköna, han sällar sig till den
ungdom, som gnabbas med flickorna och deltar så gott han kan
i leken. Till sin olycka - ty nu kommer hans hustru, en
jättelik kvinna, ut ur nedre botten A. Att döma av den nyckel med
väldig träkloss som hon bär i handen, är hennes ärende
vardagligt och trivialt. Men nödvändigt, kanske mycket
nödvändigt. Likväl övervinner kärlek och svartsjuka allt. Hon bryter
sin resoluta marsch, nalkas lömskt skräddaren-gemålen

bakifrån och hinner tilldela honom ett par duktiga rapp innan han
hinner fortsätta sin vandring med den lilla hunden runt
gården. Efter att ha gett de fnissande jäntorna och gesällerna
mardrömsblickar och visat ansatser till handgripligheter
påtvingar henne plötsligt själva naturen en skyndsam reträtt till
huslängan vid brandgaveln. Och se - strax är lille skräddarn
framme igen, oförskräckt som en tupp att kurtisera.

Även inne hos skomakaren vakna nu andarna. En stövel
kommer flygande ur verkstadens öppna fönster och träffar den
kurtisante skräddaren. Kanske är det gesällernas
uppmärksamhet mäster vill väcka, ty nu kommer numro två och träffar
prompt den ene av ynglingarna. Båda slinka med stövlarna i
näven slokörade in i verkstaden, samtidigt visar sig mästers
betydande gestalt i fönstret. Han gonar sig åt skräddarens
smärta. Så stiger han ut, bred i sitt förskinn, skinande av
välvilja - ty även skomakaryrket skänker sinne för det sköna.
Man ser de båda männen tävla i chevalereska finter hos
baletttöserna. Då ingriper ånyo de äktenskapliga makterna. Först
skomakarfrun. Hon är liten, hon är tårmild, hon hänger
bedjande vid den väldiges arm, som - godlynt - knappt ids
skaka henne av sig. Från huslängan återvänder i ilmarsch fru
skräddare med klubban i högsta hugg. Till den gråtande
medsystern i svartsjukans elände ropar hon föraktfullt:

- Tjut inte, Sofi! Gör som jag - klå upp honom! Smörj
ska lädret ha!

Denna vanvördiga allusion på hans yrke retar skomakaren.
Den skrämde lille skräddaren får en bundsförvant. Båld och
fruktansvärd träder skomakaren långsamt fram mot den icke
mindre fruktansvärda fru skräddare. Käftarna börja en
snabbeld under det att nävarna långsamt laddas med energi. Herr
skräddare och fru skomakare ty sig samman, ack så små, så
skrämda. Ren höjer den väldige skomakaren sin näve då lille
skräddarfar offrar fruktan på manlighetens altare och träder
emellan sin hotade hustru, jättinnan, och sin vän, jätten. Jätten
hånler och lyfter honom på rak arm. Men så lätt är ej mäster

att icke armen börjar skälva. Då vänder sig den lille
triumferande mot den store och utbrister:

- Jag tror du darrar, bracka!

I detsamma slås fönstret bakom dem upp. Flickorna draga
sig åt sidan och niga ceremoniöst. I fönstret visar sig herr
Wunderlich. Dansmästaren är gårdens aristokrat. Man ser det
ren av hans skönt storblommiga nattrock och av det skinande
skjortbröstet, visserligen fläckat här och var av rester från
någon yppig måltid. Dessutom är han en kraftnatur - bröstet
sväller, kinderna svälla. Hans ansikte är artistiskt välvårdat.
De väl vaxade mustascherna ligga i konstnärligt formade
snirklar. Ögonbrynen ha även de undergått konstnärlig
behandling och över den något låga pannan ligger ett disciplinerat
och blänkande hår tudelat efter millimetermått. Trots den
tidiga timmen är herr Wunderlich vid gott humör, ty dels
står bredvid honom ett bräddat krus öl, dels har han sinne
för den humoristiska lilla scenen på gården.

Den åter utvecklas snabbt. Fru skräddare rycker till sig sin
lille man och bränner samtidigt av en örfil på skomakarens
kind. Herr Wunderlich skrattar, klappar händerna, eggar.
Dessa små uppträden på bakgården äro ej ovanliga men alltid
lika intressanta. Här och var i fönstren trängs man, skrattar
och ropar uppmuntrande. Fröken Ottilia kommer utrusande,
räddar sin katt och med det skrämda djuret i famnen låter
den häftiga gamla damen skomakare och skräddarefru veta,
vad de äro värda. Skomakaren slungar sin besvärliga hustru
mot den moraliska gumman med katten och nalkas nu än mera
hotfull skräddaregruppen. Fröken Ottilia håller med möda
balansen men skomakarhustrun sjunker på knä. Ur ingångarna
kommer det folk, nyfikna, roade eller skrämda. Herr
Wunderlich skrattar allt hjärtligare. Och fröken Jacobas papegoja
flaxar och ropar: Lycklig lott att mänska vara - ha ha!

Plötsligt stillnar stojet. Skomakarhustrun som slagit armarna
kring sin mans knän, reser sig långsamt och slår av sig
dammet. Fröken Ottilia sluter katten bättre i sin famn och stiger

in i sin portgång. Skräddarfrun lägger armen kring sin lille
mans hals, båda rikta blicken åt samma håll. Åt samma håll
rikta ock skomakaren och hans kvinna blicken, åt samma håll
flickorna, åt samma håll herr Wunderlich, gör en grimas och
försvinner. Människorna i fönstren akta inte längre på gårdens
uppträde som ren avvecklats. De lyssna. De lyssna ej till något
som är dem ovant, snarare till något som de ren äro vana att
njuta av, njuta i stillhet. Skräddarfrun med armen om sin lille
mans hals går åt sitt håll, skomakaren följd av sin hustru åt
sitt. De gå stillsamt och lyssnande. På samma sätt gingo deras
fäder och förfäder till hemmabyns kyrka, stillfärdiga,
lyssnande till kyrkans klockor. Det är ingenting märkvärdigt. Det
är bara någonting vackert, som inte får störas eller förstöras.
Lycklig lott att mänska vara - trots allt...

I ett fönster i andra våningen står en fiolspelare och
trakterar sitt instrument. Hans spel har gjutit olja på vågorna -
märkligare var det inte. Från gården ser man blott hans nacke,
och ryggen med den svarta rocken som blänker nästan som
silverskir. Då stråken föres i stora drag lyser skjortan vit i
armhålan. Synd att kalla honom sprätt. Likväl stirra
flickögonen oavvänt och betaget upp mot honom. Ty han och hans
fiol är bakgårdens poesi.

Nu sticker herr Wunderlich ut huvudet och ropar
förgrymmad på sina elever. De skynda in. Blott två stanna kvar, Sibyl
och Lisbet. Fiolspelaren har hört det vreda ropet och vänder
sig ut mot gården alltjämt spelande. Han ler och nickar åt
dem. De nicka igen, de klappa sakta i händerna, de vinka.
Så springer även Lisbet in. Sibyl dröjer ännu. Mannen där
uppe fortsätter att spela. Men sakta böjer han fram huvudet
och formar munnen till en kyss. Och Sibyl sänker huvudet,
ler, springer in.

Stråken leker, stråken smeker. Fiolspelaren har ett
tacksamt auditorium. I fönstren hänga manfolk och kvinnfolk
stillsamt lyssnande just som de fina åhörarna i en operas loger.
Så fina är de ju inte. Låt vara att syster Fernanda torkar

sina och systerns ögon med spetskantad näsduk, så snyter
sig fru skräddare resolut i kjolen och skomakaren breder sig
i fönstret, skjutande undan sin dam på ett mindre
chevalereskt sätt. Tacksamheten är icke mindre för det. Fattigt folk
ha sinne för musik, inte minst för gratismusik. Och för resten
- när violinisten sluter ögonen, förvandlas allt. Bakgården
blir verkligen en konsertsal av första klassen, hans egen så
gott som kala kammare blir en festsmyckad estrad, publik i
gala, applåder, jubel. Han småler och bugar, han aktar sig
att öppna ögonen, han vill drömma drömmen till slut, ty
slutet är allra vackrast. Det finns en ung kvinna i salongen,
en mycket vacker flicka. Vackert klädd också, förstås. Hon kan
till sist inte motstå sina känslor för mästaren, hon springer
upp på estraden, hon slår armarna kring hans hals. Vad heter
hon? Hon heter Sibyl.

Sådan är fantasin på bakgården, men verkligheten
annorlunda. Likväl ha verklighet och fantasi vissa drag gemensamt.
Sibyl står verkligen och lyssnar vid herr Wunderlichs öppna
fönster och hennes hjärta klappar sannolikt lika starkt som
drömflickans. För resten är hon omklädd, iförd en liten
dansösdräkt av enklaste slag. I det stora, kala rummet med dess
väggstänger finns en avdelningsskärm bakom vilken
kamraterna just klä om sig. En efter en slinka de fram som fjärilar
ur en jättepuppa. De sträcka på ben och armar, känna på
musklerna. Och herr Wunderlich kommer ur ett inre rum,
förberedande sig till lektionen vid en ny mugg öl.

På golvet ligger en stor gammal hund. Herr Wunderlich
snävar på honom, en del av det härliga ölet spills, kräket får
en spark och lunkar bort till Lisbet, som tröstar gamlingen.
Herr Wunderlich åter söker tröst hos vackra Sibyl. Han
trycker sina ölfuktiga läppar mot hennes nakna arm. Det
känner hon inte, ty hon är van vid det. Hennes passivitet
uppmuntrar, herr Wunderlich börjar viska kärlekens ord i
hennes öra. Men då blir flickan vred, hon spänner blicken i
honom och utbrister:

- Håll mun, gamla vrålapa! Hör ni inte att Jules spelar?

Det skulle hon inte ha sagt. Herr Wunderlich har fått nog
av det där gnisslet på fiolen. Även han kan spela. Han sätter
ifrån sig muggen så att ölskvätten ryker. Ur en hörna tar
han fram sitt instrument, en grammofon. Han sätter den i
fönstret, låter urverket gå och hämtar sitt ridspö.

Slut med bakgårdens poesi! Jules fäller fiolen och slutar
att spela. Han går bort till ett skåp som innehåller så gott
som allt vad han äger. Det rymmer bland klädespersedlar och
tvättattiralj ett skafferi, vars innehåll är bröd, en ostkant och
en korv. Korven är ingalunda föraktlig - får han den i sig,
bör han bli mätt. Men han betraktar den vänligt melankoliskt
och säger: Kom nu ihåg, gamle vän, att du skall räcka en
hel vecka. - Han sätter sig vid ett rankigt träbord, tar fram
en kniv ur dess låda och uppdelar för säkerhets skull korven
i sju noga avmätta bitar: de sex rakar han ned i lådan och
börjar mugga den sjunde. Men prosan tar inte helt hans
konstnärssjäl. Med halvslutna ögon drömmer han och säger:
Älskade lilla Sibyl, om jag hade en million (och han sväljer
drömmande biten och i drömmen famlar han med handen i
lådan och finner en ny bit, tuggar och svärmar) - (säger):
Eller åtminstone hundratusen riksdaler - (där var den slut
och den tankspridde famlar åter i lådan) - eller ännu bättre
ett finfint engagemang - (där gick trean) - eller ett
medelgott eller rentav uselt - (fyran) - så skulle vi gifta oss,
älskade flicka - (femman - sexan, ty tankepausen är lång,
drömmande, svärmisk). - Och vad vi än skulle göra, min
dyrkade flicka - men inte skulle vi spara på korven!!! -
Och drömmaren vaknar, skall skjuta igen lådan, kastar en
blick däri, finner sista biten, tar upp den, stirrar på den med
en fasa som småningom övergår i ett saligt leende. Ty vad är
nu den att spara på! Farväl, min älskling, hälsa de andra
småttingarna!

Och så är vi mogna för svältdöden.

Då knackar det på dörren. Han springer upp, torkar de

flottiga händerna på byxorna och ropar stig in, i det han
intar en viss förnäm hållning. Det är brevbäraren. Jules
betraktar honom med förvåning som blir nästan vidskeplig
då mannen håller upp ett stort brev på vilket står tryckt:
Kungl. Operan, Förste Kapellmästaren. Jules nästan smyger
sig fram för att ta brevet men - stopp! brevet är för lite
frankerat, han måste erlägga lösen med 25 öre. Tjugufem öre!
Ja, han vet att han har en tjugufemöring, men var? Vart har
slantuslingen rusat och gömt sig? Han letar över högt och
lågt så svetten lackar. Den omutlige statstjänaren står där
myndig och bred, han väntar. Men när Jules ligger på magen
och letar efter slanten under byrån, smugglar den omutlige
en femtioöring i bordslådan.

- Se där, säger han barskt. Herrn har ju femtio öre i
lådan där.

Jules sätter sig upp, torkar svetten och slår dammet av
kläderna, småler en smula fånigt men triumferande. Han reser
sig, återtar sin ledigt värdiga hållning, fattar myntet och
räcker det med en förbindlig gest till brevbäraren, sägande:

- Se där, Anderson får behålla resten.

Anderson tackar ödmjukast och går.
Och nu skall han med skälvande fingrar bryta brevet då
någonting händer på gården. Herr Wunderlichs grammofon
faller ner ur fönstret och går i tusen bitar.

Vad var orsaken till olyckshändelsen? Jo detta.

Samtliga elever stå uppställda utmed väggstången hos
Wunderlich utförande fria benrörelser under ledning av den lille
spinkige dansläraren, och hans allt annat än spinkiga ridspö.
Närmast fönstret befann sig Lisbet och vid själva fönstret med
nosen mot dess bräda satt den gamle hunden. Herr
Wunderlich är inte nöjd med Lisbets benrörelser. Han ryter och
kommenderar och låter piskan vina kring flickans smala ben. Hon
tar det ena skuttet efter det andra för att undvika piskan och
börjar stortjuta då snärten vid ett tillfälle träffar vaden. Herr
Wunderlich blir torr i halsen av att skrika och trött i armen

av att slå. Han drar sig tillbaka till ett inre rum för att fylla
sitt krus, men knappt har dörren slagit igen om honom förrän
Lisbet tar hämnd på grammofonen och med en utsökt spark
förpassar den ur fönstret. Hunden reser sig mot
fönsterbrädan, tittar efter grammofonen och tar ett hopp genom
fönstret efter maskinen.

Det är vid denna tidpunkt i händelsen som folk börjar
samlas utanför fönstret och Jules beslutar ta reda på vad
som hänt. För att komma ner på gården har han en genväg
- en i väggen fastsatt brandstege, som löper utanför hans
fönster. På denna klättrar han nu ner.

Herr Wunderlich står på gården framför fönstret och håller
hunden i ett kraftigt grepp. Det är tydligen kräket som knuffat
ner grammofon, alltså ska kräket ha smörj. Lisbet och ett par
töser stå på gården, de andra i fönstret. Lisbet vill försvara
hunden men får sig ett par rapp av piskan så att hon kryper
undan. Och så är det hundens tur. Den gamla kraken lunkar
undan som en cirkushäst under det slagen falla. I
åskådarhopen uppstår jäsning, men man nöjer sig med hotfulla
åtbörder. Jules ensam skrider till handling. Han uppmanar
Wunderlich att sluta, men får ett hångrin till svar.

- Det gör den gamla kroppen bara gott! säger han och
slagen falla allt hårdare.

Då sliter Jules kopplet ur danslärarens hand, löser snabbt
hundens halsband och låter Lisbet ta hand om den fyrbenta
vännen. Med en överraskande och hastig rörelse knäpper han
hundhalsbandet kring Wunderlichs hals, håller i kopplet och
låter den lille, av ursinne skälvande balettmästaren dansa efter
ridspöet.

- Det gör den gamla kroppen bara gott! säger han och
låter slagen falla hårt och bestämt under det Wunderlich tar
skutt efter skutt för att undvika snärten. Folket jublar.
Slutligen för Jules fången fram till pumpen där han binder fast
honom med ett rep. Med den upphöjda rättvisans milda men
fasta lugn säger han: Herr Wunderlich! Under en kvart skall

ni ha äran att stå som ett varnande exempel för ungdomen.
Så går det den som plågar djur och människor.

Han ställer de båda skomakarlärlingarna på vakt vid
pumpen och uppmanar dem att ta fram sina klockor, vilket de
flinande göra. En del av folket troppar av och Jules kliver
med värdighet tillbaka uppför sin stege. Ungarna defilera förbi
fången, som är nära döden av ilska. Vakterna ingripa snabbt
och eftertryckligt om någon av de halvstora lymlarna vill
genera fången. Det hela är en bild av hög samhällelig moral

Och gojan flaxar och förkunnar: Lycklig lott att människa
vara! Ha, ha!

Men när domaren-moralisten inträder i sin blygsamma
kammare mottas han av en överraskning - han mötes av Lisbet
och hunden! Tyranniets båda offer ha kommit för att tacka
sin räddare. Det är sannolikt att Lisbet i violinistens dåd ser
ej blott utslag av en ädel rättskänsla utan fast mer verkan
av en öm känsla för hennes nätta person. Hunden får
emellertid gå i bräschen, sitta vackert, räcka tass och slicka hand.
Sen blir det hennes tur. Med kvinnlighetens och tacksamhetens
rätt slår hon armarna kring Jules' hals. Inte ont i det -
smakar bra, som smakar gott! Men omfamningen börjar bli lite väl
passionerad för att vara eldad blott av tacksamhet! Än sen?
Är inte flickan söt och rar? Jo visst. Men det är ju det
underliga i saken - att alla söta och rara flickor inte är »lika bra».
Inte när man är kär! Man kan formulera denna egendomliga
psykofysiska lag så här: Lisbet är söt och rar men Sybil är
- Sibyl. Situationen blir prekär, pinsam. Ty han får ju inte
såra den lillas känslor alltför bryskt! Än pinsammare skulle
han finna läget, om han visste, vem som nu tveksam och
brydd smyger sig uppför trappan, fram till hans dörr -
Sibyl! Ren lägger hon varsamt handen på låsvredet, lyssnar.
Hon hör Lisbets röst! Missräkningen är stor men den mildras,
ty Jules' vänliga men allt kyligare fraser tyda knappast på
ett kärleksmöte. Handen fattar åter vredet. Då händer det
förskräckliga! För att komma upp ur kärleksvågen tror sig

Jules har funnit en ypperlig räddningsplanka - det ännu
oöppnade brevet! Han sliter upp brevet och läser med stora och
allt större ögon. Så håller han det framför Lisbet.


Kgl. Operan, Förste Kapellmästaren.


Käre Jules! Du tror kanske att din gamle lärare glömt
bort dig. Tvärtom, jag har ständigt haft dig och din fiol i
tankarna men först nu har det yppats ett tillfälle att införliva
dig med min orkester. Jag ber dig alltså infinna dig på kansliet
den 13 dennes...

Bönhörd! Ett engagemang! Ack, att Sibyl hade stått inför
honom, ej Lisbet! Än sen! Han är färdig att taga hela världen
i famn! För ögonblicket får Lisbet representera världen. Han
trycker henne intill sig och spontaneiteten i hans känslosvall
blir allt annat än obesvarad. En dörr öppnas sakta - en dörr
stänges sakta - en flicka smyger sig nedför trappan - nu
vet hon alltså - vem - han...

- - -

Nyheten sprides. Bakgårdens hjälte har fått ett engagemang
vid själva operan! Skomakaren och skräddaren tvista ren om
löneförmånerna. I varje fall måste de vara lysande.
Papegojfröknarna påstå att han ska bära uniform och kallas Kungl.
Hovviolinist. Fru skräddare anser att man så gott först som sist
bör ta mått till en ny frack. Fru skomakare påstår att
blankläderskorna är minst lika viktiga. Hur som helst - händelsen
måste strax firas på ett värdigt sätt genom en subskriberad
fest. Var? Naturligtvis på gården! Var eljes! Nå ja - gården
i all ära - i vardagslag - den är bra att hänga tvätt på,
piska kläder - men den är ju inte så prydlig. Prydlig? Vänta
bara!

Med ett trolleri värdigt Shakespeare låter man skogen
vandra till gården. Unga björkar mellan fönstren, girlander
kring väggarna, soptunnor förvandlas hart när till berså.
Långa, låga längan ter sig nästan som ett skogsbryn och saken
är likväl så finurligt inrättad att åtminstone en dörr kan

öppnas för händelse av behov. Men ej blott skogen får släppa
till grannlåten: Papegojfröknarna hänga dyrbara tapisserier ut
genom sina fönster, döljande rappningens brister. Strax följa
de andra de förnämliga gamla damernas exempel och
mångårigt skrinlagda sidenschalar och andra dyrgripar få en
välbehövlig vädring. Vad man kan klaga på - men inte på
bristande färgglädje! Dämpad av den milda grönskan och
bitar av grå rappning blir det hela en tilltalande om ock något
förbryllande symfoni. I varje fall festligt! Mittpå gården dukas
bordet med allehanda förfriskningar och gotter. Var och en
drar med iver och stundom blyghet sitt strå till stacken. En
yngling offrar med något krystad nonchalans ett halvt dussin
apelsiner, en annan cigarretter. Flickor bakverk. En parvel
offrar en jättestor skruvkaramell - dock icke utan att först
i smyg ta sig en ivrig slickning. För att öka den den dekorativa
ståten placeras papegojan mittpå bordet. Herrars och damers
klädsel är givetvis rättad efter råd och lägenhet men
prydlig och särdeles omväxlande. Vardagslivets monotonitet är
bannlyst. Den ena skomakargesällen och ett par andra
ynglingar bilda en orkester. Vid dess toner gör festföremålet sin
entré! Som vanligt kommer han på stegen - för att ej bryta
god tradition. En hedersvakt av unga damer vänta honom vid
stegens fot: dess kärna utgöres av balettöserna, iförda
artistiskt betonade dräkter. Såväl skräddaren som likbärare
Pettersson på tredje våningen bära höga, mycket höga cylindrar.
Skomakaren ett elegant men något för litet »stop». Yngre
manliga individer uppträda i svajiga »slok». Festföremålet bär en
lång redingote. Den förefaller något vid, men genom att då
och då kraftigt knycka på axlarna bibehåller den en elegant
»sits». Skulle musikern glömma knycken är skräddaren strax
färdig att sträckt på tå åstadkomma en rättning. Därvid ser
han ju en smula bekymrad ut och tar sig åt munnen som om
han sökte knappnålar.

Då nu festföremålet vid stegens fot mottages av sitt
jungfrurliga hedersgarde prydes han av de vänaste små buketter.

Främst i flickskaran är Lisbet som icke aktar för rov att slå
armarna kring hans hals och kyssa honom på kinden. De
övriga töserna äro blygare. Sist kommer Sibyl. Även hon
fäster en liten bukett på hans rock utan att se på honom, med
sänkt huvud. Då griper han henne plötsligt med båda händer
om huvudet och tvingar henne att se honom in i ögonen. Det
ligger så litet av festligt skämt och så mycket av allvar i
åtbörd, hållning, blick, att de omkringstående utan att rätt
veta varför gripas av en viss förlägenhet, vända sig mot
varandra, byta likgiltiga ord, torka sig om näsorna... Så få de
båda några sekunder av ensamhet mitt uppe i menigheten. Och
vad födes? Vad dör? Vem vet.

Sekunderna äro förbi. Feststojet återtar sitt välde. De äldre
damerna skjuta förtrytsamt undan de yngre. Nu kan det
sannerligen vara deras tur att gastkrama gunstlingen. I fru
skräddares mäktiga famn är han nära att kvävas. De fina små
tapisseri- och papegojfröknarna kysser han ridderligt på hand.
Komma så männens nävar, dunkar i ryggen på förlägna
grabbar och hivningar av de minsta.

Plötsligt inträffar - paradoxalt uttryckt - en stel
uppståndelse. Herr Wunderlich har stigit ut på gården. Han bär
rock, han bär hatt, han bär käpp. Vad är hans avsikt? Hela
församlingen smälter samman i ett oroligt frågetecken. Blott
icke Jules. Hans hjärtas glädje gör honom godmodig och
godtrogen. Han träder mot den framskridande mannen, räcker
honom handen och säger:

- Da Wunderlich! Kommer för att gratulera? Å, så
vänligt då!

Herr Wunderlich stelnar till en stod av hat och förakt,
lägger händerna på ryggen. Icke förty griper den vänlige
spelemannen hans hand och skakar den. Men Wunderlich sliter
sig lös. Han marscherar ut genom porten. Jules ser förbluffad
efter honom, skakar på huvudet. Så snurrar han runt på klacken
och skrattar. Nej, låt oss nu vara glada! Han får två kvinnfolk
under armarna, de närmsta, fru skräddare och Lisbet, ett

omaka par, med dem går han fram mot det festliga bordet.
Skräddarfar kilar efter och rättar på rocken. Och festen
förlöper festligt. Men festens hjälte verkar så småningom
alltmera förströdd - han ser sig till höger och vänster, spejande
- han lyssnar förströdd till »orkesterns» musik som stundom
blir så kakafonisk att de mera finkänsliga hålla för öronen
under det att barnen eggas till krigsdanser. Det är
skomakaregesällens instrument som krånglar och till sist måste han
bekymrad ge tappt, sägande:

- Här är något på tok - hon vill inte!

Begabbad av kamraterna slinker han ut i porten för att
bättra på. Jules vänder sig till Lisbet, som redan blivit en
smula tyckmycken. Han säger:

- Säg mig - säg mig - var är Sibyl?

Flickans surmulenhet blir ännu beskare då hon svarar:

- Antagligen följde hon herr Wunderlich. Hon är ju hans
favorit.

Hans favorit? Det kan förklara mycket. I alla händelser
ger det honom mycket att tänka på.

Men det stämmer inte med sanningen. Sibyl har smugit sig
upp i Jules' rum, hon sitter vid hans träbord och skriver på
baksidan av ett sönderslitet kuvert med blyerts. Hon skriver:
Älskade vän! Nu vet jag att det är Lisbet du håller av. Inte
mig. Vem kan hjälpa det? Inte du, inte jag. Så får vi gå var
sin väg och göra det bästa utav det så kallade livet. Din Sibyl.

Hon läsen Hon tar papperet och fäster det vid
huvudkudden. Plötsligt faller hon på knä vid sängen, hon griper kring
kudden, hon gnider sin kind mot den, hon kysser den och
hon brister i hejdlös gråt.

På gården nedanför står skomakarn själv och harangerar
gästen - både i rörande och humoristiska ordalag kan man
förstå att döma av tårar och skratt. Alltjämt är gästen
förströdd. Så tycks han lyssna till något, som de andra icke höra.
Han gör till och med en tystande gest och till allmän

förvåning går han långsamt och alltjämt lyssnande bort mot
stegen.

Då kommer in genom porten rusande den olycklige
gesällenmusikanten, fylld av iver och skräck.

Herr Wunderlich återvänder till festen - men ingalunda
som fredlig gästvän! Han kommer med poliskommissarien i
följe, gårdagens hjälte och dagens skall drabbas av rättvis
näpst Om Jules verkligen förnummit flickans snyftningar, så
glömmer han dem nu. Han har redan hunnit ett par steg
uppför stegen då herr Wunderlich, som tror honom stadd på
flykt, störtar fram och hugger tag i honom. Jules sparkar
undan honom men stiger på kommissariens uppmaning
frimodigt ned. Wunderlich framställer sin beskyllning: han har
utsatts för skymf och våld. Bakgårdens befolkning, ej minst
den kvinnliga delen, visar honom ohöljt sitt förakt och alla,
från yngsta balettösen upp till gamla fröken Fernanda och
skräddarefrun, söka att med kvinnligt behag och skälmskt
koketteri göra intryck på höga rättvisan. Och ingalunda
förgäves! Kommissarien är en ridderlig och godmodig man, hans
hjärta ingalunda av sten. Dessutom har han sinne för humor.
När den alltmera uppretade herr Wunderlich beskriver sin
halsbandstortyr brister han rentav i skratt. Och hela gården
skrattar! Herr Wunderlich ensam rasar och så obehärskat att
han nära nog själv blir föremål för rättvisans omsorg. Då
faller skomakaren på den olyckliga idén att visa kommissarien
hur oändligt lindrigt det våld varit, som violinisten utövat.
Han har, säger skomakaren, behandlat Wunderlich som en mor
sitt barn. Han har blott skakat om honom en smula, just som
man skakar en medicinflaska. Och för att riktigt demonstrera
mildheten i denna behandling, fattar han kommissarien för
bröstet. Den förfärlige besinnar icke sin styrka. Kommissarien
tappar först kasken, sen huvudet. När skomakaren, förskräckt,
släpper honom, skulle han fallit om icke den kraftiga
skräddarfrun slutit honom i sin famn. Herr Wunderlich är inte längre
ensam om att rasa. Kommissarien lägger hand på den olycklige

skomakaren som misshandlat polisman i tjänst - en allvarlig
förseelse. Åter råkar bakgårdens befolkning i uppror. Den
lättrörde Jules förlorar besinningen. Ska kanske hans gamle vän
skomakaren råka i klister för hans skull? Han gör
skämtsamma och vänliga föreställningar och då de inte ta skruv,
går han plötsligt bröstgänges till väga. Det är gnistan i
krutdurken. Hela gården, från den yngsta till den äldsta,
vänder sig hotfullt mot kommissarien. Han tar fram sin
visselpipa. Och den glada festen slutar därmed att Jules och
skomakaren bortföras anklagade för våld mot polis. Den
festliga gården ligger öde. Papegojan står kvar på bordet och
några av de minsta klänga upp och plundra läckerheterna. Se
där allt.

</chapter>
<chapter name="II.">
<h2>II.</h2>

Det är inte mycket folk i auktionskammaren. Det salubjudna
är inte heller särdeles lockande, gammalt skräp, förfallna
panter, strunt som tagits i mät ur de fattigaste hemmen.
Emellertid synes auktionen ha haft en synnerlig lockelse för våra
bekanta från bakgården, ty nästan samtliga ha infunnit sig.
De ha delat upp sig i tvenne grupper. Den ena består av herr
Wunderlich, den andra av de övriga. Herr Wunderlich tronar
mitt i salen, magnifik och självsäker, de övriga ha samlats i
ett hörn, just som en ängslig fårskock. Skräddaren är tydligen
gruppens ledare och samtidigt dess kassör. Han mottar en
skärv från den ena, en från den andra, han manar och
uppmuntrar och är beskäftig som en liten tupp. Det ena föremålet
efter det andra klubbas bort utan att bakgårdsfolket skänker
det den ringaste uppmärksamhet förrän plötsligt en
synnerligen livlig rörelse förspörjes.

Auktionsförrättaren har nämligen ställt en fiollåda på
bordet Han öppnar den och tar fram fiolen. Han är en skämtsam
man och lägger instrumentet smäktande mot kinden, himlar sig


som han antar att stora musiker göra. Bakgårdens folk ser i
andanom sin käre Jules och de gamla damerna gripa till
näsdukarna. Skräddaren ger ett bud, synnerligen blygsamt, ty
vad vet han om en fiols värde, Auktionsförrättaren gör en
serie förfärliga stråkdrag för att uttrycka fiolens förargelse
och uppmanar kunderna att icke skämta med en äkta
Stradivarius, bara därför att hans husbonde råkat hamna i kurran.

Herr Wunderlich visar vad karl han är och tredubblar
beloppet. Så fortlöper striden på övligt sätt. Skräddargruppen
blir allt oroligare och han själv flaxar som en tätting mellan
auktionsbordet och sina komittenter som med ve och ångest
och alltmera tvehågsna lossa på pungen. Äntligen slår
skräddaren ett stort slag och bjuder femtio riksdaler. Triumferande
knyter han näven framför herr Wunderlich, men den
orubblige spekulanten dubblar.

Skräddargruppen har alltså förlorat. De gamla damerna
rafsa åt sig sina slantar och fly för att ej frestas till
vansinniga utgifter. Själve skräddarn flyr, om ock med vrede
i hjärtat. Kvar bli blott Sibyl och Lisbet. Den senare säger
till den förra:

- Tror du vi kan skrapa ihop femtio lock på våra oäkta
juveler? Bjud honom i så fall det och resten i pussar! Han
är ju tokig i dig!

Förslaget är tänkbart men knappast tilltalande. Sibyl får
kväljningar och ryser av ovilja. Lisbet blir hög och föraktfull.
Menar Sibyl alltså att Jules skall stå där utan sin fiol när han
avtjänat sitt straff? Stå där med tomma händer!

Herr Wunderlich står vid bordet och betalar sitt bud. Han
sneglar bort mot flickorna, hör visst ett och annat ord. Nu
kommer Sibyl mycket tveksam fram till honom. Det är inte
lätt att svälja ens försmaken av herr Wunderlichs kyssar. Hon
gnider sig ofrivilligt om mun. Så börjar hon försiktigt
underhandlingarna. Det är så att hon kunde kanske skrapa ihop
lite pengar... Herr Wunderlich betraktar henne med skärpa
och glöd. Han svarar:

—  Kom till mig i afton så kan vi talas vid!

Herr Wunderlich går med sitt nyförvärv — raka vägen till
en instrumentmakare. Han vill ha fiolen värderad. Mäster
synar den noga och nämner ett värde som överstiger
Wunderlichs djärvaste förväntningar. Och han tillägger:

— Vill ni sälja så har jag kanske en spekulant.

Visst vill han sälja! Men han tar sig en funderare. På grund
av vissa orsaker vill han inte ställa sig alldeles utan
instrument. Han köper det billigaste som står att uppdriva, lägger
det i lådan och lämnar dyrgripen kvar hos instrumentmakaren.

Kvällen kommer. Sibyl väntar i det längsta vid porten till
bakgården. Hon kommer, hon går, hon vänder tillbaka, hon
går förbi och vänder åter. Äntligen fattar hon det svåra
beslutet. Hon smyger över gården. Lyckligtvis är den tom,
ingen ser henne. Hon tittar in genom herr Wunderlichs
fönster. Även rummet är tomt, men på ett bord står fiollådan.
Hon stiger in i förstugan och knackar på dörren. Intet svar.
Då tar hon i låsvredet — dörren går upp. Hon stiger
försiktigt in. Det andra rummet befinnes också tomt. Rådvill
stirrar hon sig omkring. Så får hon en idé som skänker henne
utomordentlig lättnad. Hon tar upp fem tior och lägger dem
på bordet, så tar hon fiolen för att gå.

Emellertid har herr Wunderlich hela tiden följt hennes
vandring, först gömd bakom soptunnorna, sedan vid fönstret.
Hans öppna rum har tjänstgjort som råttfälla. När nu råttan
skall smyga sig bort med sitt byte framträder herr
Wunderlich och stöter henne tillbaka i rummet. Han är fruktansvärd
i sin rättmätiga vrede. Hon har velat bestjäla honom! Åt de
futtiga lapparna på bordet hårskrattar han och säger med en
viss sanning att Jules' fiol är värd det femtiodubbla —
viseligen aktande sig att nämna att sagda fiol ej finns i lådan.
Men nu skall hon se, vem hon stungit haver! Nu skall hon
göra sin fine fiolspelare sällskap i fängelset! Så hotar och
domderar den förfärlige herr Wunderlich tills knäna inte
längre bära den skrämda flickan. Då anslår han mildare

toner, mycket, mycket mildare. Han säger henne att han
uppskattar hennes ädelmod beträffande fiolen och dess fattige
speleman. Han är själv villig att sälja instrumentet för några
lumpna hundralappar. Han kan ta femtio kronor kontant och
resten...

I en vindskupa sitter Lisbet framåt morgonen och väntar
i oro på sin rumskamrat Sibyl. Äntligen kommer hon. Och
hon har fiolen med sig! Lisbet skyndar emot henne men
tvärstannar. Det finns något hos väninnan som varken är sorg
eller skam eller vrede - det är dött. Hon ställer ifrån sig
fiolen. Hon börjar packa ihop sina små tillhörigheter. Den
förskräckta Lisbet frågar, vart hon tänker ta vägen. Hon
skakar på huvudet. När kommer hon tillbaka? Aldrig. Nu
är hon färdig. Hon säger till sist:

- Lova mig en sak - berätta inte för honom att jag
skaffade tillbaka fiolen. Du kan säga att du köpte den för dina
sparpengar. Jag vill inte att han skall veta...

Och hon går.

Herr Wunderlich befinner sig hos instrumenthandlaren som
också stämt till sig en spekulant - operans förste
kapellmästare. I väntan på denne resonera de båda herrarna om
priset. Förmedlaren anser att herr Wunderlich kan räkna med
trehundra, kanske trehundrafemtio. Herr Wunderlich skiner -
han har gjort en god affär. Nu kommer den lille
kapellmästaren, impulsiv, livlig och förväntansfull. Han griper med
giriga och smeksamma fingrar instrumentet och börjar syna
det. Men snabbt förvandlas hans min från förväntan till
häpnad, misstanke, avsky. Han vänder sig till den förbluffade
instrumenthandlaren och säger:

- Sen när har ni börjat handla med tjuvgods? Fiolen
tillhör en av mina bästa elever...

Herr Wunderlichs spänning utlöses i ett hjärtligt skratt.
Kapellmästaren fortsätter:

- Jag har själv lyckats skaffa honom den för det
svindlande billiga priset av ett... Han rycker till och stirrar häpen
på förmedlaren som resolut satt sin klack på hans tår.

Herr Wunderlich förklarar saken. Han har ärligen köpt
fiolen på utmätningsauktion.

- Och var är Jules? utropar den bestörte kapellmästaren?
Var håller den slarvern hus? Han har redan gått miste om
ett engagemang.

Herr Wunderlich ler försmädligt:

- Sedan några månader sitter herr Jules i gott förvar dömd
för misshandel och våld mot polis.

Den livlige gamle herrn blir starkt upprörd men herr
Wunderlich är angelägen att komma in på affärerna.
Kapellmästaren bjuder två. Herr Wunderlich skrattar åt detta skämt -
icke ett öre under fyra. Då lägger den temperamentsfulle herrn
från sig fiolen och rusar på dörren. Herr Wunderlich hugger
fatt i honom och skriar av förskräckelse:

- Tre!

Kapellmästaren låter sig återföras, han smeker den kära
fiolen och säger slutligen:

- Jag ger tvåtusenfem, det är mitt sista bud.

Instrumenthandlaren snurrar om på klacken, herr
Wunderlich sväljer ett par gånger, så slår han till. Kapellmästaren
skriver ut en check under det att Wunderlich med rörelse
yttrar:

- Jag gör en förlust, herr kapellmästare, men jag höll av
Jules och vill gärna se hans kära fiol i goda händer. Med öm
hand ger han fiolen en avskedssmekning, bugar diskret och
försvinner.

Den kloke förmedlaren skummar av kallt raseri och säger:

- Herr kapellmästare, kan ni tänka er en större åsna än
en gammal musiker som köper för tusenlappar vad kan kan
få för hundralappar? Och han förklarar de smädliga orden.

Kapellmästaren blir ju något häpen och slokörad men så
finner han tröst hos fiolen och småler och säger:

- Jo, jag kan tänka mig någonting ännu större i åsneväg -
en gammal man som slumpar bort sin heder för några
tusenlappar. Säger och lägger fiolen till kinden.

- - -

Det regnar, det är höst, det är ruskigt och dystert. Dyster
är den ensliga gatan, dystrare ännu murarna, som resa sig
därvid och deras gallerförsedda fönster. På den ödsliga gatan
kommer nu en hopträngd liten skock människor, stora och
små, tripp trapp trull - men alla försedda med jättestora om
ock stundom något bristfälliga paraplyer. Det är en liten
provsamling av bakgårdens beboare som begivit sig till
fängelseporten för att i vänlig famn sluta de båda, som lidit ett bra
oförskyllt skraff. De stanna utanför porten och står där och
hänga tämligen nedslagna. Kommer så fader skomakare ut.
Hustru och barn störta emot honom och snart är han omgiven
av en hel sköldborg vaggande och skvalande paraplyer. Så
vänta de på Jules och nu bli ansiktena rätt dystra. Vad ska
det väl bli av den stackarn? En flicka och en hund sälla sig
till sällskapet, Lisbet och herr Wunderlichs gamla racka. Hon
förefaller inte lika nedslagen som de andra, hon vet ju vad
hon vet och småler en smula spotskt.

Kommer så Jules! Han är allt annat än nedslagen. Först
räcker han visserligen lång näsa åt Vår Herre, som hälsar
hans befrielse med hällregn men så slår han resolut upp
rockkragen och springer tvärsöver gatan mitt i famn på Lisbet.
Även han försvinner för några ögonblick i den vaggande
sköldborgen, kommer så åter till synes våt som en dränkt tupp av
allt »takdropp». Hemåt, kära vänner! Men nu kommer det
svåra - han måste förberedas. För det första - hans rum
är längesedan uthyrt. - Äsch, det blir alltid någon råd! -
För det andra: hans få möbler ha tagits i mät för hyran. -
Än sen! Det är ju en ren Guds välsignelse! Vad ska han med
möbler när han inte har rum? - Nej, nej, men nu kommer
det allra svåraste, som ingen vill krypa fram med. Han gripes

själv av en hemsk aning, han ser från den ene till den andre.
Så säger han:

- Vem av er har tagit vara på fiolen?

Och de måste svara:

-  Herr Wunderlich! Han har köpt den för hundra
kronor...

Slaget är förkrossande. Fiolen tagen i mät - ett sådant
helgerån hade han aldrig kunnat tänka sig. Skomakaren söker
trösta.

- Kom till mig du och sitt vid lästen tills du får råd att
köpa en ny.

Den lilla karavanen sätter sig i rörelse, skomakaren i
spetsen med den ena gesällens paraply över sitt huvud. Sist
kommer Jules arm i arm med Lisbet. Hon drar honom med sig
in på första tvärgata, och säger lockande, leende och
hemlighetsfull:

- Följ mig hem i stället så får du träffa din allra käraste
vän.

Hans ögon blixtra till, hans ansikte lyser upp och han
utbrister:

- Sibyl?

Flickansiktet blir främmande, syrligt och beskt, hon svarar:

- Fröken Sibyl har nog glömt oss fattiga stackare. Hon
har redan gjort karriär - tack vare herr Wunderlichs gunst.

Jules nickar sorgmodigt och snopet. Det är ju bra det,
förstås, att flickan gjort karriär...

Den lilla jungfruburen där Lisbet och Sibyl kamperat
samman är om möjligt nättare än vanligt och prydd med några
blommor. På ett bord står fiollådan höljd med en duk för
den dramatiska effektens skull. De båda ungdomarna komma
in. Lisbet slår armarna kring hans hals. Hon vill grundligt
avnjuta situationen. Allra först måste han säga att han håller
av henne. Jo, visst gör han det. Bedyrandet måste upprepas
tills det fått en något så när tillfredsställande glöd. Då sker
det stora avslöjandet, täckelset faller! Lisbet jublar som en

barnunge då hon ser hans häpnad övergå i hetaste glädje.
Hon skyndar säga:

- Jag har köpt den av herr Wunderlich. Den kostade alla
mina sparpengar!

Åter blir det omfamning och nu saknas ej glöden. Den
värsta bland olyckor - förlusten av fiolen - har plötsligt
skingrats som ett spöke för solen. När karessen är över
springer hon efter kaffebrickan som dukats i grannens kök.
Han öppnar lådan, tar fram fiolen - flickan kommer in
med brickan - han ser på henne, han ser på fiolen, han ser
åter på henne - hon ställer från sig brickan och kommer
fram till honom skälvande av oro utan att veta varför. Då tar
han henne åter i famn, inte stormande längre men smeksamt.

- Stackars unge, säger han, herr Wunderlich har lurat oss
grundligt...

- - -

Herr Wunderlich har fått lite pengar och använder dem
klokt. Han har flyttat från gårdskyffet till en stor gata. Vid
hans port finns en fin skylt med inskriften: WUNDERLICH
<i>Maitre de danse</i> samt en annan med WUNDERLICH <i>agentur
för sceniska artister<i>. Hans kontor och på samma gång våning
är inte stor men verkar gedigen. För närvarande är han
sysselsatt med att avsluta ett kontrakt mellan en känd
impressario och sin egen skyddsling, fröken Sibyl. I det yttre
rummet sitter en liten kontorspojke. Impressarion är en mäktig
man och herr Wunderlich krusar honom starkt. Han förevisar
Sibyl fotograferad i diverse poser och dräkter. Sibyl själv
sitter tämligen likgiltig med ett leende på läpparna som
varken lyser eller värmer. Icke förty är impressarion imponerad
av hennes skönhet och förslag till kontrakt göres redan upp
då kontorspojken sticker in huvudet och med förskräckelse
anmäler någon. Herr Wunderlich gör en ursinnig gest men
samtidigt ryckes dörren upp och Jules stiger in.

Verkan på herr Wunderlich och Sibyl är lika stor om ock
skild till arten. Ett är dock gemensamt - ångest. Hos herr

Wunderlich tävlar dock vreden med förskräckelsen. Han blåser
upp sig sorti' en padda beredd att skrämma en tjur. Emellertid
är Jules lugn. Han ställer sin fiollåda på bordet och säger:

- Förlåt, Sibyl, men jag måste tala med herr Wunderlich.
Han har lurat vår lilla vän Lisbet att köpa det här skräpet
i tro att det var min fiol.

Nu stegras Sibyls ångest hart när till skräck, svept dock
ännu i oförståelse. Hon går fram till Jules, skälvande,
stammande:

- Du måste ta fel - det är din - jag köpte den själv
av Wunderlich - det var jag som köpte den...

Plötsligt rycker hon till och ryggar tillbaka för intensiteten
i hans blick. Han böjer sig fram, tätt intill henne, han ser
henne in i ögonen tills hon sluter sina. Och han frågar:

- Till vad pris?

Då finner herr Wunderlich det komiska i situationen. Han
sätter sig och slår sig flinande på knäna. Han svarar:

- Till skäligt pris, kära Jules. Hur högt skattar du den
själv?

Jules vänder sig från Sibyl mot den flinande dansmästaren.
Hans eget smärtsamma allvar löses också upp i ett litet flin.
Han deltar i herr Wunderlichs munterhet. Han tar fiolen och
puffar med den grinollen fryntligt i magen. Så säger han:

- Hur högt jag skattar den? Så här -. Och han lyfter
fiolen och krossar den mot herr Wunderlichs hjässa. Innan
herr Wunderlich hunnit hämta sig och innan den främmande
impressarion, som diskret dragit sig undan i fönsternischen,
hunnit vända sig om, har han gått.

Han kommer ned på gatan. Han går några steg. Han
stannar. Han har kommit i flintagen så till sägandes. Han skrattar
inte våldsamt men så pass att han måste stanna en stund
då och då...

På kontoret har Wunderlich lyckats sansa sig och när nu
kontorspojken sopat bort spillrorna efter fiolen, söker han
själv sopa bort det obehagliga uppträdet med all sin falska

jovialitet Kontraktet bör ju undertecknas och då den orörliga
Sibyl inte gör någon min däråt begagnar han sig av
impressarions diskreta på-sin-kant-hållande för att ivrigt och ilsket
fast viskande väsa i hennes öra:

- Teckna genast under. Det betyder en förmögenhet för
oss båda. Lyd eller jag kastar dig på gatan.

Efter dessa beska satser skyndar han bort till impressarion
och trugar honom som allra mest jovialiskt. Tveksam men
vänlig närmar sig nu främlingen för att övertala henne. Då
spritter hon upp. Ja, hon skall underteckna kontraktet. Och hon
skall bli sin impressario lydig som ett litet lamm. Men på
ett villkor. Han skall först genomprygla den fähund som står
inför dem!

Det är kanske ej otänkbart att impressarion kunde ha en
smula lust att efterfölja uppmaningen - men - lag och
förordning - han rycker skämtsamt beklagande på axlarna.
Då brister vackra Sibyl i skratt. Herr Wunderlich andas ut
ett ögonblick - men blott ett. Ty Sibyl river sönder kontraktet
i småbitar och kastar dem lekfullt i ansiktet på herr
impressarion. Skrattar. Skyndar ut.

Hon kommer ned på gatan, hon spejar och hon upptäcker
ej långt därifrån Jules. Han står med ryggen lätt stödd mot
en lyktstolpe och muggar på ett bröd - ett bröd som han
tagit från Lisbets kaffebricka. Sibyl kommer fram till honom.
Hon är mycket skygg, mycket rädd att tilltala honom. Han
ger henne en sidoblick och fortsätter att mugga. Då tar hon
den något komiska situationen som anknytning. Står han här
på gatan och äter. Han svarar trankilt:

- Det är den lysande återstoden av Lisbets och min
frukost. Vi ha flyttat samman.

Är det hans avsikt att måtta ett knivhugg så har han lyckats.
Det ängsliga leendet, ångestfullt och ömt, fryser bort. Hon
dröjer ännu några ögonblick hos honom snarast därför att
hon inte kommer sig för med att gå. Då ger han, lugnt
tuggande, den andra knivstöten, sägande:

-  Du förstår - vi är inte gifta. Jag är så att säga hennes
herr Wunderlich.

Orden verka som en vindstöt bland höstens många vissna
blad och Sibyl driver bort som ett höstlöv bland många
fallna. Jules rätar upp sig i spänning. Lusten att följa henne
och lusten att pina henne kämpa med varandra och tyckas lika
starka. En yttre händelse ger utslaget.

En hand lägges på hans axel. Impressarion. Han har fattat
ett visst intresse för denne unge man, som tydligen i lika hög
grad hatas av herr Wunderlich och älskas av Sibyl. Han slår
sig i språk med honom. Han säger bland annat:

- Jag skulle vilja höra er spela. Kanske kan jag göra
någonting för er.

Jules rycker på axlarna. En musikant utan instrument är
lika välrustad som en sjöman utan skepp eller en sportsman
utan ben.

- Hå, hå, herr krympling! skrattar impressarion. Vi ska
skaffa er en krycka åtminstone för tillfället. Får sen se, eller
höra, hur ni brukar den. Han vinkar till sig en bil.

Kapellmästaren sitter i sitt rum på Operan då han får besök
av impressarion. De båda herrarna äro gamla bekanta och
vänner samt hälsa varandra på hjärtligaste sätt. Efter några
inledande fraser framställer impressarion sin anhållan. Han
intresserar sig för en ung musiker och vill höra honom
provspela - kan kapellmästaren ställa ett lämpligt instrument samt
övningssalen till hans förfogande?

- Givetvis! Ingenting kan vara enklare. Och för er skull,
käre vän - myser den gode kapellmästaren - ska han få
provspela min bästa fiol. Ur ett skåp tar han fram fiolen, lika
ömt och varsamt som en mamma tar sin baby ur vagnen, också
lika stolt. Han demonstrerar den och säger: Äkta cremonesare!
Den har tillhört en av mina bästa elever, som tyvärr spårade
ur. Det enda som tröstar mig är att fiolen hamnade hos mig.
Och hos mig ska den stanna till mina dödsdagar! Och han
faller i trance över fiolen som tydligen totalt erövrat hans

gamla musikerhjärta. Då inträder kanslivaktmästaren och
meddelar en smula brydd att herr Jules sitter i väntrummet.
Gubben far upp, på en gång glad och orolig. Men impressariom
småler och säger:

- Jules, ja det är just min skyddsling, som väntar på att
få provspela.

Den gode kapellmästaren börjar till de närvarandes
förvåning trava av och an i rummet. Han har råkat i svåraste
själavånda. Lagligen är han ju den kära dyrgripens ägare -
men - har inte discipeln en högre rätt till den? Är en olycka
eller rentav ett brott tillräcklig orsak för en gammal musiker
att beröva den unge hans älskade arbetskamrat? Är det inte
ett lika svårt brott som då en rik gubbe köper en ynglings
käresta? Å andra sidan - att avstå från fiolen - den
dyrkade -? Nej! Han biter ihop tänderna. Han biter så att säga
huvudet av skam. Han ber vaktmästaren att ledsaga Jules och
hans beskyddare till repetitionssalen. Då impressarion gör en
åtbörd för att ta fiolen, hejdar han honom leende. Han vill
själv stämma den. Bliven ensam tar han fiolen, gömmer den
i skåpet och tar fram en annan, som han med en vaktmästare
sänder till repetitionssalen. Så faller han ihop. Han älskar sin
fiol men också sin heder. Och han har väl även en smula till
övers för sin bäste elev. Men skiljas från fiolen...

Det blir rörelse i scenkorridorer och trappor. Vem har känt
igen Jules, fiolspelaren? Kanske några töser, som gått i herr
Wunderlichs balettskola och lyckats komma in vid operans
kår? Säkert. Man smyger sig fram i korridoren utanför
spelsalen. Några musiker ur orkestern träda in. De andra -
scenarbetare och flickor få vackert stanna utanför men de glänta
försiktigt på de madrasserade dörrarna och lyssna. Det blir
till sist en hel liten kö. Kommer så den gamle kapellmästaren.
Han ser inte ut att vara vid synnerligen gott humör och
tjuvlyssnarna draga sig en smula ängsligt undan. Men han ger
dem buttert ett tecken att stanna. Någon vill öppna dornen
för honom men han sluter den åter. Han vill själv »lyssna på

glänt». Han står vid dörrspringan, ryggen stödd mot väggen.
Han gör inte stora rörelser men hans huvud och så småningom
hans händer smeka de toner han lyssnar till. Han sluter
ögomen, och ansiktets muskler som stelnat och spants vekna,
och vila...

Provspelningen är över. Impressarion anser sig kunna varmt
gratulera sin skyddsling ehuruväl han inte är någon entusiast
av det livliga och fladdrande slaget utan snarare en solid
businessman. Desto livligare äro herrarna av orkestern. Men
var är kapellmästaren? Jo, han kommer. Han kommer genom
korridoren - har varit några minuter i sitt rum. Butter och
tvär träder han in i salen, händerna på ryggen. Jules och
impressarion komma båda emot honom och båda lika
förväntansfulla. Men den buttre gamle herrn säger:

- Så dåligt har du inte spelat på länge, Jules. Du har legat
av dig. Men kanske beror något på instrumentet... Och den
buttre gubben tar fiolen ur hans hand och räcker honom en
annan, som han hållit bakom ryggen. Den rätta...

Lisbet har besök - Sibyl. Även för en skygg och stolt tös
kan sorgen bli så tung att hon måste anförtro sig åt en vän.
Och vem är väl hennes vän om inte kamraten Lisbet. Så har
hon då förtalt morgonens händelser för väninnan, sitt gagnlösa
offer, den älskades förakt, sin olycka. Till sist har hon kastat
sig framstupa på sängen och brustit i gråt. Väninnan söker
trösta men Sibyl hör ej till dem som låta sig tröstas. Finns
det något som kan hålla henne uppe så är det hennes stolthet.
Hon tar sig samman. Hon ber väninnan att ej oroa sig för
hennes skull och att ingenting röja för Jules. Så går hon.
Lisbet står vid fönstret och vinkar farväl åt kamraten, som
hon nu ser för sista gången. Plötsligt rycker hon till och
styvnar i en viss ångest. Hon har upptäckt Jules på gatan.
Ska de båda åter mötas? Blir det kanske en förklaring, en
försoning? Hon behöver inte oroa sig. Musikanten som nyss
firat en triumf, ser ut som om han komme från ett nederlag.
Han går om Sibyl - ett tjugutal meter blott - men ser henne

icke, stirrar envist i marken. Så stiger han in i porten och
Sibyl försvinner vid gathörnet. Lisbet drar en lättnadens
suck...

Likvisst är hon full av oro då hon ser sin vän återvända så
trist. Hon gör honom frågor som han ej besvarar. Han vankar
av och an i rummet. Så upptäcker han bäddens oordning och
huvudkudden våt av tårar. Han far med handen över kudden.
Han blygs över sin okänslighet. Han säger:

- Lisbet, barn, har du gråtit?

Ja, ja, hon har gråtit.

Han stryker henne över kinden och säger:

- Jag tror inte att du ska behöva gråta mer.

Så slår han sig ner på sängkanten, trött. Och Lisbet
överhopar honom med frågor. Var har han varit hela dagen, vad
har han gjort? Han stirrar framför sig - trist, trist - han
småler svagt- han svarar:

- Vad jag har gjort? Folk påstår att jag har gjort min
lycka...

</chapter>
<chapter name="III.">
<h2>III.</h2>

En gata i ett förnämt villakvarter. Sakta framlarvande,
sökande, med närsynt blick läsande husnumren, kikande in genom
trädgårdarnas galler kommer en äldre man. Hans uppsyn är
butter eller snarare slö, hans gång slapp, hans ansikte pussigt,
mustaschen hänger tovig ned över munnen, dräkten har en
gång varit en bonjour. Knappt ens hans närmsta bekanta kan
väl i slusken igenkänna den en gång tvålfagert sprättige maitre
de danse herr Wunderlich. I handen håller han ett papper, som
han då och då rådfrågar - antagligen en adress. Nu stannar
han vid ett trädgårdsgaller och kikar in. Trädgården är mycket
prydlig men de enda levande varelser han kan upptäcka är en
cirka treårig flicka som leker med en stor hund. Det vill säga
hunden leker inte, han sitter bara och hänger med huvudet,



lapar solsken. Han är alltför lastgammal att leka. Herr
Wunderlich lockar på honom. Hunden vänder huvudet mot honom,
Wunderlich lockar ännu mer. Då tar flickan hunden vid
halsbandet och drar honom bort till gallret. Herr Wunderlich
klappar hunden, han klappar också flickan men helt skyggt
och drar hastigt tillbaka handen när nu en tjänsteflicka
kommer ut på trappan och ropar på tösen. Herr Wunderlich
spärrar upp ögonen. Han tycker sig i flickan igenkänna en av
sina forna elever.

Så går han långsamt vidare och stannar vid villans port.
Han granskar än en gång papperet och numret. Han ämnar
ringa på klockan men är synbarligen tvehågsen och starkt
upprörd. Den famlande handen går fram och tillbaka - slutligen
når den dock klockan. Herr Wunderlich drar sig något åt
sidan, stramar upp sig, snyter sig, jämkar på den slitna rocken,
väntar. I detsamma kör en bil fram till porten. Två herrar
stiga ur. Herr Wunderlich känner dem båda - den ene är
impressarion, den andre kapellmästaren. Med en återstod av
dansmästareelegans tar herr Wunderlich sirligt av sig hatten.
Tyvärr blir han icke igenkänd, knappt ens observerad. Den
beskedlige kapellmästaren tar honom för en tiggare och kastar
ett mynt i hans hatt. Villans port öppnas i detsamma och de
båda herrarna försvinna. I dubbel måtto förödmjukad tar herr
Wunderlich slanten och kastar den i gatan, sätter med kläm
på sig hatten, funderar ttt ögonblick, tar så upp slanten och
stoppar den i fickan, står åter tveksam och famlande framför
klockan.

I villans hall eller tambur tas de båda herrarna emot av en
kraftig man, någonting mittemellan portier och betjänt. Förr i
tiden var han skomakare men som ofta händer har väl
fängelsets nesa knäckt affären. Hur som helst så går det synbarligen
ingen nöd på honom. Han visar de båda herrarna in i en
salong där husets värdinna uppvaktas av några kavaljerer. Hon
är mycket elegant, hon ser bra ut och hon är en kvinna som
klättrat minst lika mycket uppåt som herr Wunderlich nedåt.

Hon heter Lisbet. I trots av den förhållandevis rentav lysande
omgivningen är före detta balettösen vid ett miserabelt humör.
Hon tar emot de båda herrarna nonchalant och vresigt, nästan
som om de skulle vara orsaken till hennes missnöje.
Emellertid synes hon ungefär lika vresig mot alla sina kavaljerer och
stämningen i sin helhet är tryckt och irriterad. Orsaken är i
själva verket ett par tidningar som de andra väl läst förut
men som nu en av kavaljererna tar del av med stigande harm.
I den ena står följande notis: En känd violinist, herr X, skall
inom kort för första gången lyckliggöra vår stad med en
konsert. Tack vare den smarte impressarions dunderreklam ha
biljetterna slutsålts veckor i förväg. Vi ha matats med
beskrivningar om hans segertåg i två världsdelar, hans rörande
fattigdom som yngling, hans strålande solskenshumör samt
hundratals pikanta historietter ur hans liv. De senare ska härmed
ökas med ännu en. För några år sedan avtjänade den store
mannen flera månaders frihetsstraff i vårt fängelse, dömd för
en grov förseelse. Pikant, inte sant? - Notisen i det andra
numret lyder: Det förljudes ur säker källa att den store herr X.
ämnar inställa sin konsert. Skulle vår lilla notis ha dämpat
före detta straffångens världsberömda solskenshumör?

Se där orsaken till fru Lisbets och de övrigas tryckta
stämning. Och nu kommer ännu en orsak. På impressarions oroliga
fråga, svarar Lisbet nästan ursinnig:

- Omöjligt! Han är ju känslig som en barnunge. Ingen
människa på jorden förmår honom att konsertera i den här stan.

Svaret är tydligen ej oväntat. Men icke desto mindre
bedrövligt Kapellmästaren sliter sitt hår och impressarion biter
ihop tänderna. Man måste tvinga honom helt enkelt! Han har
ju sitt kontrakt!

- Bah! - rycker Lisbet på axlarna - vad bryr han sig
om det!

I detsamma spritter hon och hela församlingen till, lyssna,
vända sig mot det öppna fönstret som vetter åt trädgården.
Därifrån ropas det:

- Sibyl! Sibyl! Var är Sibyl?

Det är husets herre sorra kommit hem från en ridtur. Och
hon, som lyder namnet Sibyl kommer rusande emot honom
och kastar sig i hans famn - en ung dam om tre å fyra vårar.
Och hon blir kramad och hivad och får till sist sitta på själva
propro som pappa försiktigt leder steg för steg. Vad det
»världsberömda solskensleendet» beträffar, så tycks det ej ha
tagit den ringaste skada. Det lyser lika klart hos den elegante
unge mannen som förr hos den fattige ynglingen i hans
gladaste stunder. Han hälsar Lisbet och vännerna i fönstret, tar
så ungen som ett paket under armen och kommer in i salongen.
Han märker förstämningen och ser frågande från den ena till
den andra. Då tar impressarion det ena bladet, håller under
ögonen på honom och spörjer. Han rycker nonchalant på
axlarna, svarar:

- Naturligtvis ämnar jag inställa. Jag har inte hjärta att
skandalisera min kära födelsestad...

Övertalningar, harm på alla håll och kanter! Det biter varken
på humöret eller beslutet. Det är ju sant vad som står i
bladet! Han är ju en före detta straffånge. Han kan
sannerligen inte stämma någon för ärekränkning! Till
skomakarenbetjänten som kommer in i salongen säger han:

- Inte sant, gamle gosse - vi var fullt autentiska burfåglar
säker till urbota brott och lagligen dömda! För resten
misstänker jag att vi är förhärdade våldsverkare och skulle
återfalla i synden - om vi till exempel stötte på vännen
Wunderlich. Och han ger sin kamrat i brottet en skämtsam knuff,
men skämtet vinner inte den ringaste genklang, icke ens hos
före detta skomakaren, som tydligen är angelägen om ett
samtal med sin matmor. För närvarande är hon upptagen av
att ta farväl av sina kavaljerer, som förargade och missmodiga
över det misslyckade försöket att rubba ett så fast beslut,
troppa av. Impressarion och kapellmästaren fortsätta försöket
energiskt men Jules skrattar och vägrar. Nu får han ett visst

bistånd av sin dotter, som rycker farbror impressarion kraftigt
i byxbenet och ropar: Propro! Propro! - Intelligent och lydig
samt sannolikt ej främmande för nöjet faller herr impressarion
ned på alla fyra, varvid han dock ej upphör med sin
straffpredikan och ej heller underlåter att stryka under sina
argument med kraftiga gester - i den mån de äro görliga. Inte
förr har han kommit ned till djurens ståndpunkt så ryckes det
kraftigt i kapellmästarens byx och nu ropas det vovvov,
vovvov! Även här lydnad och förståelse. Så sätter sig Sibyl upp
på hästen försedd med pappas ridspö och rider följd av den
trogna hunden omkring i rummet. Emellertid förlora de
underbara djuren inte helt sin mänskliga natur och än mindre sina
bekymmer. Sålunda talar den lydigt kringlufsande hunden och
säger:

- Vovovov - du borde av vördnad för din gamle lärare -
vovovov - blygas att försätta dig i en ovärdig - vovovov -
situation...

Och hästen gnäggar under piskrappen:

- Gnääää - jag kommer att stämma dig - gnääää - för
kontraktsbrott. Jag låter inte leka med mig - gnääää - och
fogar mig ingalunda - gnääää - efter barnsliga nycker...

Framförda på detta sätt göra moralkakorna föga verkan,
allra minst ta de på solskenshumöret.

Skomakaren-betjänten har lyckats giva fru Lisbet en vink.
Hon står nu i hallen och talar med sin före detta lärare. Herr
Wunderlich gråter - kanske krokodiltårar, kanske öltårar,
kanske av verklig rörelse. Om Lisbets rörelse råder ingen
tvekan, men det är sannerligen inte ömkan med den förfallne
som rör och upprör henne. Tvärtom drar hon sig ofrivilligt
baklänges om han tar ett steg emot henne. Och herr
Wunderlich gråter och säger:

- Hon talar jämt om er och om herr Jules. Ack ja, den som
finge höra honom än en gång...

Fru Lisbet avbryter hans svada i det hon ger honom en
sedel. Hon säger:

- Hälsa henne att jag kommer i eftermiddag. Så lämnar
hon hastigt slusken, som griper efter henne för att kyssa
hennes hand. Hon stiger in i ett rum utanför salongen där
hon möter de båda förargade herrarna, som äntligen sluppit
från leken. De vill ta avsked men Lisbet håller dem tillbaka.
Hon har fått något att tänka på som vållar henne stort bryderi.
Hon framlägger saken för herrarna som först tvivlande men
därpå alltmera entusiastiskt sluta sig till hennes plan. Själv är
hon knappast lika entusiastisk, snarare tvehågsen. Och hon
säger:

- Men vad ska vi göra om hon helt enkelt inte kan komma?

Impressarion svarar resolut:

- Då ljuger vi. Den synden tar jag på mig.

De återvända in i salongen där Jules alltjämt leker med
lillan.

Herr Wunderlich åter hejdas vid utgången av skomakaren,
som ter sig ytterst hemlighetsfull. Wunderlich tror honom ej
om goda avsikter, men nu säger skomakaren:

- Du må tro, gamla dansmästare, att jag vet snygga saker
om herr Jules.

Och se, Wunderlich förvandlas! Rörelsen förgår och
ersättes med en slaskstadsråttas snikna fikenhet. Vad vet han,
vad vet han? Men skomakarn blinkar och säger:

- Vad betalar du för godbiten? Mindre än femti lock tar
jag inte.

- Du är galen! fräser herr Wunderlich. »Sista Skandalen»
betalade bara tio.

Ack, herr Wunderlich! där försa du dig. Upp flyger dörren
och ut flyger herr Wunderlich, åter ett offer för grovt våld.
Där sitter han och jämrar. En konstapel kommer fram och
ryter åt honom att stiga upp. Han reser sig, men nu kommer
vreden. Nu skall han taga hämnd. Nu ska det bli nya
burfåglar. Inför konstapeln anklagar han patetiskt sina
vedersakare där inne. Han har blivit med våld utkastad!

- Ja, tacka tusan för det! ryter den brutale konstapeln.

Du är naturligtvis full, ditt kräk. Och utan krus släpar han
bort den förorättade herr Wunderlich.

I salongen dansar lillan solodans för sin pappa, som sitter
framför henne, gnolar och slår takten. De båda herrarna och
Lisbet omgiva honom. Aldrig blir det slut på deras tjat! Men
strunt i det - han slår dövörat till och lär tösen sin dansa.
Så tar han henne, hivar henne högt i luften och vill ta till
flykten. Men impressarion hejdar honom. Själve
geschäftsmannen slår an veka toner, sägande:

- Du vill inte spela för vår skull och inte för publikens.
Gott! Men du skall spela för en viss person som heter -
Sibyl.

Sannerligen, nu måste Jules gapskratta!

- Brukar jag inte spela för dig, Sibyl? Jo då. Och det
musikaliska barnet brukar skrika och Leo tjuta och mamma
stoppa huvut under madrassen. Så det, så.

Men Lisbet säger, ej utan svårighet:

- Han menar inte vår Sibyl, han mener - din.

Jules ser först oförstående från den ene till den andre. Han
ställer sakta ned barnet. Plötsligt griper han Lisbet i armen,
spörjer:

- Har du funnit henne? Var är hon?

Impressarion skyndar att svara:

- Vi ha funnit henne och ni ska träffas - efter konserten.

- Hon kommer då dit?

Lisbet plågas av oro, kanske också av samvetsagg. Även
kapellmästaren känner sig en smula plågad. Men impressarion
nickar lugnt och övertygande. Han räcker fram handen.

- Nå, hur blir det med konserten?

Jules står ett ögonblick förvirrad, tvivlande, tvekande. Slår
så till. Hedersord.

Långa, låga ligga sjukhuslängorna innanför de trista
murarna. I en av de mindre salarna ligger Sibyl - det som är
kvar av Sibyl. - Mottagningstiden för frände- och vänbesök

är inne. Vid varje bädd uppehåller sig någon anhörig eller
vän, de flesta med en handfull blommor. Blott Sibyl har intet
besök. Vem skulle det också vara? Herr Wunderlich kanske...
Men nu sker ett litet underverk och fast Sibyl varken spejar
efter vänner eller väntar någon, följer hon det lilla underverket
med intresse. Det består däri att ett helt berg av påskliljor
kommer invandrande genom dörren. Det går på två små trinda
ben, lite ostadigt och trevande men tar sig i alla fall fram
till sista bädden där Sibyl ligger och gör stora, stora ögon.
Påskliljorna falla ned på bädden och avslöjar en liten tös
som strålar av stolthet över sin bragd. Så får gåtan sin
förklaring. Lisbet har stått vid dörren i samtal med sköterskan,
som tydligen givit henne allt annat än hoppfulla underrättelser
om den sjuka. Nu stiger hon fram till bädden och omfamnar
sin väninna. De byta stillsamt förtroenden tills lillans små
piruetter vid sänggaveln åter för uppmärksamheten till hennes
nätta person. Sibyl frågar efter hennes namn. Då ler Lisbet
ett egendomligt leende, ömt visserligen men med en liten
droppe av bittert vemod.

- Nej, säger hon, min unge heter Sibyl.

Den äldre Sibyl betraktar henne glad men kanske ännu mera
häpen och misstrogen.

- Höll du verkligen så mycket av mig, kära Lisbet?

Lisbet ler alltjämt, svarar:

- Visst höll jag av dig - men det var inte jag som
bestämde hennes namn.

Kanske är det både första och sista gången de båda
väninnorna beröra ett så ömtåligt ämne. Sibyl sluter ögonen, så
vänder hon isig sakta på sidan, döljer ansiktet i kudden.
Lisbet låter sin hand långsamt glida över hennes huvud. En
tyst bön om förlåtelse, omöjlig att uttala.

Reklamen arbetar med ljuseffekter och tryckpressar. Den
stora dagen är inne. Utanför konsertsalens entré hålla bilarna
en förberedande kakafonisk konsert. Vid artistingången bildar

man häck. Bilen med konsertgivaren kommer men man ser
inte mycket av honom, bans hustru och impressario, ser inte
stort mer än en böljande rörelse i folkmassan. Plötsligt blir
rörelsen våldsam på en särskild punkt. Någon har ropat:
Straffånge! Tukthushjon! - Det är en starkt berusad individ,
en sluskig person med stora slokande mustascher. Folkmassan
vill ta honom om hand och lära honom lite folkvett. Men nu
tränger den store konstnären själv in i den hotfulla gruppen.
Man drar sig åt sidan och Jules räddar sin gamle antagonist
in i entrén. Fru Lisbet och impressarion byta oroliga blickar.
Jules utfrågar herr Wunderlich. Lyckligtvis nalkas hans rus
kolapsen. Där han sitter nedsjunken i portierlogen stirrar han
hjälplöst slött på Jules och lallar:

- Sii-bybyl - här - ändå - hon ä slut - alldeles -
sluut...

Impressarion ingriper:

- Han menar att hon slutat dansa.

Jules betraktar honom skarpt; hans misstankar börja vakna.
Impressarion möter dem med kallblodigt lugn men fru Lisbet
har svårt att dölja sin oro. Hur ska det bli efter konsertens
slut? Jules försöker ånyo få ett redigt svar av herr
Wunderlich. Men han åtminstone är slut, alldeles slut.

Kapellmästaren har slagit sig ned på estraden vid flygeln.
Fiolen bäres in, strax efter kommer dess ägare. Han bugar sig
obetydligt och förstrött allt under det att hans blick spejar i
salen. Kapellmästaren ser sig nödd att räcka honom fiolen.
Han granskar hastigt sitt instrument men den sökande blicken
går åter ut i salen, söker, söker. Plötsligt lägger han ifrån sig
instrumentet och går hastigt ut i foyern där Lisbet och
impressarion föra ett lågmält, oroligt, från hennes sida nästan,
ångestfullt samtal. De upptäcka honom icke genast, han får
tid att uppfatta denna air av konspiration. Hans
misstänksamhet stegras. Han vill inte spela förrän han träffat Sibyl. Då
stramar impressarion upp sig - kanske mest för att hindra
en bekännelse från Lisbet, och säger:

- Du har givit mig ditt hedersord och jag har givit dig
mitt. Få se vem som sviker! Du kan omöjligt se Sibyl där
hon sitter. Men hon hör din fiol och det är ju huvudsaken.

Ovillig men kuvad återvänder Jules in på estraden där
kapellmästaren sitter och torkar ångestsvetten med en
jättenäsduk. Konserten kan börja...

Den har väckt livligaste intresse hos stadens upper ten som
sänt sina mest representativa medlemmar till konsertsalen.
Men det finns även en del småfolk som livligt intressera sig
för violinisten Jules - till exempel invånarna vid en viss
bakgård. Men hur skulle de ha råd till ett så dyrbart nöje? Vår
tids mångfaldiga uppfinningar ge många goda gåvor ej minst
åt »småfolket». Hos skräddarens är det stor kaffehippa. Bland
ärade gäster återfinna vi åtskilliga av våra gamla bekanta.
Skomakaren har väl ersatts med en av sina gesäller men de
två gamla fröknarna äro där och åtskilliga andra, främst
skräddaren själv i långrock och fru skräddare i sitt svarta siden. Det
trugas och bjuds, pratas och skämtas. Stämningen är ganska
gemytlig. Men nu blir den högtidlig. Skräddaren träder fram
med sin klocka i ena handen och en väldig högtalare i den
andra. Han ställer den på bordet, kastar än en blick på klockan
och yttrar med återhållen rörelse:

- Mina damer och herrar! Silentium som tysken säger.
För om fem minuter börjar våran Jules.

En stilla ro breder sig över församlingen, kopparna föras
så nätt, så nätt, man sätter sig till rätta, småler
förväntansfullt, viskar ett och annat i grannens öra - minns du?
Skräddaren står i stor pose, rynkar tankfullt pannan, stöder hakan
i handen. Gemytligt - betydligt gemytligare än de vita
skjortbröst och dekolletager som blänka framför konstnärens
ögon...

Men det finns ju andra än bakgårdens folk som lyssna
»billigt». I en samlingssal sitter en samling män och kvinnor,
somliga med förband, andra utan, somliga ha tagit plats på
stolar eller bänkar, andra sitta i rullstolar. I bakgrunden gapar

dörren till den svagt upplysta mörgrå korridoren. Även denna
rätt trista församling har sin högtalare, till och med en
praktfull sådan - en av dessa där maskinen döljes av ett eller
annat lämpligt »konstverk». Kanske är det just Lisbet som
skänkt sjukhuset denna apparat och i så fall har hon säkert
valt den med tanke på en särskild lyssnerska. Tavlan är
nänmligen en synnerligen romantisk skildring av en ung speleman
som i skogen den sköna spelar för sin lilla väninna - ett
motiv passande ej minst för en violinkonsert.

Sibyl i sin rullstol har fått bästa platsen bland åhörarna.
Hon förefaller att vara så att säga hedersgäst. Lisbets besök
har väl låtit ett och annat sippra ut bland patienterna. En
bekant, en väninna till den store musikerns hustru! Det ger
en särskild fläkt åt det hela och Sibyl är föremål för mycken
förstulen uppmärksamhet. Hon känner det icke. Hennes blick
hänger oavvänt fast vid den där romantiska skogen som snart
skall fyllas av toner. Hon är mycket het av iver väl men ock
av feber. En sjuksyster står bakom henne och iakttar henne
då och då. Hon är synbarligen allt annat än lugn. Den sjukas
fingrar plocka oavbrutet på filten, hennes huvud vaggar lite
av och an. Ibland ger syster henne vatten och hon dricker
girigt...

Konserten har börjat. Men musikern har svårt att genast
koncentrera sig på sitt spel. Hans blick spejar gång på gång
ofrivilligt bland åhörarna. Kapellmästaren förnimmer en viss
osäkerhet i spelet som gör honom själv nervös. Han kastar
skygga sidoblickar på sin käre elev. Men så småningom tar
musiken sin herre och mästare fången, han upphör att speja,
han sluter till hälften ögonen.

Men Sibyl däremot sitter med vidöppna heta ögon, stirrar
på fiolspelaren och flickan. Det ser nästan ut som om de levde,
som de rörde sig. Plötsligt bli de verkliga, stora, levande.
Men visionen försvinner snabbt...

Nu rungar en applåd. Givetvis i salongen - men även hos
skräddarens. Mäster anför själv. Entusiasmen är stor. Ack hur

skönt, hur sällt, hur ljuvligt! - himla sig fröknarna. - Djävla
skarp grabb att få lådan att låta! mena herrarna. Och fast
uttrycken klinga något olika är meningen densamma och
refrängen lyder lika: Ja, se det är våran Jules det! Kaffehurran
går, kaskarna blandas, ty det är paus.

Det är paus och det är oro i lägret. Jules' nervositet har
stegrats. Han kan inte lida denna hemlighetsfullhet rörande
Sibyl. Vad är det för hockus pockus? Rent besked eller han
avbryter. Han är ursinnig på dessa människor som föra honom
bakom ljuset. Då låter Lisbet allt hemlighetsmakeri falla. Hon
säger, hurudan saken är. Hon har också nyss talat med
sjukhuset och vet att Sibyl lyssnar. Sjuksystern döljer ej heller att
den sjukas krafter äro i starkt avtagande. Men varför beröva
henne en glädje, som kanske är den sista? Och Jules - må
han avbryta, men han gör Sibyl den största sorgen.

Hennes skäl äro betvingande. Han går åter in på estraden.
Nu söka inte längre hans blickar. Nu kan han spela med
slutna ögon och låta musiken vara enda bandet mellan honom
och hans kära. Han vet knappt var hon är. Men han vet att
hon hör honom. Och hans spel blir annorlunda.

Mer gripna än förut lyssna de bräckliga i sjukhusets sal,
och mest gripen den bräckligaste. Feber och upphetsning ta
övermakten. Visionen blir verklighet. Sakta glider den sjuka
in i den romantiska skogen. Nu är det hon som sitter där på
stubben och han, Jules, den fattige pojken som spelar för
henne. Men feberdrömmens värld är orolig, skogen först vänlig
och säll blir snart fientlig, hemska minnen dyka upp i vilka
herr Wunderlich är huvudaktören. Han dyker fram bakom
varje stam, varje buske för att gripa henne. Lisbet är också
där. Hon vill kanske inte något ont men så snart hon söker
skydd hos sin älskade faller Lisbets skugga över honom och
hon står emellan dem.

Den sjuka i stolen sitter med slutna ögon, hon andas rätt
häftigt, hon gör små ansatser att resa sig, helt svaga. Ingen
märker det, icke ens sjuksystern. Alla lyssna.

Ty nu spelar mästaren så som ej tillförne. Medvetandet att
han verkligen står i förbindelse med Sibyl, att hon hör varje
ton från hans strängar ger en ny själ åt hans spel. Och även
han får en vision, på sätt och vis en motbild till den han såg
i vindskupans fönster, då den vackra, festligt klädda Sibyl
bekransade honom inför en stor och elegant publik. Nu tycker
han sig tvärtom stå på den ruskiga bakgården och mot honom
kommer en fattig liten Sibyl, leende och lite skygg kommer
hon tätt intill honom, höjer sig lite på tå och stryker sin kind
mot hans. Och han låter fiol och stråke sjunka...

Vad har hänt? Är mästaren sjuk? Han har avbrutit sig mitt
i spelet. Han står där i en rätt egendomlig ställning, armarna
med instrument och stråke ha sakta sjunkit, ögonen äro slutna
och huvudet lätt framåtböjt.

Och man undrar och skrämmes inte blott i konsertsalen.
Hos skräddarens byter man häpna och oroliga blicker. Avbrott
mitt i stycket? Vad har hänt? Och man undrar i de sjukas sal.
Vad har hänt? Systern böjer sig fram över sin skyddsling.
Hennes huvud har sjunkit lite åt sidan, ögonen äro halvslutna,
munnen ler ömt och skyggt - just som den fattiga flickan på
bakgården, hon som nyss strök sin kind mot mästarens. Då
vänder syster rullstolen med den döda så sakta och försiktigt
att ingen märker något och låter hon den glida ut i den långa
mörkgrå gången och försvinna i dess skymning.

Och mästaren fortsätter att spela...

Bern, mars 1925.
</chapter>

<chapter name="EN PERFEKT GENTLEMAN">
EN PERFEKT GENTLEMAN
</chapter>


<chapter name="I.">
<h2>I.</h2>

Frågan är: Kan Madame någonsin komma att älska en annan
man än Monsieur?

Madame finner det orimligt omöjligt! Monsieur finner det
om möjligt ännu mera orimligt omöjligt! Monsieur har varit en
av Paris' vackraste och mest outrerat eleganta unga dandies
innan han gifte sig med Madame. Hans lilla markisinna är inte
stort mer än ett barn. Kanske är det just hennes ungdom,
som lockat honom in i äktenskapsfällan. Men barn bli i
längden tröttsamma. Tycker Monsieur le marquis Robert de Luny
de Tour d'Ivrogne. Och han har redan varit gift med
markisinnan Hortense i flera, flera veckor - för att inte säga
månader!

I trots härav är det första gången monsieur skall beträda
sitt hem, eller rättare sagt sin hustrus. Ty hela det charmanta
hotel de Luny är en bröllopsgåva av markisinnans mor, en
ståtlig kreolska, och före detta handelsidkerska, och mycket, mycket
rik. Madame Ponson är ett hurtigt fruntimmer av parisisk
småborgartyp, som ingalunda saknar »sätt», men det händer henne
dock i känslomättade ögonblick att hon gör höfterfäst med
ena handen under det att hon med den andras baksida stryker
sig om näsan.

För ögonblicket är hon som bäst i färd med att visa det
magnifika husets härligheter för sin syster Rosalie, en äldre
mager dam av synnerligen landsortsaktigt snitt, en
småstadslärarinna med blodbrist, principer och lösgom.

- Här ser du min dotter markisinnans sovrum, demonstrerar
hon, bara sängen har kostat 77,000 francs med 5 %


kassarabatt! Men vad är det mot stora hallen! Där kostar
inredningen en halv million! Och här ser du min svärson markisens
privata salong! Kubansk sockerkist med
elfenbensinläggningar. Äkta förstår du, trehundratusen francs!

Madame Ponson är patetisk och själv imponerad, nästan
överväldigad av stolthet över sin egen frikostighet. Syster
Rosalie från landsorten är helt överväldigad. Hon stannar
i beundran framför en tavla, föreställande ett gammalt slott.
Med utomordentlig stolthet säger madame:

- Det där är Chateau Tour d'lvrogne, min svärson
markisens stamgods. En ruin förstår du, en äkta antik ruin!

En hovmästare passerar damerna och madame passar på
att förevisa också honom:

- Det där är markisens hovmästare Marcel, ett sånt där
äkta gammalt inventarium till tvåtusen francs i månaden!
Förutom det han stjäl!

Hon ger trotjänaren en liten vänskaplig knuff, som han
besvarar med en liten bugning, och damerna fortsätta in i
nästa rum.

- Det här är markisens sovrum! Mattorna äkta! Möblerna
äkta! Allting äkta! Här skall markisen sova när han inte
sover hos Hortense! Det hela med badrum och alla
moderniteter trehundratusen francs!

Syster Rosalie har nu svalt så många feta siffror, att
magsyran börjar kittla henne i halsen. Hon säger
hemlighetsfullt med handen kattförtroligt lagd på madame
Ponsons arm:

- Man kan bli grön av avund, kära du. Men säg mig nu
bara en sak, vad kostar dig markisen själv?

Madame Ponson höjer på de feta axlarna:

- Åh min vän, vad kostar oss våra svärsöner? Våra
döttrar skulle jag tro - - -

Utanför hotel de Luny står en lastbil från vilken tjänarna
bära in den ena kofferten efter den andra, alla med
hotelllappar från Egypten, Indien, Amerika. Strax efter kommer

en magnifik limousine och kör fram till stora trappan.
Chauffören håller upp dörren och Hortense hoppar ur. Leende,
livlig, vacker och snabb, ropar hon redan på trappan: -
Mamma! Mamma! Hon springer uppför de få stegen, en tjänare
håller upp porten och i hallen smaska mor och dotter samman
i en sydländskt livlig omfamning, kyssas, gråta, skratta, smekas
och virvla bort i riktning mot markisinnans våning under
ett brusande pladderfall.

Markisen ger sig god tid med att stiga in. Han ger sig
god tid att låta Marcel taga av sig rock och hatt, som Marcel
i sin tur lämnar en betjänt. Han ger sig tid att tända en
cigarrett och att blåsa ett rökmoln i Marcels ansikte innan
han frågar hur den gamle vännen mår.

Så snart det första mötet mellan mor och dotter är
slutpladdrat, skyndar lilla markisinnan att visa sin älskade herre
och man deras hem. Tyvärr lyckas hon inte slå en gnista av
intresse ur den unge mannens själ. Mycket snart sjunker han
ned i en bekväm stol, där han blir sittande. De långa
ögonfransarna nästan släpa mot kinden, och ansiktet präglas av en
nästan fullständig själsfrånvaro. Det enda, som tycks skilja
honom från nirvana är cigarretten. När nu madame Ponson
kommer fram till honom för att få höra hans syn på det
dyrbara hemmet, klämmer han monokeln i ögonvrån, granskar
henne kritiskt och säger:

- Ni ger oss ett charmant hem chère madame, men av
antikviteter finns endast en äkta - er dräkt! Den är från
sjuttiotalet.

- Och jag själv från fyrtio, replikerar madame Ponson
och småler.

Markisen fäller förskräckt sin monokel: - Och lever ännu?
Vilket rekord i envishet!

Bakom stolen står moster Rosalie och tjuvtittar på detta
vuxna enfant terrible. Markisen känner ett visst obehag, hans
fina nerver ana oråd. Så springer han upp och står ansikte mot
ansikte med den grinande lilla gumman. Han stirrar på

henne, gör en grimas som barn för ricinolja, dyker tillbaka
ner i stolen och ropar:

- Hortense! Marcel! Hjälp! Vatten! Whisky! Morfin!
Ambulans!

Hortense skyndar till sin älskade och bortskämde makes
hjälp, smeker honom, drar honom i luggen, nyper honom
i örat Hon har mycket svårt att inte ständig fingra på sin
docka! Han försvarar sig med att säga:

- Hur kunde jag veta att det var en moster! Jag tog henne
för en feberhallucination!

Madame Ponson tar illa upp.

- Du gör klokast i att vara en smula hövlig mot mig och
min släkt, säger hoa,  åtminstone  så länge du inte fått ut
Hortenses hemgift!

Roberts ansikte skuggas ett ögonblick av ett högdraget
allvar, men i nästa sekund har han rest sig och fattat mosters
hand, som för att kyssa den. Men det blir ingen kyss. Han
granskar handen genom monokeln, vänder sig till Hortense
och säger:

- Det är sällan man ser så oförfalskade landsortsnaglar!
Att döma av myllans dunkelbruna färg är den från Provence.

Moster Rosalie går. Hortense blir sårad och madame
Ponson blir arg. Icke för ty vill hon försöka att förströ denne
svärson, som grinar åt hennes gammalmodiga finesser, beter
sig ohöviskt mot familjen, blir halvt vansinnig av äckel inför
en misslyckad möbel, och som slutligen på nytt sjunker
ned i en stol nästan vanmäktig av ledsnad. Skulle det
intressera honom att se sina rum? Nä då. Stallet, garaget,
trädgården? O nä, nä då. Ja men nu vet i alla fall madame
Ponson något som måste intressera honom: lilla markisinnans
privata våning i äkta empire, ärvd efter den kreolska
släktens napoleonida förfäder. Nu våndas markisen, han vägrar
tro sina öron. Empire? Vet inte chère mère att en känslig
människa får blåmärken över hela kroppen bara av att se
på empire? Åh, var snäll och lämna mig i fred! Han vill inte

se mer, han vill dö där han sitter. Nu. Av spleen,
Barmhärtighet mot en döende!

Madame har fått nog; med en knyck på nacken och hela
gumgestalten skälvande av förakt, lämnar hon dem allena.
Lilla hennes nåd vill nu använda sin metod, den enda hon
förstår. Hon kryper upp i hans knä som en barnunge, hon
smeker honom. Han måste vara god mot henne. Han måste
älska henne. Ty - o fatalitet! - han är den ende man, hon
älskat och skall älska och kan älska. Markisen besvarar
inte nämnvärt smekningarna. Men väl tar han fram en liten
notisbok och gör en anteckning. Hon blir nyfiken. Jo,
förklarar hans nåd, han är intresserad av statistik. Under januari
sade hon honom 1,236 gånger att hon älskade honom, under
februari 1,235, men den månaden är ju också kortare, under
mars 2,417, under april 13,311 och under förra hälften av maj
redan över 14,000. En oroande stegring. Han vågar inte
tänka på vad juni och juli skall medföra.

Det kränker den lilla för djupt. Hon brister i gråt och
försvinner. Hennes tårar kommer spleenbägaren att rinna
över. Markisen är nära att få konvulsioner av ledsnad. Han
tillkallar sin trotjänare. Han skriver i all hast en liten
biljett och adresserar den till en viss major Renard,
Jockeyclub. Skynda! Skynda! Han är utmattad av ansträngning. Men
värre väntar. Dörrarna till matsalen slås upp. Man fordrar att
han skall dinera på tre man hand med madame och hennes
nåd. Han fogar sig i det oundvikliga med en viss lätthet, ty
han har vidtagit säkerhetsåtgärder. Man tar plats. Nu väntar en
liten överraskning. Under sin servett finner lilla hennes nåd
en sirligt formad nyckel passande till en empiredörr; markisen
finner en duplett därav under sin. Vad skall det betyda?
Madamte myser trots all utstånden förargelse. Det är nyckeln till
din privata våning, Hortense. Jag lät göra en duplett åt din
man. Hon vänder sig till markisen och säger maliciöst:

- Låt se att ni inte lägger bort den, Robert - en annan

man kunde hitta den! - Markisen bugar och  svarar lika
maliciöst allvarligt:

- Madame, jag har ett fack i Banque de Lyons
pansarvalv. Där skall den förvaras. Dag och natt.

Stämningen ljusnar ej genom detta. Efter dinén föreslår
madame en liten trekarl. Hon ger och ger galet. Hon samlar
snabbt ihop korten och ger på nytt. På nytt blir det galet.
Markisen är en intresserad åskådare till given, men Hortense
blir nervös över att madame ger fel. Hon rafsar ihop korten,
räcker dem till Robert, och uppmanar honom att ge. Han
tar leken sävligt och börjar i stället för att ge bygga ett
korthus i det han säger:

- Jag vill inte längre dölja för min kära svärmor, att det
fattas ett spaderess. Jag vet det bäst, för jag har själv haft
bort det!

I detsamma förmärkes en viss oro i hallen, som tycks
väcka markisens för en gångs skull glada intresse. Vad
står på? Stormar man huset? Några herrar i
eveningdress ha trängt sig in i hallen, och trots ett visst motstånd
från tjänstefolket komma de ända in i salongen, där
markisen kiknar av skratt under det att damerna resa sig
rådvilla. Intränglingarna studsa häpna och förlägna vid åsynen
av damerna. En av herrarna stiger fram. Ragglande av skratt
hänger sig markisen kring den käre vännen Renards hals. Men
majoren stöter förargad undan honom och vänder sig till
madame.

- Madame, ni måste ursäkta oss! Robert har utsatt oss
för en mystifikation.

Han räcker henne biljetten och hon läser: »Vänner! Hjälp!
Man mördar mig i huset nr 13 vid rue Parc Monceau!
Bob.» Madame vänder sig oerhört kränkt till Robert, som med
en dåres lugn lägger sista handen vid sitt korthus,
betraktar det förnöjt, och blåser sönder det innan han säger:

- Madame, tio minuter till allena i ert sällskap och den
siste de Luny hade dött av ledsnad.

Nu tryter äntligen gummans tålamod. Hon utropar:

- Hortense, jag lämnar detta hus, där jag förolämpats så
grovt, och du följer mig! Hon tänker med våld släpa sin,
dotter därifrån. Då vrider markisen helt litet på huvudet
och säger:

- Stannar du inte hos mig, Hortense - min älskade
Hortense!

Hur skulle hon kunna motstå denna stämma? Hon sluter
sig lidelsefullt intill honom. I detta ögonblick tyckes också
han besjälad av en liten lidelse, som i någon mån
motsvarar hennes. Madame däremot rasar:

- Hortense, du väljer din make framför din mor, säger hon,
som du vill, men sanna mina ord, du kommer att få ångra
dig! Stolt som en fregatt seglar hon ut, följd av hela den
larmande skaran.

Hortense står kvar med armarna kring Roberts hals. Hon
drar honom mot en soffa, och han följer en smula långsamt
Han avbryter Hortenses smekningar, ty han måste tända en
cigarrett. Hon väntar tåligt till dess han dragit några bloss.
Då börjar hon på nytt med sina karesser. Han är inte direkt
ovillig, han låter sig kyssas, men snart tycker han att det kan
vara nog. Han reser sig och säger:

- Du måste ursäkta mig, Hortense, men mina vänner
vänta!

Hortense har mycket svårt att dölja sin besvikelse, och
Robert har svårt att dölja en viss irritation och otålighet. Han
kan inte fort nog komma därifrån. Han kvävs, han vill ut!
Ut i Paris! Ut i häxkitteln! Ut att söka sensationer efter den
långa, fadda bröllopsresan, som har tagit förfärligt på hans
nerver. Men den lilla är ju förtjusande, anmärker major
Renard. Naturligtvis är hon förtjusande. Hon har bara ett
fel - hon kan inte älska någon annan än mig! Majoren ger
honom en liten prövande, ironisk blick. Är du så säker på
det? tänker han. Mon dieu, mina vänner, suckar markisen, ni

måste hjälpa mig att roa Hortense. Jag har varit tillbedd i
tre månader, och nu orkar jag sannerligen inte mer.

Vid sin spegel sitter lilla markisinnan i negligé. Hon suckar
och sluter ögonen. Och fram bakom henne kommer markisen,
synlig i spegeln. Det är utan tvivel han - hans ansikte, hans
dräkt, hans figur. Men uttrycket är ett annat, manligt, sunt,
ömt. Han böjer sig fram över henne, och hon lutar huvudet
tillbaka och lyfter armarna för att famna honom. Då svinner
fantomen. Ty ingenting annat var det än en faktorn, och den
lilla markisinnan är obotligt, gråthuttrande ensam.

Den ende man hon kan älska, söker och finner sina
sensationer. Han tillbringar natten vid gröna bordet i en halvt
orientalisk och helt dubiös lokal. Spelmatchen står mellan honom
och majoren, som hittills är segraren. Markisen sliter sista
bladet ur sin checkbok - förlorar. Majoren säger: - Ställ
pant. Markisen trevar febrilt i sina fickor, får tag på en
tingest, betraktar den häpen, brister i skratt, kastar den på
sedelhögen. Men vem kan godtaga en dylik pant - en nyckel,
om än skönt sirad i empire. Markisen skrattar och säger:

- Det är nyckeln till Hortenses rum.

Majoren tvekar ett ögonblick - så godtar han panten.
Spelet fortgår och nu vinner markisen. Han reser sig en
smula ostadigt, han är trött på spelet, han vill ha andra
sensationer. Stödd på sin väns skuldra går han därifrån.

Fantomen besöker åter lilla markisinnan där hon ligger och
slumrar, halvt drunknad i den väldiga empiresängens
kuddhav. Den oemotståndlige nalkas henne i sin förklarade gestalt,
men ack, blott en fantom, som svinner då ögonen öppnas.

Ty den verklige markisen ligger som bäst bland andra
gestalter på ottomaner i ett halvdunkelt rum. En man med
lång hårpiska och lykta i handen vaggar omkring och sköter
de sovandes och halvsovandes pipor. Han lyser på ett ansikte
- det är majorens. Han lyser på näste man - det är den
sovande markisen, som kastar sig av och an i en mardröm. Och

hårpiskemannen går vidare. Så stannar han, har upptäckt
någonting på golvet. Han lyser på tingesten med lyktan. Det
är en nyckel i empire. Han tar den och stoppar den på sig.


Markisens vänner försumma inte vänskapens bud i fråga om
att roa lilla markisinnan. De ligga just nu hopkrupna vid
hennes fötter, där hon sitter uppflugen med korslagda ben
på en divan. Hela sällskapet, inklusive markisinnan, äro klädda
att rida på jakt. Och mellan varje kavaljer ligger en hund.
Lilla markisinnan matar dem opartiskt ur en konfektask -
genom ett lätt slag på huvudet med ridpiskan ger hon till
känna, vems tur det är. Och hundar och kavaljerer taga emot
och respektive slicka och kyssa den givande handen.

Men över lilla markisinnan är det någonting oroligt och
otåligt. Och själva rummet - ett av dem, som kära mor
ordnat så prudentligt, har fått någonting oroligt, oordentligt
över sig.

Nu kommer Marcel genom rummet och Hortense frågar
otåligt efter sin man. Herr markisen beklagar, att han inte
heller i dag får tid att följa markisinnan på ridturen. Han
är upptagen av sin skräddare och herr markisens nya ridrock
torde ej vara genomdiskuterad förrän i slutet av veckan.

Markisen halvsitter på ett bord i sitt rum, iförd en magnifik
morgonrock. Skräddaren och hans konstnärligt betonade
biträde stå bredvid, och alla tre herrarna granska gravallvarliga
en bunt ritningar. Markisens ansikte har ett på en gång
drömmande och ansträngt tankfullt uttryck. Han suckar och
skakar på huvudet som den, vilken tumlar med ett
svårlöst problem.

Men i hallen rasar Hortense över sin försumlige make.
Förgäves söker major Renard att övertala den misslynta att
inte inhibera ridturen. Hon knycker på nacken och gör min
av att gå, då Marcel i detsamma anmäler att madame
Ponson nalkas.

Om en bomb exploderat, hade verkan knappast kunnat vara
större än detta meddelande. Herrarna skingras åt genom att
gömma sig bakom gardiner och under möbler. Hortense kastar
en snabb blick över rummets hopplösa tillstånd, och flyr ut i
nästa rum, där hon dyker in mellan draperierna vid fönstret,
och hundarna hoppa i den allmänna villervallan upp i
fåtöljer och soffor, och göra det så bekvämt som möjligt åt sig.

I detsamma kliver madame Ponson in, myndig och barsk,
men stannar tvärt, då hon får se bordet fullt av
champagneflaskor, varav några stjälpts omkull i hastigheten. En butelj
ligger på en divan och läcker. Madame får ett starkt intryck av
att hennes stolta skapelse, hallen, användes på ett
synnerligen ovärdigt sätt.

Bäst hon bistert begrundar detta, kommer markisen
halvspringande med den sida rocken fladdrande omkring sig.
I famnen håller han en hel packe prover, och har tydligen
kommit för att söka sina vänners råd. Han stannar tvärt,
när han får se sin svärmor. Den oväntade synen tar på hans
nerver, han tappar provbunten, och försöker smita, men
infångas och tvingas ner i en fåtölj, sedan hunden med en
kraftig dask av madames näve förpassats bort från stolen och
ut ur rummet.

Markisen slår sig med resignation till ro, tänder en cigarrett,
och blåser röken uppåt, nedåt, och åt sidan, regelbundet som
ett urverk, i det han säger:

- Vad det gläder mig, madame, att se er! Jag har väntat
länge på ert besök.

- Det betyder att du behöver pengar förstås! Nå ja, jag
vill inte vara oförsonlig. Jag har givit min notarie order att
utbetala Hortenses hemgift.

- Tala inte så högt, madame! Min skräddare är där inne,
och han kunde få slag av pur barnslig glädje! Madame låtsas
inte höra, hon har allvarliga saker att tänka på:

- Men i gengäld, Robert, fordrar jag att både Hortense
och du ändra levnadssätt! Så här får det inte fortsätta!

Hortense hör, där hon står i draperierna, moderns
moralkakor. Hon gör en trumpen min och tänker lämna sitt
gömställe, då i detsamma major Renard, tyst på tå, närmar
sig dörren till Hortenses rum. Han vrider på låsvredet,
knackar sakta, lyssnar, och då han hör steg närma sig lyser han
upp i ett lystet leende. Han ställer sig på lur vid sidan av
dörren, som nu öppnas. Majoren griper kring den öppnande
handen och drar med ett raskt grepp till sig den förmodade
rymmerskan, som emellertid befinns vara en stöddig negress,
hennes nåds kammarjungfru. Svartingen är inte buskablyg,
och då majoren nu vill tränga sig in i markisinnans våning,
avvisar hon honom bryskt med den förklaringen, att förutom
hennes nåd själv är det bara markisen, som har tillträde till
rummen.

- Hennes nåd har anförtrott mig sin nyckel och befallt mig
att inte släppa in någon främmande, säger hon, och kråmar
sig av stolthet över detta förtroende.

Renard får nöja sig. Han sväljer förtreten, tar svartingen
under hakan och säger:

- Jaså du svarta ängel vid Paradisets port! Nå, en annan
gång ber jag markisen låna mig sin nyckel. Han använder
den nog mera sällan, så svårigheterna bli inte stora.

I detsamma står lilla markisinnan framför honom.
Flammande av vrede begär hon en förklaring. Majoren rycker
på axlarna en smula besvärad i förstone, men snart med en
glimt av fräckhet.

I hallen har madame och markisen varit vittne till den lilla
scenen. Madame viskar:

- Skvallret har redan satt Hortense i förbindelse med den
där rucklaren Renard, och vad hjälper det sedan att hon är
oskyldig. En verklig gentleman måste skydda en hustrus
rykte!

Markisen blir en smula nervös och otålig och svarar:

- En verklig gentleman, kära svärmor, lägger sig inte i
andras affärer, allra minst sin hustrus! Men för att tala om

angenämare saker - vilket tyg råder ni mig att välja till
ridrock?

Han reser sig och går livligt fram till de tappade proverna,
som han börjar plocka upp. I det han reser sig kommer han
att kasta en blick genom den öppna dörren till rummet
bredvid. Han stelnar till av förvåning.

Majoren har av sin fräckhet låtit förleda sig till att närma
sig markisinnan med ett lystet leende. Hon tar några steg
baklänges, men då han följer efter henne, slår hon honom
med ridpiskan över ansiktet. Majoren ryggar tillbaka för
slaget, men griper så den lilla kvinnan i raseri, och sveper
henne tros motståndet i famntag och kyssar.

Markisens häpnad upplöses i ett nervöst flabbigt skratt.
Han tappar åter sina prover och då majoren nu kommer ut
i hallen, betraktar han sin vän med ett osäkert, gäckande
leende. Majoren döljer sin förvirring bakom en uppstramad
hållning, och ämnar gå, då Robert hejdar honom med en
liten nonchalant vink. Han säger:

- Jag är förtvivlad över att behöva vara taktlös, men å
andra sidan måste du medge, gamle gosse, att situationen
och konvenansen formligen skria efter en örfil! Och han
ger sin vän med fermitet den ritualmässiga örfilen.

Ur sina gömslen framtumla nu de bestörta vännerna, och
samla sig kring de båda antagonisterna. Major Renard väljer
ut sina båda sekundanter och säger till Robert:

- I morgon bittida! Vapen värja! Villkoren mina vanliga.

- Tänker du helt enkelt slakta stackars Bob? frågar den
ene sekundanten i det de gå mot entrén. Majoren rycker
ointresserad på axlarna.

Nu kommer Hortense springande. Hon kastar sig kring
Roberts hals och tigger och ber:

- Du får inte slåss! Renard är Paris' bästa klinga! Han
kommer att skicka dig till en bättre värld!

Markisen svarar:

- Bon dieu, den kan inte vara tråkigare än denna. Och
det blir alltid ett ombyte.

Vännerna söka övertala Robert att inte gå, och den
vettskrämda svärmor skriker:

- Bob, du måste be om ursäkt på dina bara knän! Karlen
är ju en ökänd slagskämpe, och du har aldrig haft en
duell!

Då ropar markisen, som inte kan komma loss ur gummans
famntag, efter majoren:

- Renard, dröj ett ögonblick för gammal vänskaps skull!
Du med dina hundratals dueller har så mycket större
erfarenhet än jag. Jag ber dig därför - ber dig uppriktigt...

Majoren står i entrédörren. Han är villig att lyssna till
markisens bön om ursäkt. Bob fortsätter:

- ...uppriktigt säga: Hur klär man sig till en duell
för att vara fullt korrekt?

Majoren tror sig utsatt för drift och svarar försmädligt:

- Kom gärna i kanariegul frack om dig lyster, jag skall
laga att du forslas därifrån svept i purpur.

Och han går hastigt, i det att markisen höjer svagt
chockerad på axlarna:

- Bon dieu, vilket osmakligt hot!

På klubben diskutera sekundanterna redan duellen, prövar
vapnen. Majoren kommer tillstädes. Som förolämpad part har
han att bestämma villkoren, och kräver de strängaste.
Stackars Bob, sucka sekundanterna, det är slut med honom. En
av klubbvaktmästarna tager majoren avsides och säger en
smula hemlighetsfullt:

- En kines har varit här och lämnat en nyckel, som han
påstod att herr majoren tappat på hans lokal. Jag ansåg mig
böra köpa hans diskretion...

Men majoren skakar förargad på huvudet, han har inte
förlorat någon nyckel. När han nu får se tingesten, ändrar
han emellertid hastigt åsikt, och ger en riklig dusör åt den
diskret småleende tjänaren. Majoren stoppar på sig nyckeln.

I detsamma förklara sekundanterna att tiden är inne. Majoren
begär till deras förvåning några ögonblicks betänketid och
till deras ännu större förvåning säger han därpå:

- Mina herrar, jag tar tillbaka mina villkor och beviljar
markisen de lindrigast möjliga. Duellen skall upphöra vid
första touche.

Så mycket ädelmod borde kunna stilla markisens oro, om
han eljest hyste någon. Han har redan infunnit sig på
valplatsen i någon av stadens utkanter, jämte sin betjänt och
läkaren. Hans intresse har emellertid genast fängslats av en
grupp apacher, vilka spela det ädla hasardspel, som består
i att spotta till måls. Snart är han en ivrig deltagare och
spottar med liv och lust, då spelet avbrytes av
Sekundanternas ankomst. Han säger till betjänten:

- Marcel, de här herrarna ha förljuvat mina sista stunder.
Skriv upp deras adresser och bjud dem på begravningen.
Det skall glädja min svärmor att se hur populär jag var inom
alla samhällsklasser.

Han hälsar sirligt sina spelkamrater, klär hastigt av sig,
och går för att med värjan hälsa sin motståndare, varefter
fäktningen begynner.

Så gott som genast flyger värjan ur markisens hand, Han
betraktar tämligen förbluffad sin tomma hand, men när
nu sekundanten räcker honom vapnet, tackar han
förbindligt och går åter en garde. Samma resultat. Nu ser han
smått förargad ut, men får åter sitt vapen, och går åter
en garde. Majoren är hela tiden orubbligt allvarlig, och
slår nu en vacker lyra med sin motståndares vapen. Robert
lyfter alldeles häpen sin blick mot skyn för att följa
värjans himmelsfärd. Och åter får han vapnet och åter går
han en garde, men nu koncentrerar han sig på det enda:
att hålla fast. Han biter ihop tänderna och kramar fästet
och säger:

- Gärna döden, men nu släpper jag dig inte, djäkla
slingerål!

Majoren gör ett utfall, och sekundanterna ingripa med
stora åtbörder och glimtar av löje. De ropa:

- Halt! Halt! Markisen är sårad!

Den stackars markisen går från den ena förbluffelsen till
den andra. Han söker på sitt bröst, och då kommer läkaren
honom till hjälp och påvisar en skråma på höger arm. Klämmer
man den duktigt framsipprar en liten, liten rännil blod.
Markisen ser högst belåten ut, och säger till betjänten:

- Bon dieu, Marcel, det här skulle den stackars
markisinnan se. Jag formligen badar i blod.

De båda motståndarna skaka kraftigt varandras händer,
läkaren kommer med bandage, majoren säger:

- Du har duellerat, Bob, och hela Paris väntar på att få
se dig med armen i band. Men tag den vänstra, det är
bekvämare vid spelbordet.

- Du har då alltid varit min vän, säger markisen, och
trycker ånyo hans hand.

Sekundanterna småle i mjugg, men apacherna lägga inte
band på sin munterhet. Markisen fixerar dem högdraget och
säger:

- Messieurs, er glädje är alldeles omotiverad, ty
begravningen uppskjutes på obestämd tid.

Orons timmar tillbringar Hortense snyftande, utsträckt på
divanen, tröstad och styrkt av sin mor, men kanske ännu mer
av ett nytt medvetande: Hennes man är dock en hjälte! Han
slåss för hennes skull! Han riskerar sitt liv! Så kommer då
äntligen betjänten, den förste budbäraren. Hortense störtar
emot honom. Hur har det gått? Betjänten rapporterar:

- Markisen är sårad, men föga dödligt.

Och var finns han? Markisen har begivit sig till klubben
för att mottaga sina vänners lyckönskningar. Madame har
knappt haft hjärta att störa den lillas tårfyllda entusiasm
nyss, men säger nu beskt:

- Dina lyckönskningar tycks han inte bry sig om!

Det dämpar ju entusiasmen, men dödar icke ömheten.

Dröjande går hon in i mannens rum, stiger in i hans sovrum,
stannar vid hans bädd, tumlar synbarligen med några raljanta
små tankar. Så tar hon fram sin nyckel och stoppar den i
mannens pyjamasficka. Förstår han inte den piken - så!
För tillfället är han omgiven av en skara beundrande vänner.
Han har tydligen druckit åtskilligt, och känner den drucknes
begär att överdriva sina stordåd. Det är en smula
oförsiktigt, eftersom majoren och ett par av sekundärterna spela
kort i närheten. Och majoren säger med ett spefullt
ögonspråk till de andra:

- Bob, du borde verkligen visa dem din blessyr. Förslaget
mottages med acklamation av alla utom av Bob själv, som
plötsligt erinrar sig dels att det gapande såret är en liten
springa, dels att det till på köpet sitter på orätt arm. Han
vägrar, men vännerna insistera, livligt understödda av
majoren, som låter dem ana ett skämt. Då tar den stackars Bob
majoren avsides och vädjar till hans vänskap. Vill han
verkligen göra honom till narr inför hela klubben? Då låter
majoren masken falla, han svarar:

- Ja visst, inför hela Paris och framför allt inför Hortense.

Det blir stackars Bob för mycket. Han sätter monokeln i
ögonvrån och granskar utmanande sin vän. Majoren tar då
ur sin ficka något, som kan likna en monokel, i alla händelser
sätter han den också i ögonvrån. Det är nyckeln till Hortenses
rum. Bob tror inte sina ögon. Han rätar upp sig 1 verklig
indignation, dröjer ett ögonblick som slagen av en misstanke,
torkar sina ögon, sin monokel, och stirrar ånyo på majoren,
som lugnt och triumferande stirrar igen. Då räcker Bob fram
handen för att gripa nyckeln, men tumlar tillbaka för en
stöt av majoren, som därpå hånleende lämnar honom ensam
med sitt grubbel.

I markisens sovrum ställer betjänten i ordning till natten.
Han breder ut pyjamasen, finner nyckeln och stoppar den
med ett leende tillbaka. I detsamma inträder hans husbonde,
förtumlad av grubbel och dryckjom.

- Säg mig Marcel, säger han till betjänten, jag måtte
ha förlorat min nyckel till markisinnans rum.

- Visst inte ers nåd, småler betjänten och tar fram den.
Markisen grubblar alltmera intensivt. Han säger dröjande,
nästan rädd för sin fråga:

- Men - men Marcel - det finns ju bara två?
Och Marcel konstaterar belåtet:

- Alldeles riktigt ers nåd, den andra har markisinnan
själv.

Markisinnan väntar i spänning på resultatet av sin lilla
list. Hon hör markisens steg ute i våningen.

Han går något vacklande bort till hustruns dörr, fumlar
länge med låset. Så stiger han in. Där har hon sin hjälte,
något knäsvag, men behärskad. Hennes ömma oro avspisar
han, och när nu även hon vill granska hans famösa blessyr,
brister han i skratt och säger:

- Den är osynlig, madame, den sitter mitt i hjärtat.
Så stramar han upp sig till en viss sirlighet och säger:

- Madame, av en tillfällighet vet jag att ni inte längre
har nyckeln till edra rum. Är det inte så?

Hon småler flickaktigt skälmskt vid tanken på att hennes
tricks lyckats. Men desto mindre småler hon när markisen
nu räcker henne den sägande:

- Tag i gengäld min, jag behöver den icke.

Och med en sirlig om ock något ostadig bugning avlägsnar
sig markisen från sin definitivt desillusionerade lilla
markisinna.

Väl ute i hallen stannar han vid ett bord med groggattiralj.
Han slår i och tömmer ett glas. Ovanför bordet hänger en
spegel på väggen. Robert ställer glaset ifrån sig och
granskar allvarligt sin bild i spegeln. Så rynkar han pannan och
säger åt sig själv:

- Nej, gamle Bob! - bedragen må vara - men utskrattad!
Nej!

I detsamma upptäcker han någonting annat i spegeln, som

fängslar hans uppmärksamhet, nämligen tavlan, som föreställer
Chateau de Tour d'Ivrogne. Då får han en idé, som sätter
en viss fart i honom. Han ropar otåligt på Marcel och beställer
fram sin bil, och när den gamle trotjänaren frågar vart det
skall  bära  i väg,   svarar  Bob:

- Marcel, gamle vän - den siste de Luny ämnar gå till
sina fäder!

Några ögonblick senare väntar bilen utanför porten och
markisen klättrar själv med en viss möda upp och sätter
sig vid ratten.

1 Och bilen raglar bort i mörkret med den druckne
matf-kisen som chaufför och den vettskrämde Marcel som
åskådare till dödsfärden.

</chapter>
<chapter name="2.">
<h2>2.</h2>

Chateau Tour d'Ivrogne är beläget i närheten av Loire,
i ett landskap, som förmått inspirera en Corot, lummiga,
fruktträd, mjukt vågiga ängar, fält i soldis.

Slottet har många utgårdar och i en av dem, den minsta
och den fattigaste, bor bonden Jean Coubert med sin ende
hjälpreda, drängpojken Pierre.

Det är aftonstämning. Solen belyser det lilla gårdshuset,
vars söndriga rappning, utslagna fönster lagade med klutar,
röjer fattigdom och brist. Bonden har löst sina dragare från
plogen och kör dem mot ladugården. Han är en reslig,
spenslig ung man, till växt och hållning nästan mer aristokrat
än bonde, kan tyckas, fast gången ju har en smula av den
trötte jordarbetarens tyngd. Av hans ansikte ser man inte
stort - den bredbrättiga solhatten är neddragen nästan till
näsan.

Pierre är sysselsatt med att gräva en stor grop ute på
ängen ett stycke på andra sidan landsvägen. Han gräver i
sitt anletes svett som en hel karl, men att döma av hans
uppsyn har även lantlivet sina sorger. Stora långa pojken står


rent ut sagt och tjuter! Och han torkar sina tårar med den
lortiga handen och han snyter sig i näven och snyftar till
och tar nya tag så att jorden yr omkring honom. Då ringer
det Angelus. Han blottar och böjer sitt huvud, döljer
ansiktet i hatten.

Även bonden har stannat vid ringningen och står som
pojken med blottat huvud i det kvällsliga soldiset. Så rätar
han på sig och sätter åter hatten på huvudet, men denna
gång mera i nacken. Vi se hans ansikte. Sannerligen, det är
inte mindre aristokratiskt än växt och hållning. Vore inte det
svettfuktiga håret en smula tilltufsat, och funnes det inte en
smula skäggstubb på hakan, kunde man tro sig se markis
Bob, pariserdandyn. Men ansiktets uttryck är manligt och
lugnt och när han nu föser sina dragare in i ladugården, sker
det med bondens trygga vana. Han sköter kvällssysslorna,
fodrar, vattnar, smeker sina kära djur med en ömhet, som
stundom kan tyckas några grader varmare än den vanliga
bondekärleken till gårdens kritter. Ömmast är han mot en.
gammal uttjänad Grålle, som stelbent och ålderdomssedig
fritt får larva omkring på gården.

Nu kommer den sorgsne drängpojken fram till brunnskaret
där bonden vattnat djuren, hans nedsmorda anlete kommer
Jean att brista ut i skratt, och han vill ge honom en
avtvagning med hjulsvampen. Men pojken är tragisk och säger:

- Graven är grävd och husbond kan börja med att gräva
ned mig, för frivilligt går jag inte ur tjänsten.

Husbond tör väl känna sig en smula rörd av pojkens
trofasthet, men sentimental är han ju inte, utan han ruskar
om pojken och skickar honom med en knuff att hämta frukt
korgen. Än finns en ljus timma av dagen, som skall nyttjas.
Han klättrar själv upp på trädgårdsstegen och börjar plocka
ned frukten, varvid pojken är honom behjälplig. En gammal
bock kommer fram och buffar pojken i sidan. Han vill ha ett
äpple och får ett. Men pojken fortsätter sina jeremiader och
säger:

- Hur ska det gå husbond utan mig? Han som är så
godtrogen!

- Håll mun! säger husbond och slungar ett äpple i käften
på predikaren, stiger så ned för att flytta stegen. Men pojken
muggar och fortsätter:

- Se husbond är mera som en herreman än en bonde,
husbond är liksom skapt att bli lurad och bedragen.

Då fattar husbond äntligen humör och ger pojken en
torvare, så att han sätter en röva. Grinande av smärta och
sorg fortsätter pojken, gnidande de ömma delarna:

- Och husbond låter huttla med sig som en barnunge,
för husbond är alldeles för god för denna världen!

Inför detta beröm från den nyss agade brister bondens
godmodighet åter ut i ett hjärtligt skratt. Han rycker upp
pojken, dunkar honom i ryggen, och knuffar honom bort
mot stugan sägande:

- Packa nu ditt knyte och ställ fram aftonvarden, min
stackars gosse. Det blir vår avskedsmåltid.

Snart är det lilla knytet färdigt, och den enkla
aftonvarden framsatt på kökets fönsterbord. Bonden och pojken slå
sig ned och börja efter en kort andaktsåtbörd bryta sitt
bröd. Och bonden slår den tjurige pojken på axeln och
säger:

- Tag nu reson, min gubbe. Endera dagen måste jag
själv lämna gården. Bäst för dig att i tid söka nytt jobb...

Plötsligt lystra de båda till och småle mot varandra. Utanför
fönstret står gamle Grålle och krafsar med hoven. Det
väcker ingen förvåning, tör väl vara vana att Grålle vill dela
aftonvarden. Fönstret öppnas, Grålle sticker in huvudet, och
de tre vännerna spisa fredligt samman sitt avskedsmål. Bonden
smeker honom och säger:

- Mycket kan ske här i världen, men ett är visst - du
gamle Grålle ska inte ha någon ny husbonde -

Åter överväldigas pojken av sina känslor, och han vill
proppa hela sin portion i Grålle.

Men på en landsväg långt därifrån rusar en bil fram med
rasande fart, snabb som stundom ödet. Vem som sitter i
den se vi ej, och liksom alla katter äro grå i mörkret, så
är alla limousiner grå i landsvägsdammet. Så mycket se vi
dock, att odjuret är livsfarligt för den fredliga befolkningen.

Det skymmer, och pojken måste ge sig åstad med knytet
på en käpp över axeln. Han följs till grinden av bock och
gårdvar och Grålle och gåsaflocken och husbond själv. Det
blir ett ömt farväl.

Så är då bonden ensam på sin gård. Han stiger in i sitt hus.

Vid närmare påseende är rummet rätt egendomligt
möblerat. Här finns några vackra saker, som man måste undra över
var de kommit ifrån. De passa bättre i ett slottsgemak än i
denna fattiga stuga. Och på en vägg hänger en tavla av
Chateau Tour d'lvrogne, tydligen ett fotografi av den tavlan,
som väckte syster Rosalies uppmärksamhet i Hotel de Luny i
Paris. Det finns ett annat foto i bondens sovrum, som också
väcker en smula nyfikenhet. Det föreställer en häst och
på dess rygg en liten pys. Nedtill står skrivet: Grålle och
Robert vid fem års ålder. Hästen har fin mundering, och
pysen är utstyrd som - en liten markis!

I sovrummet finns också en gammal fin chiffonier.
Framför den sätter sig Jean och stöder huvudet tungt i händerna.

Och på vägen, ett stycke från gården larvar Pierre med
släpande tunga steg, som bli allt tyngre och tyngre. Till
sist stannar han. Så vänder han plötsligt helt om på klacken
och börjar vandra tillbaka den väg han gått. Hans steg bli
lättare, snart halvspringer han, så dansar han av fröjd, och
när han hunnit fram till ladan igen dyker han på huvudet
in i höet och beslutar sig för att här invänta morgondagen.
Ty det kan ju tänkas, att husbond ångrar att han kört i väg
sin ende verklige vän. Och lycklig i detta hopp somnar
Pierre saligt och gott.

Men inne vid chiffonieren har Jean kommit till insikt
om vad han har att göra. Han suckar tungt, drar ut en

liten låda, och tar fram en revolver och en patronask. Så
laddar han vapnet, hämtar en lykta i köket och går ut på
förstubron. Där ligger en grimma. Den tar han och lockar
på Grålle, som genast kommer lufsande. Han smeker honom,
sätter på honom grimman, och leder honom bort till gropen.
Men det händer att livdömda djur får onda aningar, Grålle
börjar stegra, vill inte följa husse.

- Du vill till spiltan, stackars Grålle, säger bonden, och
då ska du ock få tro, att din sista vandring bär dit. Så
tar han ett skynke och binder över hästens huvud. Nu
går Grålle godvilligt ut genom grinden, men kommen ett
stycke fram på vägen, stegrar han sig ånyo, sliter sig lös,
och börjar lunka vägen framåt. Husse lockar, men förgäves.
Så börjar han springa efter hästen, ty på vägen ser han skenet
av två billyktor. Hästen kommer in i bilskenet och skynket
ter sig som en fantastisk huvudbonad.

I bilen sitter vid ratten markis Robert de Luny och hans
betjänt. Markisen släpper plötsligt ratten och tar sig för
ögonen, i det han utbrister:

- Fördömda whisky! I går såg jag råttor, i dag ser jag
hästar med schaletter!

Betjänten griper i sista ögonblicket ratten och kör ut på
ängen, där emellertid bilen hamnar i den grav, som var Grålle
bestämd. Bonden skyndar till hjälp. Betjänten kommer
uppkravlande och med bondens bistånd drar han fram markisen,
som något vacklande vandrar upp mot gården.

Marcel och Jean undersöka bilens ställning, så säger Marcel:

- Tag hand om den där odågan, Jean, och låt honom
sova ruset av sig!

Jean nickar i det han mumlar:

- Det var inte i går vi sågs, Marcel!

Och Marcel svarar:

- Nej tiden går - det var väl minst 20 år sedan. Jag
skall skaffa hjälp till bilen framme vid slottet...

Markisen har stigit in i bondens rum, dragit eld på en sticka,

tänt ett ljus. Han kastar av sig kappa och huva. Samtidigt
kommer i dörren bonden, barhuvad och även han med ett tänt
ljus i handen. Markisen stirrar förskräckt på honom,
stryker sig över ögonen, slår ifrån sig.

- Å fy tusan, huttrar han, nu ser jag mig själv. Det är
slutet på din lysande bana, stackars Bob, det är dille!

Och han vänder sig förfärad bort från bonden, som brister
i skratt. Markisen stampar ursinnig i golvet och utbrister:

- Skratta inte, fördömda hallucination! Också på rösten
känner jag igen mig själv!

Nu tänder bonden en lampa och går in i sovrummet, där en
stor lantlig tvåmanssäng står bäddad. Han säger:

- Jag är ingen hallucination, ers nåd. Jag är Jean Coubert,
arrendator på er utgård la Fauvette.

Markisen kommer vacklande efter in i sovrummet och
granskar sin gengångare. Så säger han plötsligt:

-  Kunde jag inte tro det! Min salig far och din fru
mor måste på något sätt ha varit grannar. Och hade du min
bildning, mina skulder och mina kopparslagare, så vore du
värd att också bära mitt namn.

Jean sätter nu lampan på bordet innan han kan förmå
sig att svara:

- Min mor var i tjänst på slottet. Hon flyttade hit kort
innan salig markisen gifte sig. Jag var knappt årsgammal då.

Nu vaknar ett dunkelt minne i Bobs omtöcknade hjärna, och
med en tämligen obalanserad åtbörd sluter han sin halvbror
i famn...

- Aha, nu minns jag! Du var den drumliga bondpojken,
som inte kunde lära mig rida. Du har vuxit till dig min
gosse, du har blivit lik mig. Du ser ut som en perfekt
gentleman!

Jean småler en smula ironiskt åt komplimangen och
börjar klä av markisen, som under tiden sluddrar:

- Jag har kommit för att återupprätta mina fäders slott!
Hur reder ni er, gott folk, på Tour d'Ivrogne?

- Vi reder oss inte alls! Hela godset får förfalla, och
oss arrendatorer skinnar man in på bara benen sedan ers
nåd blev slottsherre.

Det ligger sorg och förbittring i stämman. Det hör Bob,
men han slår ifrån sig med små handrörelser alla obehagliga
tankar och säger:

- Lugn min gosse, den femtonde lyfter jag min hustrus
hemgift, och då ska ni allesammans komma på grön kvist!

- Då får ers nåd skynda sig, småler Jean, för det är den
femtonde om ett par timmar.

Och han river ett blad från en almanacka på chiffonieren.
Markisen häller i förskräckelsen halva vattenkaraffinen, som
han just satt till munnen, över sig, och stirrar rådvill
framför sig, huttrande av rus och olust. Så skiner han sakta men
säkert upp. Han ropar:

- Kom hit Coubert! Fördöme mig om inte galne Bob
fått en biljant idé!

Han gräver i rockfickan och får tag på en kam. Med den
går han Jean till mötes och börjar kamma honom. Han blöter
på kammen för att få Jeans ostyriga lockiga hår att ligga i
liknande raka testar som hans eget, spottar på kammen
och smetar, och skjuter honom sedan fram mot en liten
spegel.

Jean måste le, när han ser sin bild i spegeln. Markisen
har givit honom sin frisyr och dessutom sin monokel, som
inte vill sitta fast. Man måste erkänna att likheten i stort sett
är förbluffande.

Markisen nyktrar till av förtjusning vid tanken på vad
den briljanta idén innebär.

Äntligen i gryningen har det lyckats betjänten och hans
hantlangare att klara bilen. Vresig efter en ansträngande natt
stiger den gode Marcel in i huset och in i rummet, där

markisens ytterplagg ligga kastade. Han tar på låset till
sovrummet. Dörren är reglad. Han knackar, knackar allt
hårdare och otåligare. Äntligen träder markisen ut,
färdigklädd, monokeln i ögat, men tyvärr allt annat än nykter vill
det synas, ty stängande dörren bakom sig gör han en lätt
överhalning. Då brister betjäntens tålamod. Nu går han ur
tjänsten, säger han. Liv och lem vill han inte riskera för en
rucklare, som till på köpet inte har en centime på fickan. Och
vad ska gamla hennes nåds notarie tänka om han kommer i
ett sådant tillstånd för att lyfta hemgiften. Skandal! Han kan
ju inte ens skriva sitt namn...

- Tror du att jag darrar på manschetten, säger den
förmente markisen, rätar plötsligt upp sig, griper betjänten för
bröstet, och begynner några gymnastiska övningar med
honom, som kommer den häpne att alldeles falla till föga.

Då uppenbarar sig den verklige markisen i dörren, mest
klädd å huvudets vägnar till lindring för kopparslagarna. Där
står han nu i jämförelse med sin alter ego ett betydligt härjat
standard, men likvisst högst belåten mellan smärtorna, dels
därför att betjänten fått upptuktelse, dels därför att likheten
bestått provet. Ty hans idé är denna: under det att han
själv i lugn och ro njuter lantlivet och dess helande verkan
på en person, som sett delirium hota, skall den falske
markisen, vägledd och sufflerad av betjänten, lyfta pengarna
hos svärmoderns notarie, för att därefter snarast återvända.
Risken för upptäckt är ringa, eftersom notarien blott flyktigt
känner markisen. Betjänten själv, som häpen stirrar än på
sin verklige, än på sin falske husbonde, lyser slutligen upp
i ett brett löje. Knepet skall lyckas, det går han i god för.
Det härjade standaret kan alltså stilla dala, allt under det
att en spänstig, ung markis de Luny återvänder till Paris med
sin betjänt vid ratten.

Gamla hennes nåds notarie, antikverad och landsortsaktig
som hon själv, sitter i sitt lilla kontor vid en enkel lunchbricka,

då han hör en bil stanna utanför porten. Han ställer i all
hast undan brickan i fönstersmygen och fiffar som hastigast
upp sig för att värdigt mottaga dandyn.

I vestibulen stannar Marcel och Jean, som vägrar att vara
med längre. Han är synnerligen besvärad och orolig. Kragen
klämmer honom, han är ovan och känner det obehagligt
i de fina kläderna, monokeln vill absolut inte sitta fast, och
han måste grimasera kolossalt för att åtminstone vinna något
resultat. Han pustar och torkar svetten ur pannan. Marcel
betraktar honom kritiskt och ger nickande goda råd undet
det han tar fram ett par nyköpta handskar och trär dem på
sin protegé:

- Tag aldrig av dig handskarna! Låt bli att svettas! Riv
dig inte i håret! Rör dig som om du varit sängliggande sjuk
en månad och se för resten ut, som om du tänkte bää
och ingenting annat än B ä ä ä!

Den stackars Jean anstränger sig att se blaserad ut, vilket
lyckas rätt väl tack vare den förbannade tingesten, som inte
vill hålla sig i ögonvrån. Och så stiga de båda in till
notarien:

- Det gläder mig, herr markis, att ni infann er så
punktligt, börjar notarien, bugande och trugande Jean att ta plats,
jag väntar nämligen vilket ögonblick som helst madame
Ponson själv -

Upp flyger Jean ur stolen, gripen av skräck vid tanken
på en dylik konfrontation. Och även den lugne Marcel
tappar huvudet, där han står i stram betjäntställning vid dörren.
Notarien får till sin förvåning se herre och tjänare löpa
samman till en hemlig och hastig rådplägning, som slutar med
att Jean under ideliga förvirrade ursäkter drar sig bugande
baklänges mot dörren.

I detsamma stiger madame Ponson in i rummet. Hon
skänker Marcel en hastig nick och räcker den förvirrade Jean sin
hand till kyssning. Hade inte Marcel lyckats ge sin protegé

en vink bakom madames breda rygg, så hade Jean väl inte
fattat galoppen. I sin vimmelkantighet kysser han nu den
gamla på handen med eftertryck och skakar dessutom för
säkerhets skull sagda hand rätt kraftigt. Madame betraktar
honom med oförställd häpnad och säger:

- Du förefaller så upprörd och förlägen, Bob! Ja, du
har skäl att vara det - som du har betett dig! Att lämna
Hortense utan ett ord till förklaring! Och jag vill säga dig, att
det utbetalas inte ett öre förrän du följt mig hem och försonat
dig med din hustru. Jag skall själv varsko henne!

Och den förfärliga människan går direkt till telefon och
meddelar Hortense att markisen kommit hem och längtar efter
att få råka henne.

Ur askan i elden. Från notarien till svärmodern, från
svärmodern till hustrun! Jean svettas och uttalar en bestämd
förmodan att hans hustru aldrig kan förlåta honom. Något
blidkad av denna ödmjukhet lovar den gamla att medla och den
beskedlige notarien, som med växande deltagande iakttagit
hans sinnesrörelse, griper nu hjärtevarmt kraftigt hans hand
och säger strålande trovisst:

- Var vid gott mod, unge man. Kärleken försonar allt!

Trots sina instruktioner nyss till Jean, måste Marcel nu
själv stryka svetten ur pannan.


Unga markisinnan har mottagning, damer och herrar ur
societeten. Inte längre det uppsluppna sällskap som Bob en
gång dragit in i huset, utan stillsamt och tråkigt folk, Coubert
stegrar sig värre än gamle Grålle inför döden! Han vill
åtminstone vänta att möta sin hustru tills gästerna gått. Men
svärmodern är av alldeles motsatt åsikt. En korrekt öm hälsning
mellan man och hustru i så många vittnens närvaro skall tysta
skvallret. Du måste kyssa henne, säger den gamla, och yttra
några hjärtliga ord, så att hennes gäster hör det. Kom ihåg -
inte en centime innan du vunnit förlåtelse!

Betjänten för den skrämde Jean in i hans rum under
förevändning att byta kläder, men i själva verket för att
exercera honom en smula. Under tiden sprider madame i
salongen nyheten att hennes svärson återvänt från sin biltur.
Skvallret har gått och med en viss spänning motses mötet
mellan makarna. Tisslet och tasslet plågar markisinnan, som
blir allt oroligare och trumpnare. Äntligen kommer markisen.
Han för sig något stelt och bugar sig rätt tafatt till höger
och vänster. Några av herrarna vill börja en konversation.
Då slår han sig för pannan och rusar ut i sitt rum, där
betjänten väntar.

- Marcel! Marcel! Vem av dem är min hustru?

- Det behöver du inte ens veta, grinar betjänten, känner
jag lilla markisinnan rätt, så flyger hon genast i famn på dig.
Hon avgudar sin man.

Den olycklige ställföreträdaren kliver åter beslutsamt in
i salongen, men fastnar på nytt som en mekanisk docka, vars
urverk gått slut. Man sneglar från alla håll på honom.
Ämnar detta societetens enfant terrible visa något nytt utslag
av sin excentricitet. Han svettas och torkar sig om halsen
på äkta bondmaner. Gamla hennes nåd kommer fram till
honom och viskar förstulet:

- Vad går det åt er, Robert? Ni står där som en träbock.
Se så, kyss nu er lilla hustru.

Han stirrar från den ena damen till den andra. Ingen
visar någon lust att flyga honom om halsen, allra minst lilla
markisinnan, som trumpen vänder sig bort. Då är det en av
damerna, som ler hult mot honom, antagligen ler hon av
ohejdad vana. Men det ser inbjudande ut. Här ta mig tusan har
jag henne, tänker den stackars Coubert, och för att göra
pinan kort, stegar han beslutsamt fram till henne, slår armarna
kring hennes liv, pussar henne och säger:

- Här har du mig åter, min hjärtans lilla stumpa!

Tablå! Svärmor stelnar av vrede! Men societeten småler i
mjugg och viskar:

- Han är sig då alltid lik, den tokige Bob! Ständigt
gyckelmakare.

I detsamma står Hortense framför Jean. Det ser ut som
om hon velat göra honom en förebråelse för hans nya upptåg.
Emellertid är det något i hans utseende, framför allt hans
förlägenhet, hans blyghet, som förvånar och avväpnar henne. För
honom åter står det klart att han gjort ett fatalt misstag.
Här är den rätta. Förlägenheten ger vika för en skygg,
oemotståndlig beundran. Han kan inte komma sig för med
någonting. Då sticker Hortense sin arm under hans, och
önskar honom enkelt och innerligt välkommen hem.

</chapter>
<chapter name="3.">
<h1>                        3.</h1>

Tyvärr måste man säga att den äkta markisen ej gör större
lycka inom sin nya societet än den falske i hans. Han har
väntat sig mycket av den lantliga friden för sina sönderslitna
nerver och dunkande huvud. Sex kor, som hungra och som
vill bli mjölkade råma ursinnigt, understödda i sina
protester av bölande oxar, bräkande får, grymtande svin -
hela gården är i uppror. Och när nu ett par katter börja
stryka sig mot hans ansikte och hunden drar av honom
täcket, måste han avstå från sömnen. För resten, han känner
sig redan styrkt av lantluften, som strömmar in genom det
öppnade fönstret och uppiggad av tuppen, som flyger upp på
fönsterbrädan och gal. I sanning, det ska bli en sensation lika
god som någon: bonde för en dag! Betjänten har lämnat en
av hans egna kostymer åt honom, men han kasserar den
med förakt och skrudar sig i bondens enkla men praktiska
dräkt, som ren kommer honom att känna sina muskler svälla.
Av hela markisutstyrseln finns det endast en liten detalj,
som han efter en hård kamp med sig själv behåller i det nya
livet - monokeln. Han lovar sig att använda den sparsamt 

men i stunder av stark själsspänning har han lika svårt att
undvara den lilla tingesten, som den falske markisen har
svårt att bemästra sin.

Och nu mat! Lantluften ger aptit. En rond i köket ger
nedslående resultat, en kaka bröd, en klick smör, ett stycke
ost. På det senare lägger hunden i ett obevakat ögonblick
beslag. En påse ärter spolieras av tuppen, som stolt över
fyndet lockar in sina fruar genom fönstret. Never mind!
Han befinner sig inte i en öken. Han finner en påse
makaroner. Dem går han ut och sår i jorden. Hör han inte kor
råma? Där det finns kor, finns det mjölk. Och här står en
tillbringare! Bara att gå och hämta! Så förtjusande enkelt
lantlivet är! Kanske finns det ock en kalv och här finns en
ugn. En ugn och en kalv bli en kalvstek. Men djuret skall
dödas och se! Han finner en revolver i bondens ficka. Med
revolvern i fickan och tillbringaren i handen lämnar han huset,
tuggande på brödkakan. Den första han möter är spökhästen
med skynket. Han befriar djuret och får till tack se sin
brödkaka försvinna. Never mind! En lantgård är ju proppfull
med mat. En kalkon kommer emot honom, liksom erbjudande
sina tjänster. Men Bob låter inte lura sig. Djuret är läckert,
men måste skalas innan det kan ätas, vilket är en
tidsödande procedur. Då tror han mer på grisen, den där som
bekant stundom ätes helstekt. Men modersuggan får leva
på grund av den själfulla ömhet med vilken hon ger di
åt sina små. Bon dieu, de ha ju känslor dessa varelser! Han
är ingen mördare. För resten är han rörd och smickrad av
djurens tillgivenhet. Den gamla hästen följer honom troget och
knuffar honom i ryggen. Som en vän! Nu kommer även
bocken och ger honom en knuff, vänskaplig men en smula för
kraftig. Never mind! Tillbringaren höll. Han reser sig, men
bocken är lekfull och vill inte låta honom resa sig. Gott,
han sitter inte illa där han sitter under det lummiga
äppelträdet. Bocken muggar glupskt ur äppelkorgen; genom ett

hövligt för att inte säga nästan krypande uppträdande lyckas han
få deltaga i måltiden. Nu kommer hela gåsaflocken för att
bringa honom sin hyllning. Åtminstone se de ödmjukt tillgivna
ut, där de med sänkta huvuden nalkas honom. Han klappar
gåskarlen vänligt på huvudet, men det skulle han inte ha gjort,
vingarna slå, näbben hugger. Lyckligtvis står trädgårdsstegen
bredvid. Han räddar sig snabbt upp på den och kan med
förakt se ned på fienden ända tills modersuggan kommer
och börjar skubba sig mot den vacklande stegen. Men han är
inte rådlös, han svingar sig ned på Grålles rygg och rider stolt
bort från otacksamma och vrångsinta djur upp till ladugården.
Han öppnar dörren och en flock får störtar ut, efter dem
komma en efter en korna. Han hejdar den första, håller
tillbringaren under hennes juver, klappar henne vänligt
manande:

- Såja, såja, vi är ju en liten kossa. Försök inte lura mig,
därför att jag är född i stan. Bara en liter, kossan lilla, bara
en halv! Men kossan vill ej och inte heller hennes systrar,
som börjar galoppera omkring i trädgården. Nu återstår blott
den största kon, som dock lömskt nog är en tjur. Bob
rusar ut ur ladugården, svingar sig åter upp på hästen,
och rider ned mot gården, följd av tjuren, som kanske
vill hälsa på sin gamle vän hästen. Denna vänskap känner
dock inte Bob, utan hotar sin förföljare med revolvern:

- Ett steg till och du är dödens! På min ära om jag
låter skämta med mig mer än till en viss gräns!

Nå, med en tom tillbringare i ena handen och revolvern
i den andra når han äntligen expeditionens utgångspunkt,
huset. Ansträngd och något missmodig mötes han här av en
glädjande tilldragelse: en höna har lämnat de sina i köket för
att i soffan lägga ett ägg! Beundransvärda uppfinning en
sån där höna! Men ett ägg är dock för litet. Han sätter henne
ånyo på den plats, som hon ju tydligen själv valt.

- Tag plats, madame! manar han vänligt, gör det bekvämt

åt er! Ingen skall störa er. Bara ett lite, lite ägg till. Sen ska
man inte plåga er vidare. Önskar ni kanske er makes sällskap?

Men hönan vill inte.

- Nå ja, säger han ädelmodigt, ni är kanske trött, madame?
En annan får inta er plats.

Men inte heller den andra vill. För henne finns ingen
ursäkt. Det är ren trilska och markis de Luny får inte svälta
ihjäl för en hönas nycker. Vill hon inte värpa, så måste hon
i grytan. Han tar sikte på henne och skjuter. I detsamma
hukar hönan sig ned - och har man sett! - Då hon skrämd
flaxar därifrån ligger där ett andra ägg! Han, den inbitne
stadsbon, har redan funnit rätta sättet att sköta höns - de
ska skrämmas! Ingen falsk sentimentalitet! Men varför
skrämma dem en och en? Det är opraktiskt. Han tar ett helt fång
hönor och placerar dem i soffan. Så fyrar han av en salva.
Ur skräcksynpunkt är ingenting att invända. Djuren flaxa
omkring över högt och lågt, vältande än det ena, än det andra.
Men flera ägg blev det ej. Däremot har en höna fått ett
skrubbsår. Han förbinder henne elegant med sin näsduk. Han
säger:

- Pardon madame, om jag varit brutal - men livet är
sådant! -

Och han tar sina båda ägg och går ut i köket för att
koka dem. Köksattiraljen tycks vara inlåst, dock står en
kittel på den öppna spishällen och det är själva syltkitteln,
så att den förslår vad storleken beträffar. Han fyller den
med vatten och sänker med ceremoniöst allvar ned äggen.
Så hittar han några stora vedknubbar, som han pläderar
under kitteln, sätter en tändsticka till. Men denna ved är gjord
av ett eldfast träslag vill det synas, ty hur tålmodigt han
håller tändsticka efter tändsticka under kitteln, blir det ingen
kärlek av. Inte heller blir det mera eldfängt då han ökar
ut det med småved sådan som morötter, pepparrötter och
andra rötter. Men elementen få helt enkelt icke trotsa den

intelligenta människan. Vartill tjänar t. ex. krollsplint? I en
madrass är den nästan för hård, men som bränsle
lätt-antändligt. Han tömmer en madrass, han blir ivrig, han
bygger ett helt bål av diverse brännbart under och omkring
kitteln. Här ska kokas ägg! Han finner en kanna fotogen och
häller på, tänder, avvaktar intresserad verkan, men måste snart
retirera, ty köket fylles snabbt av bolmande rök. Han går ut
i de andra rummen, men drives från position till position a|v
den svarta röken ut på förstubron, där han dock motas av
den fruktansvärda tjuren. Åter måste han rusa in i röken. Nu
bolmar den ut genom alla öppna fönster och fönsterspringor.
Äntligen kommer han själv uthoppande ur köksfönstret. Han
är sotig och svettig, men fullständigt lugn. Han torkar sitt
sotiga ansikte, klämmer in monokeln, och tar fram sitt ur.
Han är nämligen sysselsatt med att koka ägg.

Så ter det sig emellertid ej för en viss drängpojke, som
nu dyker upp ur höet och återvänder till den kära gården
för att finna den i lågor och husbond som en dåre stående
vid husknuten, stirrande på sin klocka. Pojken springer fram,
rister honom och skriker:

- Husbond, det brinner ju!

- Skulle nästan vilja mena det, säger Bob, men ett djäkla
besvär var det.

Då knäpper pojken förtvivlad händerna och säger:

- Har husbond fallit för frestelsen! Är det
brandförsäkringen det gäller?

Bob svarar högdraget:

- Idiot, jag kokar ägg. Hur många timmar behövs för
två medelstora ägg i stark hetta?

Med vansinnige må man ej resonera, tänker pojken, och
störtar in genom köksfönstret. Efter några sekunder avtar
röken ur fönstren, men bolmar nu desto kraftigare genom
den enda öppningen som förut egendomligt nog varit röklös -
skorstenen. Och nu sticker pojken ut sitt sotiga anlete, fnyser
och spottar och säger:

- Idiot kan husbond vara själv, som glömt att öppna
spjället!

I huset är förödelsen stor såtillvida att sotflagor hänga
över högt och lågt. Bob intresserar sig dock endast för
äggen, och gör den riktiga anmärkningen, när han äter dem
att de kunde ha fått koka lite till. Så vräker han sig på
sängen och säger:

- Väck mig när korna börja mjölka, hönorna värpa och
makaronerna spira ur jorden.

Pojken höljer över honom täcket. Han ser på honom
genom monokeln och säger:

- För resten är jag inte din husbonde, jag är markis de
Luny.

- Ja, ja, säger pojken och klappar honom lugnande, det
går nog över när husbond fått sova!

Bob ropar efter pojken:

- Hälsa tjuren att om han äntligen vill träffa mig, så
tar jag gärna emot en rostbiff lite senare på dagen.

</chapter>
<chapter name="4.">
<h2>                         4.</h2>

Den falske markisen har det inte så lätt. Madame Ponson
kräver försoning för att betala ut den välsignade hemgiften,
som skall rädda en viss liten älskad gård från total ruin. Men
försoning kräver ömhet, kyssar med mera i samma stil, och
vad skall han göra annat än sitta i en vrå och rulla
tummarna och snegla på den vackra; Hortense, där hon sitter och
»skenläser» och tittar i smyg mot den föregivne maken.

Som väl är kommer nu en kammarjungfru med en
visitkortsbricka som hon räcker fram. Hortense tar kortet, men knappt
har hon läst det förrän hon springer upp, skälvande av
harm. Där står major Renards namn på kortet. Jean blir orolig


av hennes rörelse, liksom han oroas av allt, eftersom han
ingenting förstår. Hortense ämnar ge kammarjungfrun ett
häftigt svar, men hejdas plötsligt av en tanke. Hon vill ändå
se hur mannen reagerar mot sin före detta väns fräckhet!
Hon anlägger en lugn mask och räcker markisen kortet
och säger:

- Robert, vi ha fått besök. Ta vi emot?

Jean har på känn att en olycka nalkas, men saknar givetvis
varje aning om dess art. Han försöker vara diplomatisk och
svarar:

- Naturligtvis, Hortense, om - om han är en av dina
vänner!

Svaret ljuder för henne som en olidlig förolämpning. Hon
betraktar honom med ett föraktfullt leende och säger:

- Du slår ditt eget rekord, Robert. Du är i sanning en
perfekt gentleman!

Och därmed går hon hastigt mot sina rum och
försvinner där.

Vad har jag nu gjort igen, tänker den arme Jean, då
majoren stiger in och hälsar försmädligt vänligt och nedlåtande på
denna gäck till markis, som han anser sig kunna behandla hur
som helst. Han konverserar leende och nonchalant. Jean
svarar buttert och enstavigt.

- Varför så fåordig och butter, käre Bob, frågar majoren,
inte hyser du väl något agg mot din gamle vän?
Egentligen har jag kommit för att frambära min ursäkt till
markisinnan. Du har väl ingenting emot att det sker mellan
fyra ögon?

Jean känner en instinktiv motvilja mot denne man, vars
blotta namn väckte den vackra markisinnans ovilja. Helst
skulle han velat be honom ryka och ränna, men han tar för
givet att man inte uppträder så i detta hus, och har alltså
ingenting annat att göra än svara:

- Nej, naturligtvis har jag ingenting däremot.

Han gör omedvetet en liten åtbörd av koncentrerad
otålighet, svänger om på klacken och går - för att inte vara i
vägen.

Hortense sitter framför sin spegel, upprörd, förtvivlad över
Roberts brist på förståelse. Hon har reglat dörren till hallen
och tagit ur nyckeln för att få vara ensam, men i spegeln
ser hon nu genom sovrummets öppna dörr, hur dörren till
hallen sakta öppnas av majoren, som stiger in. Hortense har
lagt sin nyckel på spegelbordet Hon stirrar häpen på den.
Under detta reglar majoren dörren till hallen, och då Hortense
kommer emot honom och frågar hur han har kunnat öppna
dörren, visar han den nyckel, som hittades på golvet i
opiumhålan, och som var orsaken till den famösa duellen, och
svarar fräckt:

- Jag fick nyckeln av min käre vän Bob för han har
själv ingen användning för den!

Hortense stirrar på honom som om hon inte kunde och
inte vill fatta vad som skett och sker. Så går hon hastigt
bort till en lokaltelefon och ringer, trots majorens energiska
försök att hindra henne.

I tamburen svarar kammarjungfrun.

- Markisen är inte hemma. Han gick alldeles nyss ut.
Detta svar tycks bekräfta, att här formligen gillrats en
fälla, och att hennes man varit med därom. Tanken verkar
till den grad förlamande, att Hortense knappast märker hur
majoren sakta närmar sig henne, beredd att trösta henne,
den arma.

På rue Parc Monceau vandrar Jean i väg, fast besluten att
lämna detta hus och hela denna komedi, som tar på hans
nerver. Han får finna ett annat sätt att rädda sin gård på,
ty nu vill han inte vara med längre.

Strax bakom honom kommer Marcel springande. Han hänger
sig fast vid Jeans arm, för att hindra honom. Men Jean knuffar
undan handen och ryter:

-  Nej, jag går inte tillbaka! Jag tänker inte stå som en
narr och tölp inför den kvinnan - därtill är jag för stolt -
och hon, hon är alldeles för god!

Marcel ställer sig hindrande i hans väg:

- Om du går nu, så komprometterar du markisen. Eller
också blir du själv misstänkt för bedrägeri!

Jean hesiterar. Så fattar han sitt beslut och säger med
eftertryck:

- Du har alldeles rätt, Marcel. Bedrägeriet är redan
begånget. Men det kan också avslöjas!

Han sliter sig lös från Marcel, som vill hindra honom att
begå en ändå större dumhet, och sätter högsta tänkbara fart
tillbaka mot huset.

I sovrummet står Hortense orörlig och stirrar framför sig.
Renards ansikte dyker upp över hennes skuldra. Han är inte
olik den lede frestaren själv när han nu dryper gift i
hennes öra:

- Jag förstår er, Hortense. Ni har försökt att älska
Robert. Ni har försökt att se en man där det bara finns ett
skal...

Han försöker nu sakta att dra henne intill sig. Då spritter
hon upp ur sitt halvt bedövade tillstånd och gör sig häftigt
lös. Hon skyndar till halldörren och skall med fumlande
hand sätta sin nyckel i låset, då majoren hastigt vrider den ur
hennes hand och sluter henne i en brutal omfamning. Hon
kränger sig loss, rusar till telefon, men han är henne för
snabb. Han rycker loss apparaten från väggen och kastar den
ifrån sig. Så går han leende emot henne. Då hon gör en ny
rörelse för att fly, griper han henne, och då hon vill ropa på
hjälp lägger han sin hand över hennes mun så hårt, att hon
faller baklänges mot ett litet bord, som stjälpes över ända.

Utanför i hallen kommer Jean. Han tvekar om han skall
gå direkt för att söka upp Hortense, eller om han skall
gå in till sig. Han tycker sig höra buller från Hortenses

rum, men det angår ju inte honom, så han beslutar sig för att
gå in till sig. Då ser han hur låsvredet på dörren till
Hortenses rum vrides upp och ner, upp och ner. Någon bultar
intensivt på dörren.

Hortense står innanför dörren och bultar. Hennes dräkt är
i oordning. Detsamma gäller delvis Renard. Han sliter henne
bort från dörren, släpar henne genom rummet in i sovgemaket,
och slänger henne, så att hon faller över sängen. Från den
plats där hon hamnar, kan hon se den låsta dörren. Den
börjar skälva för starka slag, den ruskas och plötsligt kastas
den loss från sina gångjärn och faller in i rummet. Jean har
satt axeln till och står nu upprörd och spörjande i
dörröppningen.

Hortense springer upp, rusar genom sovrummet, och kastar
sig flämtande intill Jean, i det hon viskar:

- Om du ännu har någon heder, Bob, så rädda mig!
Jean Coubert har mer än så - en väl lagrad ilska, som han
äntligen får ett härligt tillfälle att ge utlopp åt. Han skjuter
undan Hortense och utan att bevärdiga majoren med ett enda
ord ger han honom med knuten näve ett slag, som fäller
honom till golvet. Renard springer upp, halvt förblindad av
raseri, går emot Jean, men fälles på samma lugna, sävliga sätt
för andra gången till golvet. Därpå lyfter Jean upp honom
vid rockkragen, skakar honom grundligt och slänger honom
sedan som en våt trasa ut genom den sönderslagna dörren.

Majoren hamnar i den häpne Marcels armar, men
bortförklarar det hela genom att påstå att alltsammans bara var
ett litet misstag. Marcel hjälper till att ordna hans toalett och
följer honom artigt till dörren.

Men i sovrummet står Jean framför Hortense, obeslutsam
och modlös. Han tvingar sig att säga:

- Madame, jag kom hit för att bekänna min skuld -

Hon avbryter honom. Med lysande ögon slår hon armarna
kring hans hals och räcker honom sin triumferande och lyckligt
leende mun. Han säger hart när förtvivlad:

- Jag kom för att - -

Hon drar sakta till sig hans huvud. Han börjar på nytt
sitt madame - men grips av en uppflammande lidelse och
viskar:

- Hortense - - jag kom - - -

Han sluter henne våldsamt i sin famn, och då hon långsamt
sluter ögonen, kysser han hennes mun, hennes kind, hennes
hals.


- Ja, nu vet du hela hemligheten - -

Det är Robert, som säger detta till Pierre, där de sitta på
gårdshusets trappa. Han har sett sig nödsakad att förklara
det hela och småler nu åt pojkens gapande förvåning. Så
halar han fram sitt cigarrettetui och bjuder Pierre. Pojken
ser från hans ansikte till handen som han tar i sin och säger:

- Inte hade herrn i längden kunnat lura mig - med den
här handen!

På ett finger blixtrar en stor solitär och minst lika
komprometterande som ringen är själva den soignerade handen.
Robert säger:

- Och eftersom din riktige husbonde antagligen rymt med
min hemgift, så måste vi fara in till Paris och spionera. Jag
gläder mig barnsligt åt att komma förklädd.

Pierre tål inte att någon misstror hans älskade husbonde.
Han svarar lugnt och övertygande:

- Jean Coubert är en skarp och renhårig karl. Den knäcker
ni inte!

I Hotel de Luny superar Jean och Hortense på tu man
hand, båda i aftondräkt och Jean klädd i handskar. Båda
förefalla lyckliga och glada, och kvällen skulle säkert ha
avlupit utan komplikationer om inte Hortense plötsligt upptäckt
handskarna. Hon skämtar och gäckas med honom - har han
blivit så disträ efter sin hjältemodiga handling att han glömt
ta av sig handskarna? Hennes gäckeri gör honom brydd.

Han ger den serverande Marcel en hastig blick. Marcel
rycker på axlarna - que faire? Det blir ingen annan
möjlighet kvar än att ta av dem. Hortense följer hans rörelse med
blicken. Så sträcker hon impulsivt sina händer tvärsöver
bordet mot den älskade. Han tar dem - och därmed är den
falske markisen röjd. Återstår ingenting annat än full
bekännelse. Enkelt och rättframt berättar han vad som måste
berättas och slutar med att säga:

- Så är det! - Alls ingen markis, madame, bara hans
halvbror, en fattig bonde. Att det är sant kunna mina händer
bäst intyga.

Och han visar fram dem och vänder dem fram och tillbaka.

Hortense har sprungit upp från bordet inför denna
förkrossande underrättelse. Hon andas häftigt, men det skälver
ett befriande leende över hennes mun, det ser ut som om hon
fått bekräftelse på en misstanke, som hon redan närt. Stilla
går hon fram till Jean och tar hans ena hand i sin. Hon
betraktar denna visserligen rena, men grova arbetarhand,
smeker den lätt och stryker den mot sin kind innan hon kysser
den mjukt och vackert. Jean, som viljelöst låtit henne hållas,
rycker nu till sig sin hand.

- Varför får jag inte kyssa en hand, som försvarat mig?
frågar hon, jag vet händer som inte skulle ha gjort det -

Och hon griper hans nedböjda huvud, lyfter upp det,
betäcker det med kyssar med en sorts ömhetens och förtvivlans
raseri. Och han låter alla hänsyn fara och låter sig lockas och
följer henne, blind och döv för allt utom för sin egen
uppriktiga förälskelse.


På landsvägen mellan slottet Tour d'Ivrogne och Paris kör
en vällastad grönsakskärra, destinerad till Hallarna. Det är
Pierre, som kör gamle Grålle och nästan dold av yppig grönska
sitter markisen där bak på en stol, som Pierre gjort
bekväm med mjuka kuddar och svept i en filt mot nattkylan. Han
förefaller upptagen av sina egna tankar. Han trevar innanför

den kraglösa arbetsskjortan, som hör till den bondska
förklädnaden, och tar fram en liten medaljong, som hänger i en
guldkedja om hans hals. Han öppnar den, betraktar först
bilden av sin mor, som sitter i medaljongens vänstra halva
och sedan bilden av - Hortense, som sitter till höger. Han
småler och hytter ömt spefullt med pekfingret åt den vackra
bilden och säger:

- Lilla Hortense, hur kunde jag vara så dum att jag
trodde dig kär i Renard? Han hade naturligtvis helt enkelt
stulit din nyckel! Ack ja, vad landsluften stärker förståndet!

Han kysser bilden och stoppar in medaljongen igen, och
kärran rullar vidare med vippande blommor och blad mot Paris.


Följande morgon är kärran framme och Pierre söker sig
till den plats, där han och husbond brukar salubjuda sina
alster. Kommersen kommer snart i gång och Pierre skriker
ut sina produkters förträfflighet med en röst, som slår lock
för markisens ovana öra. Han är själv sysselsatt med att
binda en bukett av de blommor, som medförts från landet,
med kännedom om markisens smak förvånar det inte, att
buketten blir mycket vacker. När den är färdig säger han
till Pierre:

- Nu får du håva in millionerna ensam, Pierre, jag har
ett litet rendez-vous -

I hallen i Hotel de Luny äro madame Ponson och notarien
sysselsatta med en del papper, som skola undertecknas av
markisen och hans markisinna. Det gäller den omtalade
hemgiften, som äntligen, utbetalas, eftersom de båda unga nu
verkligen försonats. Jean och Hortense inta en så att säga
officiell hållning till frågan. Under nuvarande förhållande
intresserar dem saken obetydligt i och för sig. Å andra sidan
kunna de inte ge uttryck åt sina verkliga känslor. Notarien
överlämnar slutligen affärspapperen i ett konvolut till Jean
i det han viskar med ett himlasött leende:

- Vad sa jag, herr markis? Kärleken försonar allt!

Utanför på gatan står Robert och ger sin vackra bukett en
sista touche. Han går tveksam fram mot porten i det han
vid varje fönster stannar ett kort ögonblick som för att speja.
I hans uppträdande ligger något skälmaktigt mystiskt, som hos
den där förbereder någon liten lustig överraskning. Just när
han kommer i närheten av porten öppnas den, och madame
Ponson och notarien lämna huset. De gå pratande förbi
Robert, men lägga inte märke till trädgårdsmästaren, som är
skymd av sin jättebukett.

Från andra hållet kommer samtidigt tvenne herrar, som
stiga in i Hotel de Lunys port. Varken madame eller Robert
uppmärksamma dem. I annat fall skulle åtminstone den senare
ha känt igen major Renards båda sekundanter. Den flinande
negressen släpper in dem i hallen och går att anmäla dem
för markisen.

I Hortenses rum, vars dörr alltjämt är borta, men där
öppningen nu täckes av ett draperi, försöker hon i upprörda
ordalag förmå Jean att inte lämna henne:

- Jean, jag skall säga min man allt! Åh, du kan vara
lugn, han kommer inte att sörja!

Hon blir avbruten av negressen, som anmäler de båda
herrarna:

- Markisen tar inte emot, förklarar hon bestämt och
negressen får gå med det beskedet.

De båda herrarna mottaga meddelandet med synbar skepsis.
Den ene säger med ett ironiskt leende:

- Så vänta vi till dess herr markisen behagar komma hem.

De gå makligt och hemtamt ur hallen i riktning mot
Roberts rum.

Negressen ämnar muttrande gå åt sitt håll, då hon ser att
porten mot gatan sakta glider upp och Robert stiger in, som
en tjuv om natten. Han döljer sig bakom buketten, men då

negressen skall köra ut denne fräcke tiggare, låter han
buketten sakta sjunka och visar sitt spjuveraktiga, maliciösa
ansikte. Han räcker ut tungan åt henne, men då hon ämnar
ge hals, lägger han handen över hennes mun och väser:

- Tig!

Så smyger han på tå bort mot Hortenses våning. Redan vid
anblicken av draperiet i stället för dörren, grips han av en
viss undran. Han hejdas från att gå dit in av upprörda röster,
och han hör Hortense säga:

- Så gå då, min älskade! Gå, gå, gå! Men jag kommer
att följa dig vart du än går! -

Och Jeans röst, som svarar:

- Du glömmer att jag går till min husbonde, herr markis
de Luny, som ädelmodigt lovat att hjälpa sin fattige tjänare.

Roberts hand, som velat skilja draperihalvorna åt, sjunker
sakta, likaså handen med blommorna. Vad han hört är honom
i förstone fullständigt obegripligt. Han står där och småler
på det lite fåniga sätt, som man gör då man plötsligt slungas
in i en situation, vars betydelsefullhet man anar, men icke
förstår. Han vänder sig för att gå, men den bittra sanningens
Medusa-huvud hålles plötsligt upp för hans ögon och han
vänder sig åter mot draperiet, lyssnande som den, vilken lyssnar
till sin egen dom. Han hör Hortense viska:

- Varför tvista? Käraste käre, min käre - säg mig bara -
hur skulle vi kunna skiljas? Och vad betyder för mig Robert?
En feg stackare, som aldrig älskat mig, en vekling, som inte
ens vågade försvara sin hustru.

Vreden fyller Roberts hjärta. Vrede över förräderiet, vrede
därför att han finner hennes beskyllningar överdrivna,
orättvisa, vrede därför att han dock känner att dessa
beskyllningar äga en ödesdiger grund, hans egen bräcklighet. Han
känner sig förkrossad, båda armarna hänga slappt ner i trött
hopplöshet.

Innanför draperiet står Jean rätt hopsjunken av ansvaret
för det beslut han har att fatta. Så säger han fast och lugnt:

- Hortense, det finns något, som ohjälpligt skiljer oss
åt Robert tror på  min heder - och jag fattig stackare
vill ha rätt att tro på den själv.

Hortense är stolt över sin käre i trots av att hans beslut
går tvärtemot hennes hetaste önskan. Hon är betagen av
hans fasta manlighet - just detta som hon saknat hos Robert.
Hon smeker honom och viskar varma ord, inte lidelsefulla som
hitintills, utan lugnt innerliga, som för lyssnaren vid draperiet
äro grymmare och mera ofrånkomliga än de förra.

Robert står och smeker bukettens blommor, som om det
vore ett kärt huvud. Ännu skimrar en gnista av det där
spjuveraktiga hånlöjet, som aldrig övergivit honom, i
mungipan, men plötsligt slocknar det, och han bryts ned i ett trött,
modlöst sammansjunkande. Och buketten faller ur hans hand
utan att han själv tycks märka det. Så går han långsamt
tillbaka genom hallen till sitt eget rum.


Där inne är Marcel i färd med att förklara för de båda
herrarna att det är nonsens att utmana markisen, då den
person som tog majoren i upptuktelse ingalunda var han -
för resten borde väl majoren känna markisen tillräckligt
väl -

Han blir avbruten av Robert, som stiger in i sitt rum
och säger:

- Marcel, min vän, tillåt markis de Luny att själv föra
sin talan. Mina herrar, er vän Renard har grovt förolämpat
mig genom att objuden intränga i mitt hem. Jag ställer mig
till hans förfogande - men det skall ske nu genast -.

Han betraktar de övermåttan häpna herrarna med en stor,
lugn överlägsenhet och gör en ceremoniös bugning, som inte
tillåter någon som helst protest.

I hallen har Pierre sålt ut det mesta av sitt lager när en
telegrampojke kommer skrikande av alla krafter hans namn

och adress. Pierre blir högst förvånad och stavar sig igenom
telegrammet med största möda:

»När du är färdig så infinner du dig i huset rue Parc
Monceau nr 13. Är jag inte hemma frågar du efter Marcel.
Han har fått mina order. Lev väl, min gode Pierre.
                                              De Luny.»

Pierre begriper att sagan börjar nalkas sitt slut och att
han skall få träffa sin riktige husbonde igen.


Jean och Hortense ha kommit överens om vad som är att
göra. Jean skall fara hem till la Fauvette med det dyrbara
konvolutet och ringer nu på Marcel för att få fram bilen.
En betjänt svarar på hans ringning att Marcel redan tagit
bilen och åkt. Jean förstår inte vart, men han beslutar sig
för att skaffa en annan bil och går.


Utanför huset kommer Pierre med telegrammet i hand,
jämförande dess uppgift med numret på huset. Han tvekar att
ringa på klockan till ett så förnämt hus. Någon kommer och
han drar sig snabbt åt sidan.

Jean kommer med ytterrocken på armen så hastigt, att han
går förbi Pierre utan att varsna honom. Han spejar till
höger och vänster efter en bil, och detta ger Pierre tid att få
klart för sig att det är käre husbond som står där, utstyrd
till herreman. Det roar honom kolossalt, och han ger Jean
en skämtsam puff i sidan, varpå han brister samman i skratt.
Jeans häpnad när han får se pojken är stor, och Pierre får
genast ingå i svaromål.


Robert står i en ställning, som i hög grad påminner om
Donatellos underbart vackra staty över S:t Göran, med
båda händerna lagda över varandra på värjans huvud. Han
är avklädd till midjan och flämtar av trötthet och
ansträngning. Han är en bild av aristokratens ännu levande vilja att
utföra ett kraftprov, men hans fysiska oförmåga segrar. Ett

ögonblick är han nära att falla samman efter ansträngningen
under duellens första del, som just är slutförd. Då sträcker
Marcel, som står tätt bredvid sin herre, fram sin hand och
visar en viss nyckel, och detta kommer Robert att räta upp
sig med ett triumferande leende. Och, han gör sig redo att
börja duellen på nytt.


Pierre har nu slutat sin redogörelse och efter ett
ögonblicks fundering räcker Jean honom konvolutet i det han
säger:

-  När markisen kommer lämnar du honom det här från
mig. Skynda dig sen till hallen. Under tiden spänner jag för.

Och därmed går han skyndsamt därifrån.

Hortense står i hallen och framför henne negressen, som
med ögonen på skaft och med många korstecken berättar att
hon sett och hört ett spöke här i hallen, och att Marcel åkt
bort i sällskap med detta samma spöke. Då Hortense skyndar
mot draperiet för att gå in till sig, finner hon den tappade
buketten på golvet. Hon tar upp den, fylld av onda aningar.

Vid porten till Hotel de Luny står Pierre nu allena och
väntar. Då kör markisens bil fram till porten. Marcel hoppar
hastigt ur, följd av en herre. I bilen sitter ännu en herre, det
är läkaren och markisen. Marcel ger Pierre ett brådskande
tecken att komma till hjälp, och markisen lyftes ur vagnen med
den största försiktighet. Marcel och Pierre bära honom steg
för steg mot trappan. Markisens ansikte verkar härjat och
slappt, varje rörelse framkallar en tydlig smärta. Han ler
mot den bestörte och sorgsne Pierre, som nu vill lämna fram
konvolutet. Men Robert skakar på huvudet och säger med
ansträngning:

- Hälsa din husbonde, gosse, att man väntar honom i
Hotel de Luny. Men han bör komma genast.

Läkaren övertar Pierres plats och gossen lägger benen
på ryggen och springer för livet.

I draperiet står som ett svart utropstecken av förvåning och
fasa, negressen. Hortense får alltså en brådstörtad vetskap om
olyckan och hon rusar ut genom hallen och bort till Roberts
dörr, där Marcel står på post och vill hindra henne. Men
hon låter sig icke hindras. Hon knuffar undan honom och
går in.

Robert ligger på sängen med ögonen slutna. Ett bandage
kring bröstet är blodfläckat. Hortense faller på knä vid
sängen och ser frågande upp på läkaren. Han gör en helt
liten men tillräckligt sägande åtbörd, här finns intet hopp.
Han drar sig några steg bort från sängen. Då öppnar Robert
ögonen och möter sin hustrus blick. Tårarna rinna över
hennes kinder och när han det ser, lyfter han sakta sin ena
hand och stryker bort dem. Han säger:

- Hortense, på mitt fädernegods finns en liten gård -
la Fauvette - där bor en ung  man - och fast bara en
fattig bonde, Hortense, är han en perfekt gentleman.

Handen faller tungt ner på täcket. Han gör en grimas
av smärta, men lyfter mödosamt handen på nytt och stryker
henne över håret. Han fortsätter:

- Jag ber dig, Hortense, att ställa allt på bästa sätt
för min frände, Jean Coubert - och för dig själv min vän -

Han söker Marcel med blicken. Den gamle trotjänaren
kommer fram till huvudgärden och Robert viskar:

- Marcel - nyckeln!

Marcel håller den välkända nyckeln i hand. Hortense,
skälvande av gråt, ser frågande på honom. Marcel räcker henne
den och säger:

- Herr markisen ställde som villkor att om han lyckades
sätta in en träff skulle han återfå den förlorade nyckeln,

Robert småler nästan på sitt gamla spjuveraktiga sätt i det
han matt säger:

- Och första träffen blev min - men den andra Renards
- och den var avgörande!

Hortense gömmer sitt tårdränkta ansikte i täcket. Med
en sista ansträngning viskar Robert:

- Glöm inte min stolta släkts valspråk, Hortense. Bäst
som sker!

Hortense vågar inte lyfta huvudet från täcket, ty Roberts
hand vilar mot hennes hår. Så faller handen tungt och slappt
mot täcket. Hortense kysser den häftigt. Över Marcels nästan
orörliga lakejansikte rinna tårarna. Han gör stilla korstecknet
och sluter sin döde herres ögonlock.

Utanför porten till Hotel de Luny med handen på låsvredet
står Jean. Han dröjer, oviss. Så öppnar han långsamt porten
och stiger in.

Saltsjöbaden, april-maj 1929.
</chapter>

INNEHÅLL.

Gycklaren............................   7
Mästerman............................  55
Vem dömer?...........................  93
Ryskt................................ 123
Kärleken och döden................... 175
En löjtnantsspoling.................. 233
En historia från Sicilien............ 263
Påskliljor........................... 327
En perfekt gentleman................. 371



HJALMAR BERGMAN
SKRIFTER

Billighetsupplaga omfattande 24 band, fördelade i tre
serier romaner samt en serie noveller och dramatik.

Serie I (romaner):

Girolamo Savonarola.
Hans Nåds testamente.
Vi Bookar, Krokar och Rothar.
Klockeberga och Ryglinge.
Dansen på Frötjärn.
Knutsmässo marknad.

Serie II (romaner):

Mor i Sutre.
Markurells i Wadköping.
Herr von Hancken.
Farmor och Vår Herre.
Eros begravning.
Jag, Ljung och Medardus.

Serie III (romaner):

En döds memoarer.
Kerrmans i paradiset.
Jonas och Helen.
Flickan i frack. — Lotten Brenners ferier.
Chefen fru Ingeborg.
Clownen Jac.

Serie IV (noveller och dramatik):

Amourer.
Loewenhistorier.
Kärlek genom ett fönster.
Sagor. — Nya sagor.
Marionettspel.
Swedenhielms. — Patrasket.

Pris per serie om 6 halvfr. band ... 33: —
Samtliga 4 serier i 24 band ... 132: —


ALBERT BONNIERS FÖRLAG
<i>Pris 11: —, inb. 14: —.</i>

