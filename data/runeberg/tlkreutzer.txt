<h1>Kreutzersonaten</h1>

av
LEO TOLSTOJ

Oavkortad översättning direkt från
ryska originalet av
GUNNAR SKANS.
<img></img>
<sp>MALMÖ</sp>
<i>Världslitteraturens Förlag</i>
MALMÖ
Vitus Peterssons Bokindustri
1928
<chapter name="I">
<h2>I.</h2>

Det var tidigt på våren. Vi befunno oss i en
järnvägskupé, i vilken vi redan färdats mer än ett dygn.
Ideligen stego passagerare på för att tillryggalägga
en kortare eller längre sträcka och därpå åter
stiga av. Det var blott tre, som i likhet med mig
varit med ända från utgångsstationen, nämligen en
kvinna, som varken var vacker eller ung; hon rökte,
såg utpinad ut och var klädd i en överrock, som
nästan var av herrsnitt, samt en liten mössa; vidare
en bekant till henne, en språksam, fyrtio års man
med nya, oklanderliga kläder, och slutligen en
tämligen kortväxt herre, som höll sig för sig själv och
besvärades av häftiga, nervösa ryckningar; han var
ännu icke gammal, men hans knollriga hår höll
tydligen på att gråna i förtid. Hans ögon hade en
ovanlig glans och löpte snabbt från föremål till
föremål. Han var klädd i en gammal fin reskappa
med fårskinnskrage och en hög mössa, ävenledes
av fårskinn. När han knäppte upp kappan, såg
man en underrock och en broderad, rysk skjorta.
Det säregna med mannen var, att han titt och tätt
gav ifrån sig underliga läten, liknande en harkling
eller ett kort, tvärt avhugget skratt.

Denne man undvek sorgfälligt under hela resan
att komma i beröring med de övriga passagerarna
och bli bekant med dem. Tilltalade grannarna
honom, så svarade han kort och avmätt, och antingen
läste han, tittade ut genom fönstret och rökte, eller
också tog han fram matsäcken och drack te eller
tog sig en smörgås.

Det föreföll mig, som om han tyngdes av sin
ensamhet, och jag ville flera gånger börja samtala
med honom, men varje gång, som våra ögon möttes,
och det hände ofta, eftersom vi sutto snett emot
varandra, vände han sig bort och tog itu med en bok
eller tittade ut genom rutan.

När tåget emot kvällen av den andra dagen
gjorde uppehåll vid en stor station, gick den
nervöse mannen ut efter hett vatten och lagade té åt
sig. Mannen med de oklanderliga effekterna,
advokat till yrket, såsom jag sedermera erfor, och
hans granne, den rökande kvinnan i herröverrocken
gingo ut för att dricka te i stationshuset.

Under deras frånvaro kommo några nya personer
in i vagnen, bland dem en lång, slätrakad gubbe
med fårat ansikte. Tydligen var han köpman.
Han bar illerpäls och klädesmössa med en väldig
skärm. Köpmannen satte sig mitt för kvinnans
och advokatens platser och inlät sig genast i ett
samtal med en ung man, som såg ut att vara
handelsbokhållare och även stigit på vid denna station.

Jag satt snett emot, och eftersom tåget stod stilla,
kunde jag då och då, vid de tillfällen då ingen gick
förbi, lyssna till deras samtal. Köpmannen
upplyste först om att han for till sin egendom, som inte
låg längre bort än vid nästa station. Sedan pratade
de som alltid till en början om priser och om
affärer, fortsatte efter sin sed med att samtala om
handeln i Moskva för närvarande och så om
marknaden i Nischnij-Novgorod. Bokhållaren började
berätta om supgillen, som en rik köpman, som de
båda kände, hade hållit på marknaden, men gubben
lät honom inte tala till slut utan berättade själv
om tidigare supgillen i Kunavino, i vilka han själv
deltagit.

Han var tydligen stolt över sitt deltagande i
dessa och omtalade med glädje, huru han tillsammans
med just denne, som de båda kände, i Kunavino
gjort ett spratt, som var av den art, att han måste
berätta det viskande. Bokhållaren gapskrattade,
så att det skallade i hela vagnen, och gubben brast
också i skratt, varvid han visade två gula tänder.

Då jag inte väntade att få höra något intressant,
reste jag mig för att till tågets avgång promenera
ett slag längs plattformen. I dörren mötte mig
advokaten och hans dam, som kommo inbegripna
i ett livligt samtal.

— ”Ni hinner inte”, sade den meddelsamme
advokaten till mig. ”Snart kommer andra ringningen.”

Och mycket riktigt! Jag hann inte fram till
slutet av vagnarna, förrän signalen ljöd. Då jag
återvände, var samtalet mellan kvinnan och advokaten
fortfarande igång. Den gamle köpmannen satt tyst
mitt emot, såg strängt framför sig och tuggade
då och då ogillande på läpparna.

— ”Därför sade hon helt enkelt sin man”,
sade advokaten småskrattande, just som jag
passerade, ”att hon inte kunde och inte heller ville leva
ihop med honom, eftersom...”

Och han berättade något mer, som jag inte kunde
urskilja. Strax efter följde ännu några passagerare
samt konduktören, och ett stadsbud kom inrusande,
och ganska länge rådde ett oväsen, som gjorde
det omöjligt att lyssna. När det blivit lugnt igen
och jag åter kunde höra advokatens röst, hade
samtalet tydligen gått över från det enskilda fallet
till ett allmänt resonemang.

Advokaten talade om hur skilsmässoproblemet nu
sysselsatte den allmänna opinionen i Europa och
hur hos oss dylika fall visade sig allt oftare och
oftare. Då han märkte, att han var den ende, som
talade, slutade han upp och vände sig till gubben.

— ”Förr i tiden var det väl inte så, eller hur?”
sade han och log vänligt.

Gubben ville svara något, men just då satte
tåget sig igång, och han började korsa sig och viska
fram en bön. Advokaten såg åt sidan och väntade
hovsamt. Sedan gubben avslutat sin bön och tre
gånger gjort korstecknet, tog han på sig sin mössa,
som han pressade djupt ned, satte sig tillrätta på
sin plats och började tala.

— ”Det förekom nog, min herre, också då, men
bara mer sällan”, sade han. ”Men nu för tiden
kan det inte vara annnorlunda, så bildade som
mänskor ha blivit.”

Tåget rörde sig allt hastigare, det bullrade mot
rälsfogarna, och jag hade svårt att höra, men det
var intressant, och jag flyttade mig närmare. Min
granne, den nervöse mannen med glansen i ögonen,
hade tydligen också blivit intresserad; han lyssnade
utan att resa sig från sin plats.

— ”Nå, men på vad sätt är då bildningen till
skada?” frågade damen och smålog nästan
omärkligt. ”Skulle det verkligen vara bättre att gifta
sig så som förr i tiden, när brudgum och brud ej
ens sett varandra?” fortsatte hon efter många
kvinnors sed att icke svara på det, man verkligen säger
till dem, utan på det, de tro, att man säger.

— ”De visste inte, om de älskade eller om de
kunde älska, utan gifte sig med vem som helst och
plågade sig sedan under ett helt liv. Ni menar
alltså, att detta skulle vara bättre?” sade hon och vände
sig tydligen mer till mig och advokaten än till
gubben, som hon talade med.

— ”Folk ha blivit så bildade”, upprepade
köpmannen, i det han föraktfullt såg på kvinnan och
lämnade hennes fråga utan svar.

— ”Jag skulle vilja höra, hur ni vill förklara
detta samband mellan bildningen och oenigheten i
äktenskapet”, sade advokaten med ett hart när
omärkligt leende.

Köpmannen ville säga något, men kvinnan avbröt
honom.

— ”Nej, den tiden är nu förbi”, sade hon, men
advokaten hejdade henne.

— ”Låt nu honom förklara, vad han menar.”

— ”Alla dumheter härleda sig från bildningen!”
sade gubben i bestämd ton.

— ”Sådana gifter sig, som inte älskar varandra,
och sedan förundrar man sig, att folk inte lever
lyckligt!” pratade kvinnan på och tittade på mig
och advokaten och till och med på bokhållaren,
som stigit upp från sin plats och med armbågarna
stödda mot ryggstödet småleeende lyssnade till
samtalet.

— ”Det är bara djur som kan paras så, som
husbonden vill, men människor har sina böjelser,
fäster sig vid varandra.” Där fick tydligen
köpmannen.

— ”Det är ingen mening i det, ni pratar”, sade
gubben. Djuren äro oskäliga djur, men åt
människan har lagen blivit given.

— ”Nåväl, men hur skall man kunna leva
tillsammans med en människa, om kärleken fattas?”
Hon hade alltjämt bråttom att ge till känna
åsikter, som hon säkerligen själv tyckte vara mycket
originella.

— ”Förr brydde man sig inte om sådant där”,
sade gubben med övertygelse. ”Först på senare
tiden har det börjat. Så snart det är en fnurra på
tråden, säger hustrun: ’Jag skall gå ifrån dig!’
Ja, till och med bland bönderna har det blivit
modernt. ’Se’, säger hon, ’där har du dina skjortor
och kalsonger; nu går jag med Vanjka, han har
lockigare hår än du’. Och det är lönlöst att invända
något — — Nej, i fråga om kvinnan är huvudsaken,
att hon känner fruktan.”

Bokhållaren tittade på advokaten, på kvinnan och
på mig. Det såg ut, som om han höll tillbaka ett
småleende och var beredd att skratta ut eller
berömma köpmannens yttrande, beroende på det sätt,
varpå de övriga mottogo det.

— ”Vad slags fruktan?” frågade kvinnan.

— ”Jo, den där: du skall frukta din make! Det
slags fruktan menar jag.”

— ”Nej, far lille, den tiden är förbi”, sade
kvinnan rent av litet elakt.

— ”Nej, min nådiga, den tiden kan inte
försvinna. Såsom Eva, kvinnan, skapades av mannens
revben, så kommer det också att förbli till tidens
slut”, sade gubben och skakade på huvudet så strängt
och segervisst, att bokhållaren genast därav slöt,
att segern skulle hamna på köpmannens sida och
följaktligen började skratta högljutt.

— ”Så resonera ni män, ja,” sade kvinnan utan
att ge sig, i det hon såg på oss. ”Själva ge ni er
friheten, men kvinnan vill ni stänga in i hennes
rum. Själva tillåta ni er minsann allt.”

— ”Här är ingen, som tillåter sig något. Jag
menar bara, att det för mannens skull inte inträffar
något i hemmet. Men kvinnan är nu en gång
kvinna, ett bräckligt käril”, fortsatte köpmannen i
samma säkra ton.

Det övertygande tonfallet besegrade tydligen
åhörarna; till och med kvinnan kände sig illa ansatt
men gav sig i alla fall inte.

— ”Ja, men jag antar, att ni äro överens med mig
om att även kvinnan är människa och äger känsla
liksom mannen. Vad skall hon ta sig till, om hon
inte älskar maken?”

— ”Inte älskar honom!” upprepade köpmannen
hotfullt och rynkade ögonbrynen och läpparna.
”Så får hon minsann börja älska honom!” Detta
oväntade argument tilltalade bokhållaren alldeles
särskilt, och han lät förnimma sitt gillande.

— ”Nej, hon lär sig inte att älska”, inföll
kvinnan. Finns inte kärleken, så lär man inte kunna
framtvinga den.

— ”Nå, men om en kvinna är sin man otrogen,
hur blir det då?” frågade advokaten.

— ”Det kommer icke ifråga”, sade köpmannen.
”Det förekommer man.”

— ”Men om det likväl händer? För faktiskt
inträffar det ju.”

— ”Det inträffar hos andra, men inte hos oss”,
sade köpmannen.

Alla tystnade. Bokhållaren rörde på sig,
flyttade sig ännu närmare, och då han tydligen inte
ville stå efter för de andra, började han leende:

— ”Ja, även en bekant till mig råkade ut för en
skandal. Det är för illa bara att tänka på det.
Han fick sig också en sådan där lättjefull slyna,
och så började helveteslivet.

Men han var en sansad och klyftig karl. Först
var det något krångel med kontoristen. Maken
talade goda ord med henne. Men det gick inte. Hon
hade de otäckaste saker för sig. Hon började stjäla
hans pengar. Då slog han henne. Än sen? Det
blev bara värre. En hedning, en jude var det med
förlov sagt, som hon drev sitt fuffens tillsammans
med. Vad skulle hennes make göra? Han övergav
henne helt och hållet. Han lever nu som ungkarl,
och hon driver omkring.”

— ”Och det beror på att han är en fårskalle”,
sade gubben. ”Hade han bara inte från första
början varit släpphänt emot henne utan dragit in
tyglarna ordentligt, så skulle hon nog leva tillsammans
med honom ännu. Redan från början måste
kvinnan vänjas vid att icke få sin vilja fram. ’Tro icke
hästen på fältet och gumman i skogen!’”

Just då kom konduktören för att fråga efter
biljetterna till nästa station. Gubben lämnade fram
sin biljett.

— ”Ja, man måste dra in kvinnfolkens tyglar i
tid, annars går det på tok.”

— ”Men berättade ni inte nyss, hur gift folk
roar sig på marknaden i Kunavino?” kunde jag inte
låta bli att flika in.

— ”Det är ett kapitel för sig”, sade köpmannen
och försjönk i tystnad.

När ångvisslan ljöd, reste han på sig, tog fram
sin säck under bänken, svepte in sig i sina
ytterkläder och steg av.
</chapter>
<chapter name="II">
<h2>II.</h2>

Strax då gubben hade gått, började man samtala
med varandra.

— ”En gammaltestamentlig patriark”, sade
bokhållaren.

— ”Domostroj livslevande”, sade kvinnan, ”en
sådan rå uppfattning av kvinnan och äktenskapet!”

— ”Ja,” sade advokaten, ”vi äro långt ifrån den
europeiska synen på äktenskapet.”

— ”Det centrala är ju, att äktenskap utan kärlek
inte är något äktenskap, att endast kärleken kan
helga äktenskapet och att blott det är ett sant
äktenskap över vilket kärlekens helgd vilar. Men om
detta ha sådana människor som han intet begrepp.”

Bokhållaren lyssnade och smålog, angelägen om
att lägga så mycket som möjligt av det intelligenta
samtalet på minnet för framtida behov.

Medan kvinnan som bäst höll på att tala, lät det,
som om någon skrattade eller snyftade till bakom
mig. Det var den gråhårige mannen, som hade
den egendomliga glansen i ögonen och som höll
sig för sig själv. Under samtalet, som tydligen
intresserade honom, hade han omärkligt kommit oss
närmare, och nu stod han med händerna mot
bänkens ryggstöd, tydligen i upprörd sinnesstämning;
han var röd i ansiktet, och kindmusklerna darrade.

— ”Kärlek... kärlek..., vad, vad är det då för
en kärlek, som helgar äktenskapet?” stammade han.

Kvinnan såg, hur upprörd han var, och bemödade
sig fördenskull om att svara honom så försiktigt
och sakligt som möjligt.

— ”Den sanna kärleken! Finnes den mellan man
och hustru, så blir också äktenskapet en möjlighet.”

— ”Nå”, återtog mannen med glansen i ögonen,
i det han smålog tafatt och ängsligt, ”men vad menas
då med sann kärlek?”

— ”Det vet var och en, vad en sådan kärlek är”,
sade kvinnan. Hon tycktes vilja avbryta samtalet
med honom nu.

— ”Nej, jag vet det inte”, sade mannen. ”Ni
måste definiera, vad ni menar med det.”

— ”Hur så? Det är mycket enkelt”, sade
kvinnan, men så försjönk hon i tankar. — ”Kärleken”,
sade hon, ”är ett föredragande av en enda framför
alla andra.”

— ”Föredragande för hur lång tid? För en
månad? För ett par timmar eller för en halv?”
fortsatte den gråhårige mannen med ett litet leeende.

— ”Nej, förlåt, ni tycks inte tala om samma sak
som jag.”

— ”Jo, precis.”

Advokaten inskred nu, och med en gest mot
kvinnan sade han: ”Å den sidan håller man före, att
äktenskapet först och främst måste framgå ur
tillgivenhet, kärlek, om ni så vill, och att det blott
i fall, när sådan förefinnes, blir något så att säga
heligt, och att därför varje äktenskap, som icke
baseras på naturlig tillgivenhet, kärlek, om ni så vill,
icke innebär något moraliskt bindande. Är det rätt
fattat?”

Kvinnan, till vilken denna sista fråga riktats,
uttryckte nickande sitt gillande av utläggningen.

”Vidare...”, fortsatte advokaten, men längre kom
han inte, ty den nervöse mannen var i uppror.
Glansen i hans ögon hade förvandlats till en flammande
eld, och ur stånd att hålla sig i styr föll han
advokaten i talet och sade:

— ”Nej, jag talar om detsamma, om att
föredraga en enda framför alla andra. Men jag frågar
bara: för huru lång tid skall man föredraga henne
eller honom?”

— ”För huru lång tid? Länge, ja ibland för
hela livet”, sade kvinnan och ryckte på axlarna.

— ”Det förekommer bara i romanerna, aldrig i
det verkliga livet. Där föredrar man en enda
framför alla andra kanske för några år, men redan det
är mycket sällsynt; vanligare är det, att det varar
några månader eller veckor, ja, kanske bara några
dagar eller timmar”, sade han, tydligen
tillfredsställd i medvetandet om att han med sin åsikt gjorde
alla i sällskapet förvånade.

— ”Nej, men vad säger ni! Nej... O, nej!...
Ni får ursäkta, men...” Så gåvo vi alla tre på
en gång luft åt vår bestörtning. Till och med
bokhållaren gav ifrån sig sina ogillande grymtningar.

— ”Ja, jag vet, hur det är”, överröstade oss den
gråhårige mannen, ”ni talar om det, som anses vara,
jag däremot om det, som verkligen är. Varje man
erfar det, som ni kallar kärlek, till varje vacker
kvinna.”

— ”Usch, så ni pratar! Men existerar då
överhuvud mellan människor den känsla, som kallas
kärlek och som inte räcker bara några månader
eller år utan hela livet?”

— ”Nej och åter nej! Om vi också förutsätta,
att en man föredroge en viss kvinna hela sitt liv,
så skulle den kvinnan med all sannolikhet föredraga
en annan. Så är det här i världen, och så har det
alltid varit.” Han tog fram cigarettetuiet och tände
en cigarett.

— ”Det är inte möjligt annat”, återtog han. ”Nej,
det är lika omöjligt, som att två ärter, som man lagt
märke till, skulle komma att fortfarande ligga
bredvid varandra, sedan hela ärthögen flyttats.
Dessutom har man här icke blott att räkna med en mer
eller mindre sannolik slump; man måste även ta
hänsyn till en otrolig övermättnad. Att älska en
och densamma ett helt liv, det innebure detsamma,
som att ett ljus skulle kunna brinna under ett helt
liv”, sade han och sväljde lystet röken.

— ”Men ni talar bara om den sinnliga kärleken.
Lämnar ni intet rum åt en kärlek, grundad på
överensstämmelse i fråga om ideal, på själarnas
frändskap?” frågade kvinnan.

— ”Själarnas frändskap! Överensstämmelse i
fråga om ideal!” Han lät höra det för honom
karaktäristiska ljudet. ”Nåväl, om så skulle vara,
så är väl i alla fall inte själsfrändskap och
gemensamma ideal någon anledning att sova tillsammans,
(förlåt, att jag uttrycker mig ohyfsat)” Han
skrattade nervöst.

— ”Men förlåt”, sade advokaten, ”ert tal håller
inte streck inför verkligheten. Vi se, att äktenskap
existera, att mänskligheten eller, låt oss säga, större
delen av densamma lever i det äkta ståndet och
många göra det i all heder ett långt liv igenom.”

Den gråhårige mannen skrattade till igen.

— ”Ert påstående är, att äktenskapen grundas på
kärlek. Under det att jag uttrycker mitt tvivel på
att en icke-sinnlig kärlek finnes till, bevisar ni för
mig dess existens genom att peka på äktenskapens
förefintlighet! Men äktenskapen, de äro i vår tid
ett bedrägeri.”

— ”Nej, jag säger bara, att äktenskap existerat
och alltjämt existera.”

— ”Existera, ja! Men vad ha de att tacka för
sin existens? Jo, sådana människor, som i
äktenskapet se ett sakrament. Ett sakrament, som
förpliktigar inför Gud. För sådana människor
existerar äktenskapet, men inte för oss. Hos oss gifter
sig folk utan att i äktenskapet se annat än ett samlag.
Ett sådant system leder bara till falskhet eller våld.
Falskheten förlikar man sig lätt med. Mannen och
hustrun lura bara människor att tro, att de leva i
engifte, men hava i själva verket många hustrur
och många män. Detta är vidrigt, men det går ju
ändå för sig. Men allra vanligast är det, att man
och hustru taga på sig den yttre förpliktelsen att
leva tillsammans hela livet, men redan från den
andra månaden avsky varandra, skulle vilja skiljas
men ändå fortsätta att leva ihop. Det blir ett verkligt
helvete. Folk tar sin tillflykt till sprit och använda
skjutvapen och gifter mot varandra.” — Han hade
hetsat upp sig och talat allt hastigare utan att låta
någon annan flicka in ett ord.

Det blev en pinsam paus.

— ”Ja, otvivelaktigt inträffa kritiska episoder i
det äktenskapliga livet”, sade advokaten i avsikt
att avbryta det opassande och hetsiga samtalet.

— ”Jag tror, ni känner igen mig?” sade den
gråhårige mannen lågmält och, som det tycktes, lugnt.

— ”Nej, jag har inte det nöjet.”

— ”Nöjet skall inte vara stort. Jag är
Posdnyschef, han, som var ute för den där kritiska
episoden, som ni anspelade på, han, som slog ihjäl sin
hustru.” Han betraktade oss var och en.

Ingen kunde finna något att tala om. Alla tego.

— ”Nåväl, det gör detsamma”, sade han. —
”Ursäkta, förresten... Nej, jag skall inte störa er.”

Han återvände snabbt till sin plats.

Advokaten och kvinnan viskade sinsemellan. Jag
satt bredvid Posdnyschef och teg, ty jag kunde inte
komma på något samtalsämne. Till att läsa var det
för mörkt, och därför slöt jag ögonen och låtsade,
att jag ville sova.

Vid nästa station flyttade advokaten och kvinnan
över till en annan vagn. De hade redan tidigare
talat därom med konduktören. Bokhållaren
bäddade åt sig på bänken och somnade. Men Posdnyschef
fortsatte att röka och dricka te; varmt vatten hade
han skaffat även vid denna station.

När jag öppnade ögonen och tittade på honom,
vände han sig till mig och sade djärvt men irriterat:

— ”Ni tycker kanske, det är obehagligt att sitta
i sällskap med mig, när ni nu vet, vem jag är?
I så fall skall jag gå härifrån.”

— ”Nej, för all del.”

— ”Behagas det lite te? Det är bara rätt starkt.”

Han hällde i och sade:

— ”De prata så... Ljuga är det enda...”

— ”Vad talar ni om”, frågade jag.

— ”Jo, fortfarande om samma sak, om vad den
kärlek är, som de talade om. Vill ni inte sova?”

— ”Nej, inte alls.”

— ”Vill ni då, att jag skall berätta, hur jag just
av samma kärlek bragtes till att utföra den där
förtvivlade handlingen?”

— ”Ja, om det inte är er svårt.”

— ”Nej, för mig är det svårt att tiga. Drick
te nu, eller är det för starkt?”

Teet var verkligen mörkt som öl, men jag drack
ur mitt glas. Just nu kom konduktören. Mannen
följde honom tyst med arga blickar och började
först, sedan han gått ut.
</chapter>
<chapter name="III">
<h2>III.</h2>

— ”Nå, så skall jag berätta då... För ni vill väl
verkligen höra på?”

Jag upprepade, att jag var mycket angelägen
därom. Han teg ett ögonblick, for med handen över
ansiktet och började:

— ”Skall jag berätta, så måste jag berätta
alltsammans från början. Jag måste berätta, huru och
varför jag gifte mig och hurudan jag var före
brölloppet. Intill bröllopet levde jag såsom alla andra
av vårt stånd. Jag ägde ett gods, hade tagit en
universitetsexamen, och jag var adelsmarskalk. Före
mitt bröllop levde jag, såsom alla andra, d. v. s. i
osedlighet men fullt övertygad om att mitt liv var
så, som det borde. För mig själv tänkte jag, att
jag var en dygdegosse, en fullt moralisk människa.
Jag förförde ingen, hade inte några onaturliga
böjelser, gjorde inte liksom många av mina likställda
sådana ting till livets huvudsyfte utan gav efter för
lidelserna på ett värdigt, anständigt sätt, för hälsans
skull. Jag undflydde sådana kvinnor, som skulle
kunna binda mig genom att visa sin tillgivenhet och
genom att föda mig barn

Förresten är det nog möjligt, att där både föddes
barn och visades tillgivenhet, men jag låtsade icke
om det. Och detta ansåg jag icke blott moraliskt
försvarligt, utan jag var till och med stolt däröver.”

Han hejdade sig och gav ifrån sig sitt läte, vilket
alltid tycktes förebåda en ny tanke.

”Men här ha vi just det allra vämjeligaste.
Osedligheten ligger icke på det rent fysiska området.
Något blott och bart fysiskt oformligt och oriktigt
blir icke osedlighet. Nej osedligheten, den verkliga
osedligheten består i att man lösgör sig från de
moraliska förpliktelserna till en kvinna, med vilken
man träder i fysisk förbindelse. Men detta
lösgörande från moraliska plikter räknade jag mig till
förtjänst. Jag minns, hur jag pinades en gång, då
jag icke haft tillfälle att betala en kvinna, som
troligen av kärlek överlämnat sig åt mig, hur jag icke
fick någon ro, förrän jag skickat henne pengar och
därmed visat, att jag inte ansåg mig på något sätt
moraliskt bunden vid henne... Nicka inte bifall,
som om ni ginge med på vad jag säger!” skrek
han plötsligt. — ”Jo jo, jag vet, hur det är. Alla,
även ni, såvitt ni inte utgör ett sällsynt undantag,
ha precis samma åsikter, som jag då för tiden hyste.
Nå, det kvittar, ni får förlåta mig, men nog är det
förfärligt, förfärligt, förfärligt!”

— ”Vad är det, som är förfärligt?” frågade jag.

— ”Att vi leva i en sådan avgrund av villfarelser
beträffande kvinnan och vårt förhållande till henne.
Jag kan inte resonera lugnt och sansat om detta,
men det beror inte på den där <i>episoden</i>, som han
uttryckte sig, utan på att mina ögon öppnades den
dagen, då episoden inträffade, och jag fick se allt
i ett annat ljus. Allt är bakvänt, allt!”

Han tände en cigarett, lutade sig med
armbågarna mot knäna och började tala igen. I mörkret
kunde jag inte se hans ansikte. Men genom vagnens
buller hördes hans uttryckfulla, vänliga röst.
</chapter>
<chapter name="IV">
<h2>IV.</h2>

”Blott genom sådana hemska kval, som dem, jag
led, fattade jag, var roten till allt det onda är att
söka, och jag kom till insikt om hur det borde vara
men också hur fasansfullt det nuvarande läget ter
sig.

Ni måste få veta, hur och när det började, som
förde mig till den förfärliga ”episoden”. Det
började, redan innan jag var fyllda sexton år. Jag var
gymnasist, och min äldste bror hade nyligen
börjat studera vid universitetet. Jag kände ännu inga
kvinnor, men jag var liksom alla andra stackars barn
i våra kretsar inte längre en oskyldig gosse. Redan
för över ett år sedan hade jag blivit förförd av
andra småpojkar. Kvinnorna — icke en viss kvinna,
utan kvinnan såsom ett ljuvt något, kvinnan i
allmänhet liksom varje enskild kvinna, bilden av en
naken kvinna plågade mig redan. Min ensamhet
var oren. Jag plågades såsom nittionio procent av
våra gossar. Jag fasade, jag led, jag bad — och
föll ånyo. Jag var redan fördärvad både i fantasien
och verkligheten, men det sista steget var ännu icke
taget. Jag gick ensam min undergång till mötes;
ännu hade jag inte lagt hand på någon annan
mänsklig varelse. Men min bror hade en studentkamrat,
en lustig fyr, en sådan där, ni vet, som man brukar
kalla för ’en bussig pojke’, d. v. s. en första klassens
odåga, som bara lärde oss dricka och spela kort.
Den var det, som efter ett dryckeslag övertalade
oss att gå till ett sådant ställe. Min bror var också
oskyldig och föll samma natt. Och jag, en liten
sextonåring, besudlade mig själv och hjälpte till att
besudla en kvinna utan att alls själv förstå, vad jag
gjorde. Jag hade ju aldrig av de äldre fått höra,
att det, som jag gjorde, var något dåligt. Inte
heller nu för tiden får någon höra det. Det är sant,
att det står i tio Guds bud, men budorden behöver
man bara för att kunna svara, när prästen förhör
en, och de äro förresten inte heller då så
nödvändiga; då betyder ’budet’ om bruket av konjunktionen
’<i>ut</i>’ i konditionala bisatser vida mer.

Således hade ingen av de äldre, vilkas åsikter jag
aktade, sagt mig, att detta var något dåligt.
Tvärtom hade de sagt, att det var bra. Jag hade hört
dem påstå, att min kamp och mitt lidande skulle
ge med sig efter detta. Jag hade hört av de äldre,
och jag hade läst, att detta var nyttigt för kroppens
hälsa. Av mina kamrater hade jag fått veta, att
det var något duktigt och käckt. Det var alltså
överhuvud icke annat än gott att se däri.
Sjukdomsrisken? — Även den var förutsedd. Vår
omtänksamma regering drar försorg också om detta.
Den vakar över att bordellernas verksamhet
bedrives i enlighet med förordningarna och undanröjer
så för våra gymnasister faran vid deras utövande
av lasten. Även läkarna hjälpa till mot skälig
ersättning. Så bör det också vara! De fastslå, att
osedligheten ofta är nyttig för hälsan, de inrätta
en reglerad, oklanderligt fungerande
osedlighetsinstitution. Jag känner mödrar, som draga försorg
om sönernas hälsa i detta avseende. Och
vetenskapen skickar dem till skökohusen.

— ”Varför säger ni vetenskapen?” frågade jag.

— ”Vad äro läkarna annat än vetenskapens
offerpräster? Vilka är det som fördärvar ungdomen
genom att försäkra, att detta är nödvändigt, om icke
läkarna? — Sedan bota de med ett ohyggligt allvar
syfilis.”

— ”Skulle de inte få det då?”

— ”Nej! Ty om blott en procent av den möda,
som nedlägges på botandet av syfilis, användes till
lastens utrotande, så skulle all syfilis vara
försvunnen sedan länge. Men i stället använder man sina
krafter till att främja lasten genom att göra den
ofarlig. Men nu skulle jag inte tala om detta utan
om det förfärliga, som hände mig, liksom det händer
minst nio tiondelar av alla, icke blott inom vår
klass utan även bland bönderna. Jag föll icke,
därför att jag gav vika för den lockelse, som en
behagfull kvinna helt naturligt utövar. Nej, ingen
kvinna förledde mig, utan jag föll, därför att de
personer, som utgjorde min omgivning, i mitt fall
antingen sågo en fullt laglig och hälsosam åtgärd
eller också en absolut naturlig och icke blott
ursäktlig utan även oskyldig förströelse för en yngling.
Jag förstod icke, att detta var ett fall. Jag hängav
mig åt det, dels eftersom det var en njutning, dels
på grund av ett tvång, som enligt vad man intalat
mig var karakteristiskt för en viss ålder. Jag
började hänge mig åt osedligheten, liksom jag börjat
dricka och röka. Och dock fanns det i detta mitt
första fall något särskilt, något rörande.

Jag minns, att jag, redan innan jag efteråt gått
ut ur rummet, med ens blev så svårmodig och
sorgsen, att jag ville gråta. Gråta över min förlorade
oskuld, över mitt för alltid fördärvade förhållande
till kvinnan. Ja, mitt naturliga, rättframma
förhållande till kvinnan var fördärvat för alltid. Något
rent förhållande till henne fanns inte längre, och
kunde det från den stunden ej mera bli tal om. Jag
började föra ett utsvävande liv. Men gör man det,
råkar man i ett fysiskt tillstånd, som liknar
morfinistens, drinkarens eller nikotinmissbrukarens.
Liksom morfinisten, drinkaren och nikotinmissbrukaren
icke representera den normala människan, så är ej
heller den, som för sin njutnings skull ägnat sig åt
flera kvinnor, någon normal människa utan en för
alltid av liderligheten förstörd man. Man kan
alltid känna igen drinkaren och morfinisten på hans
utseende och uppträdande; precis likadant är det
med den liderlige. Den liderlige kan göra motstånd
mot frestelsen och behärska sig, men ett enkelt, rent
och skuggfritt förhållande såsom mellan syskon
kommer aldrig att existera mellan honom och
kvinnan. Därför kan man genast känna igen den
liderlige, när han riktar sin blick mot och betraktar en
ung kvinna. Och jag blev en liderlig man, och jag
förblev en sådan, och detta vållade min undergång.
</chapter>
<chapter name="V">
<h2>V.</h2>

Ja, så gick det till! Och det gick längre och
längre med förbindelser av alla de slag! Herre, min
Gud! Förfäran griper mig, när jag tänker på allt
det skändliga, som jag var med om, jag som ändå
blev föremål för drift från mina kamraters sida,
därför att de menade mig vara en så kallad ’oskuld’!
Och detta skulle ändå vara den ’gyllene ungdomen’,
våra förfinade officerare med deras parisiska
maner!

Alla dessa herrar och jag, vi liderliga
trettioåringar, som på vårt samvete hade hundratals de
mest olikartade, förfärande förbrytelser gentemot
kvinnorna, vi visade oss på bjudningar och baler
noggrant tvättade, rakade och parfymerade samt
iklädda glänsande vita skjortor och frack eller
uniform — sanna symboler av renhet och behag!

Tänk på hur det borde vara och hur det är! När
en sådan där herre närmar sig ens syster eller
dotter, så borde man med rätta, när man känner till
hans leverne, gå fram till honom, kalla honom åsido
och viska honom i örat: ’Käre vän, jag vet, hur
du lever, huru och med vem du tillbringar dina
nätter. Detta är inte platsen för dig. Här äro rena,
oskyldiga flickor. Gå din väg!’ Så borde det vara,
men så är det inte. Utan när en sådan herre visar
sig och i dansen omfamnar ens syster eller dotter,
så jublar man tillsammans med henne, om han är
rik och har fina förbindelser. Kanske behåller han
henne efter olyckshändelsen. Om det till och med
skulle lämnas kvar sjukdomsspår, nå det betyder
intet. Det botas lätt numera. Som jag har mig
bekant, ha föräldrarna till en del societetsflickor
med förtjusning gift bort dem med män, som äro
behäftade med den allbekanta sjukdomen. O!
Vilken styggelse. Men den dag kommer, då all denna
skändlighet och lögn skall avslöjas!”

Och han lät några gånger höra sina egendomliga
läten och tog itu med sitt te. Detta var rysligt
starkt, men det fanns inte vatten att späda ut det
med. Jag kände, att jag blivit ganska nervös av
de två glas, som jag druckit. Teet måste ha verkat
också på honom, ty han blev allt livligare. Hans
röst blev ständigt mer klingande och uttrycksfull.
Han ändrade oupphörligt ställning, tog av sig
mössan och satte på den igen, och hans ansikte
undergick en egendomlig förändring i halvdunklet, som
omgav oss.

— ”Nå, så levde jag tills jag var trettio år utan
att för ett ögonblick lämna tanken på att gifta mig
och grunda ett det mest upphöjda och rena
familjeliv, och med detta mål för ögonen såg jag mig om
efter en passande flicka. Mitt under det jag själv
orenade mig med osedlighetens var, granskade jag
de unga flickor, som tack vare sin renhet kunde
vara mig värdiga. Många förkastade jag, just emedan
de icke voro tillräckligt rena för mig, men slutligen
fann jag en, som jag ansåg värdig. Hon var
den ena av två döttrar till en på sin tid mycket rik
man, sedermera ruinerad godsägare i
Pensaguvernementet.

En kväll, när vi efter en båtfärd återvände hem
i den månbelysta natten och jag satt bredvid henne
och beundrade hennes harmoniska lilla figur, det
åtsittande trikålivet och det lockiga håret, kom jag
plötsligt på det klara med att det var henne, jag
sökte. Det tycktes mig den kvällen, som om hon
förstode allt, allt, som jag kände och tänkte, och
som om jag kände och tänkte de mest upphöjda
ting. I verkligheten var det bara det, att trikålivet
liksom lockarna klädde henne särskilt bra och att
jag efter att ha tillbringat en dag i hennes
närhet hade fått lust till ännu större närhet.

Det är märkvärdigt, huru säkert man inbillar sig,
att det sköna också är gott. En vacker kvinna
pratar dumheter; man lyssnar men hör inga dumheter
utan bara intelligenta saker. Hon säger eller utför
något vämjeligt, men man ser bara något älskligt.
Skulle en vacker kvinna bara underlåta att säga
vare sig dumma eller fula saker, så blir man genast
övertygad om att hon är ett under av intelligens och
sedlighet.

Jag återvände hem alldeles hänförd och på det
klara med att hon vore höjden av moralisk
fulländning och således värdig att bliva min hustru, och
följande dag friade jag.

Är inte detta ett riktigt virrvarr! Av tusen friare,
icke blott bland sådana, vilka leva som vi, utan
olyckligtvis även bland folket, finns knappast en,
som icke redan före bröllopet varit gift tio gånger,
ja, kanske liksom Don Juan hundra eller tusen.

Det finns numera verkligen, efter vad jag hört och
iakttagit, sedliga unga män, som känna och veta,
att detta icke är något skämt utan ett viktigt allvar.
Gud hjälpe dem! Men på min tid fanns inte en
sådan på tio tusen. Och alla veta detta men låtsa,
som om de icke kände till det. I alla romaner
beskrivas hjältarnas känslor in i detalj liksom
småsjöarna och skogsdungarna, där de vandra. Men
den, som skriver om deras stora kärlek till en viss
flicka, skriver aldrig om den intressante hjältens
förflutna, aldrig ett ord om hans besök i
glädjehusen eller om hans förhållande till hembiträden,
kokerskor och andras fruar. Och om det finns
sådana, oanständiga romaner, så ger man dem i varje
fall inte i handen på dem, som först och främst
borde få veta detta — de unga flickorna.

I början låtsar man inför våra unga flickor, som
om denna skörlevnad, som är halva livet i våra
städer och byar, alldeles icke funnes till.

Sedan blir man så van att låtsa detta, så att man
slutligen liksom engelsmännen på fullt allvar tror,
att vi äro moraliska människor allihop och att vi
leva i en moralisk värld. Flickorna, de stackarna,
tro detta fullt och fast. Så trodde även min
stackars fru. Jag minns, hur jag efter förlovningen
visade henne min dagbok, av vilken hon kunde få
reda på åtminstone något av mitt förflutna, främst
om den sista förbindelse, som jag haft, saker och
ting, som hon kunde erfara av andra, varför jag
kände mig nödsakad att meddela henne dem. Jag
minns hennes fasansfulla förtvivlan och förvirring,
när hon hörde och förstod, vad det var fråga om.
Jag såg, att hon skulle velat bryta med mig. Och
varför bröt hon inte!...”

Han utstötte sitt läte, drack en klunk te och
tystnade.
</chapter>
<chapter name="VI">
<h2>VI.</h2>

— ”Nej, förresten! Bäst, som det blev, bäst, som
det blev!” skrek han. ”Det var rätt åt mig! Men
nu är det inte frågan om det. Jag ville påpeka,
att de bedragna här endast äro de olyckliga
flickorna själva. Mödrarna veta det, särskilt de mödrar,
som uppfostrats av sina män, veta det mer än väl.
Och under det de låtsa sig tro på männens renhet,
handla de i själva verket helt annorlunda. De veta,
med vilka krokar de skola fånga män för sig och
sina döttrar. Endast vi män vilja icke veta det
och veta det därför ej heller, men kvinnorna veta
mycket väl, att, vad vi kalla den mest upphöjda och
poetiska kärlek, icke är beroende av moraliska
förtjänster utan av fysisk närhet och dessutom av
frisyren och av klänningens färg och snitt. Fråga en
erfaren kokett, som tagit till sin uppgift att tjusa
en man, vilket hon helst ville riskera: att i den
mans närvaro, som hon vill bedåra, beslås med lögn,
grymhet, ja t. o. m. osedlighet, eller att visa sig för
honom i en dåligt sydd och ful klänning. Varenda
en kommer att föredraga det första. Kvinnan vet,
att mannens tal om upphöjda känslor blott och bart
är lögn; kroppen är det, som han frågar efter, och
därför förlåter han all moralisk uselhet, men en
oklädsam, smaklös, ful färg på dräkten förlåter han
inte. Koketten är fullt medveten om dessa
förhållanden, den oskyldiga flickan ledes i sådant liksom
djuren utav instinkten.

Därav dessa trikåliv, vämjeliga turnyrer, nakna
skuldor och armar och djupt urringade bröst.
Kvinnorna, särskilt de, som gått i männens skola, veta
mycket väl, att samtalen om upphöjda ting blott äro
samtal, men att det enda viktiga för mannen är
kroppen och allt, som framställer den i det mest
falska men lockande ljus. Därefter rätta de sig.
Om vi blott kasta bort vårt inrotade sätt att se på
oanständigheten och i stället betrakta överklassens
liv, sådant det verkligen är med all dess skamlöshet,
förefaller det oss då inte som ett enda otuktsnäste
alltsammans? — Tillåter ni, så skall jag bevisa mitt
påstående”, fortsatte han, utan att lämna mig
tillfälle till ett svar. ”Ni säger, att kvinnorna i vårt
samhälle hysa andra intressen än kvinnorna i
bordellerna, men det förnekar jag, och här är min
argumentering. Om människor äro varandra olika i
hela sitt levnadssätt och i livsinnehåll, så måste
denna olikhet tvunget avteckna sig i det yttre, och deras
utseende blir olika. Men se nu på dessa, på de
stackars föraktade demimonderna och på de finaste
världsdamerna, och ni skall bli varse samma slags
toaletter av samma snitt, samma parfymer, lika
nakna armar, skuldror och bröst och lika välexponerade
ryggar, samma passion för ädelstenar och dyra
smycken, samma nöjen, danser, musik och sång.
Båda kategorierna använda samma förförelsemedel.
Någon skillnad finns absolut icke. Vill man göra en
mycket noggrann definition, så behöver man blott
nämna, att den, som prostituerar sig för en stund, i
allmänhet är föraktad, medan den, som prostituerar
sig för längre tid, vanligtvis åtnjuter allas aktning.
</chapter>
<chapter name="VII">
<h2>VII.</h2>

— Ja, så kom det sig, att jag blev snärjd av dessa
trikåliv och lockar och turnyrer. Att snärja mig
var ganska lätt, eftersom jag var uppfostrad i en
miljö, där ynglingar drevos upp under ständiga
förälskelser, liksom gurkor drivas i växthus. Vår
eggande, alltför rikliga föda kan ju för en, som bara
slår dank, icke vara annat än ett medel att
systematiskt upptända begären. Ni må förundra er eller
ej, men så är det. Ända intill den sista tiden har
jag inte insett detta, men nu har jag fått upp ögonen
för det. Det plågar mig, att folk inte känner till,
hur det hänger ihop med dessa ting, utan kan
komma med sådana dumheter, som den där frun, som
satt här.

I trakten, där jag bor, arbetade man i våras på
banvallar för järnvägen. Tjänar en karl hos en
bonde, så utgöres hans dagliga föda av bröd, kvass
och lök, och på det är han rask och kry och pigg
och kan uträtta det icke alltför tunga arbetet på
åkern. Så går han in vid järnvägen, och där
består hans dagliga kost av gröt och ett skålpund kött.
Men så kör han också sina 16 timmar om dagen en
kärra med 30 puds<footnote>1 pud = ung. 16 kilogram.</footnote> last.

Då måste han väl anses ha gjort skäl för ett pund
kött. Men när vi äta två skålpund kött och vilt
och fisk och allehanda eggande rätter och drycker,
vart skall det leda, om icke till sinnliga utsvävningar.
Och om det för dithän, om säkerhetsventilen är
öppen, så är allt gott och väl. Men stäng ventilen,
såsom jag stängde den för en tid, och genast infinner
sig en irritation, som närd av allehanda
konstnjutningar utvecklas till en förälskelse av klaraste
vatten, ibland t. o. m. en platonisk sådan. Även jag
förälskade mig såsom alla andra. Alla symtomer
voro för handen: hänförelsen, ömheten, poesien.
Men i själva verket var denna min kärlek en produkt
dels av mammas och sömmerskornas verksamhet,
dels av en alltför riklig föda för en, som slog dank.
Hade icke båtfärden ägt rum, och hade icke
sömmerskorna, som sydde sådana där liv, funnits etc.,
utan hade min hustru varit iklädd en dräkt utan
något snitt och suttit hemma, och hade jag fört ett
normalt liv och inte ätit mer än som behövdes för
mitt arbete, och hade säkerhetsventilen varit öppen,
så skulle jag inte ha förälskat mig, och allt skulle
vara annorlunda nu.
</chapter>
<chapter name="VIII">
<h2>VIII.</h2>

— Men nu slumpade det sig så, att både min
ställning och hennes klänning voro bra, och båtfärden
lyckades. Tjugu gånger hade sådana turer slagit
fel, men den här gången gick det bra. Precis som
med ett giller. Jag menar allvar. Äktenskapen
anordnas ju numera precis som fällor. Det naturliga
är, att en flicka, när hon mognat till kvinna, giftes
bort. Det tycks vara ganska enkelt, om flickan inte
är vanskapt och det finns män, som vilja gifta sig.
Så gick det också till förr i världen. När flickan
hade nått den åldern, så anordnade föräldrarna ett
giftermål. Så har det varit sed, och så är det sed i
hela mänskligheten, bland kineser, hinduer,
muhammedaner och hos oss bland bönderna. Så gör man
i nittionio fall av hundra. Blott den sista
hundradelen av mänskligheten, vi som leva i utsvävningar,
ha funnit, att detta system icke var bra och tänkt
ut något nytt i stället. Vari består detta nya då?
Jo, flickorna sitta exponerade som på ett salutorg,
och männen gå omkring och välja. Men flickorna
sitta och vänta och tänka inom sig, fastän de inte
våga säga ut: ”Far lille! Mig, nej, tag mig! Inte
henne, utan mig! Se bara, sådana skuldror jag har!”
— Och vi män gå av och an och betrakta dem och
äro mycket nöjda. Vi ämna nog akta oss för att
bli fast. Vi gå omkring och betrakta dem och finna
med tillfredsställelse det hela mycket bra inrättat.
Men ser man inte upp, klatsch, så är det färdigt!”

”Men hur vill ni då ha det? Skulle kvinnorna
själva fria?”

— ”Det vet jag inte ännu. Men tala vi om
jämlikhet, så skall den visa sig även i praktiken. Är
frieri genom andras förmedling förnedrande, så är
detta det tusen gånger mer. I det förra fallet äro
rättigheter och chanser lika, men i det senare är
kvinnan antingen en slav på ett marknadstorg eller
en snara för unga män. Det heter, att hon ”skall
ut för att se sig om i världen och ha roligt.” Säg
till modern eller till flickan själv, som sanningen är,
att hon bara är ute för att fånga in en man! Herre
Gud, vilken förolämpning! Och dock är detta
deras enda sysselsättning, ja, de ha inget annat att
göra. Ibland får man t. o. m. se helt små, stackars
oskyldiga flickor i färd därmed; sådant är
förskräckligt! Om det ändå skedde öppet i stället för under
förställningens täckmantel! — ’Arternas uppkomst,
tänk, så intressant! Ack, Lilli är <i>så</i> intresserad av
målning! Ni tänker väl gå på utställningen? Så
lärorikt! Eller ni ämnar er ut på en promenad i
vagn? Eller ni skall gå på teatern? På
symfonikonserten? Jo, jag tackar jag! Min Lilli är galen
i musik... Men tänk, att ni inte tycker likadant!...
En båtfärd... Och under tiden är hennes enda
tanke: ’Tag mig, tag mig. Tag min Lilli. Ack,
gör åtminstone ett försök!...’ — Vilken uselhet!
Vilken lögn!” Han drack det sista av teet och
samlade ihop attiraljen.
</chapter>
<chapter name="IX">
<h2>IX.</h2>

— ”Ni känner till det kvinnovälde, varunder
världen lider”, sade han, i det han lade ned sitt te- och
sockerförråd. ”Alltsammans beror på de
missförhållanden, jag nu berört.”

— ”Kvinnovälde?” sade jag. ”Rättigheterna och
privilegierna äro väl till finnandes på männens sida?”

— ”Just det, ja”, avbröt han mig. ”Just det var
det, som jag ville säga. Därav förklaras den
sällsamma företeelsen, att det å ena sidan är fullkomligt
riktigt, att kvinnan förts till den lägsta grad av
förnedring men att hon å andra sidan med fullt fog
kan sägas härska. Det är precis som med judarna.
Liksom de genom sitt penningevälde göra sig
skadelösa för det förtryck, de få utstå, så göra också
kvinnorna. ’Jaså, ni önska, att vi inte skola vara
annat än köpmän. Nåväl, då skola vi också såsom
köpmän förtrycka er’, säga judarna. — ’Jaså, ni
önska, att vi inte skola vara annat än föremål för
sinnligheten. Nåväl, då skola vi också såsom
sinnlighetens föremål göra er till våra slavar’, säga
kvinnorna. Kvinnans rättslöshet ligger icke i att hon
icke får rösta eller vara domare. Dessa sysslor äro
inga rättigheter. Nej, kvinnans rättighet skulle
bestå i att i sexuella förhållanden få vara jämställd
med mannen, efter eget skön kunna hänge sig åt
honom eller avhålla sig från honom, få välja sig en
make efter eget tycke och slippa att själv bli utvald.
Ni menar, att detta är opassande. — Gott. Då
borde icke heller mannen ha denna rättighet. För
närvarande är kvinnan berövad den rätt, som mannen
har. För att få gottgörelse inverkar hon på
mannens sinnlighet; därigenom betvingar hon honom
så, att det blott formellt är han, som väljer; i själva
verket är det hon, som träffar valet. Och har hon
en gång segrat genom detta medel, så börjar hon
missbruka det och tillskansar sig en fruktansvärd
makt över människorna.

— ”Var visar sig då denna egendomliga makt?”
frågade jag.

— ”Överallt, i allt! Gå omkring i affärerna i alla
större städer! Där finnas millioners värde. Man
kan icke uppskatta de produkter av mänskligt arbete,
som äro utlagda där. Men se efter i nio tiondelar
av dessa affärer, om där finns något som helst, som
är avsett att begagnas av män. Kvinnorna äro de,
som göra anspråk på all livets lyx. Se efter, hur det
är med fabrikerna! En ofantlig del av dem tillverkar
onyttiga prydnader, ekipager, möbler såsom leksaker
åt kvinnorna. Millioner av i slaveri levande
människor, släkte efter släkte gå under i outhärdligt
arbete på fabrikerna blott för kvinnlig fåfängas skull.
Liksom kejsarinnor hålla kvinnorna nio tiondelar
av människosläktet i slaveri och tungt arbete. Och
allt beror på att man förnedrat dem och berövat
dem lika rättigheter med männen. Det är orsaken
till att de söka verka på vår sinnlighet och fånga
oss i sina nät. Det och intet annat! Kvinnorna ha
gjort sig till ett sådant sinnlighetens verktyg, att
mannen inte lugnt kan umgås med dem. Så fort en
man kommer i närheten av en kvinna, så bedövar
hon honom, och han tappar besinningen. Även förr
föreföll det mig otympligt och obehagligt, när jag
såg en dam utpyntad i baldräkt, men nu tycker jag,
det är alldeles fruktansvärt. Jag ser däri rent av
en fara för medmänniskorna, något lagstridigt, och
jag skulle vilja kalla polisen till hjälp mot faran och
fordra, att det farliga föremålet avlägsnades.” —

— ”Ja, ni skrattar!” for han ut mot mig. ”Men
detta är alls intet skämt. Jag är övertygad om att
den tid skall komma, och det kanske mycket snart,
då människor skola fatta detta och förundra sig
över att det kunde existera ett samhälle, som tillät
sådana handlingar, som störde det allmänna lugnet,
såsom t. ex. detta utsmyckande av den egna kroppen,
som har sinnlighetens eggande till enda syfte. Det
är ju detsamma, som att på promenader och stigar
sätta ut allehanda fällor och försåt, ja, det är värre!

Hasardspel äro förbjudna. Varför äro då ej
kvinnor i sinnligt uppeggande skökotoaletter
förbjudna? De äro tusen gånger farligare!
</chapter>
<chapter name="X">
<h2>X.</h2>

— Så blev också jag lockad i fällan. Jag var,
som det heter, förälskad. Inte nog med, att jag
föreställde mig henne såsom höjden av fullkomlighet,
utan under förlovningstiden ställde jag mig själv
lika högt. Det finns inte en så stor odåga, att han
icke, om han söker, kan träffa på andra odågor, som
i något hänseende äro värre än han själv, och
sålunda finna anledning att vara stolt och belåten med
sitt eget jag. Så var det också med mig. Jag gifte
mig inte för att få pengar, inte av vinningslystnad
liksom mina kamrater, som genom giftermål ville
förvärva pengar eller goda förbindelser. Jag var
rik, hon fattig. Det var det ena; det andra, som
jag var stolt över, var, att jag i olikhet med andra,
som gifte sig i avsikt att framdeles fortsätta sitt
liv i månggifte, hade den fasta föresatsen, att efter
bröllopet förbliva i engifte. Min därav framkallade
självbelåtenhet kände inga gränser. Jag var ett svin,
men jag tyckte, att jag var en ängel.

Förlovningstiden varade icke länge, men jag kan
icke utan blygsel tänka tillbaka på den. Vilket äckel!
Man tänker sig ju kärleken såsom andlig, icke
sinnlig. Nå, om kärleken vore en andlig gemenskap,
så skulle den självfallet yttra sig i ord, samtal och
tankeutbyte. Men nej! Det föll sig rysligt svårt
att prata, när vi voro ensamma. Vilket
sisyfusarbete! Det var att tänka ut något att säga, säga det
och så tiga igen för att tänka ut något nytt. Vi
hade inga samtalsämnen. Allt det, som skulle
sägas om det liv, som väntade oss, om bosättningen
och framtidsplanerna, var redan sagt, — och vad var
sedan att tillägga? Hade vi varit djur, så hade vi
vetat, att det icke sattes ifråga, att vi skulle tala,
men nu var det tvärtom nödvändigt att säga något,
änskönt vi saknade ämne, eftersom det, som
sysselsatte oss, inte var sådant, som klaras av genom
samtal. Kom så därtill det där vidriga
konfektsnaskandet, detta grova fråssande i sötsaker, och alla
motbjudande förberedelser till bröllopet, utläggningar
om våning, sängkammare, sängar, nattrockar, linne
och toaletter. Ni förstår, att gifter man sig enligt
Domostroj, som den där gubben sade, så äro
fjäderbolstrar, hemgift och säng blott detaljer, som
åtfölja sakramentet. När det nu hos oss knappast
finns en på tio, som tror ens på att handlingen
innebär någon förpliktelse, — att han skulle tro på
sakramentet kan det ju inte bli tal om, — när knappast
en man på hundra före bröllopet avhållit sig från
kvinnor och fyrtionio av femtio äro beredda att vid
varje lägligt tillfälle bedraga sin hustru, när de flesta
i färden till kyrkan blott se ett villkor för att komma
i besittning av en viss kvinna, tänk er då, vilken
förfärlig innebörd alla dessa detaljer under sådana
omständigheter få. Det hela urartar till rätt och slätt
ett köp. Åt en sedeslös man säljes en oskyldig flicka,
och affären avslutas under vissa formaliteter.
</chapter>
<chapter name="XI">
<h2>XI.</h2>

— Så gifta sig alla; så gifte också jag mig. Och
så började den mångbesjungna smekmånaden,
’honungsmånaden’! Vilken lumpet bedräglig
benämning!” — Han riktigt fräste av ilska.

— ”Jag gick en gång omkring och tittade på allt
sevärt i Paris. Jag gick också in där, som man
enligt skylten utanför kunde få beskåda en skäggig
dam och en sjöhund. Det visade sig inte vara annat
än en man i en urringad damtoalett och en hund i
en valrosshud, simmande i ett vattenkar. Det hela
var ganska ointressant, men när jag gick ut, följde
förevisaren artigt med, vände sig till folket utanför
ingången och ropade, i det han pekade på mig:
’Fråga denne herre, om det inte lönar sig att göra ett
besök! Stig på, stig på! En franc per person!’
Jag skämdes för att tala om, att det inte lönade sig
att gå in, och förevisaren räknade tydligen med det.
Så är det sannolikt även med dem, som provat på
den vämjeliga smekmånaden men icke vilja göra
andra besvikna. Jag har hitintills icke heller tagit
någon enda ur hans ljuva förväntningar, men nu
inser jag inte, varför jag ej skulle säga sanningen.
Tvärtom; jag kan, tycker jag, omöjligt underlåta
att göra det. Smekmånaden är något otrevligt,
skamligt, vämjeligt, ledsamt och långtråkigt, otroligt
långtråkigt! Det är ungefär, som när man lär sig
röka; det vill bara kvälja en, och saliven flyter, och
man sväljer den och låtsar, att det är mycket
angenämt. Njutningen av detta liksom av rökningen
kommer först senare, förutsatt att den överhuvud
kommer. Maken måste uppfostra hustrun till denna
last, innan han kan erhålla någon njutning av den.”

— ”Last? Hur menar ni?” frågade jag. ”Ni
talar ju om den naturligaste av alla mänskliga
egenskaper!”

— ”Naturlig?” sade han. ”Naturlig! Nej, jag
skall säga er, att jag har tvärtom kommit till den
övertygelsen, att detta <i>icke alls</i> är naturligt!
<i>Onaturligt</i> är det, i högsta grad! Fråga ett barn, fråga
en ofördärvad flicka!

Min syster blev ännu mycket ung gift med en
man, som var dubbelt så gammal som hon, en
lättjefull människa. Jag minns, hur förvånade vi blevo,
när hon under bröllopsnatten kom inrusande ifrån
honom och blek och darrande i hela kroppen under
gråt berättade för oss, att hon för allt i världen
inte ville vara med om det, som han fordrat av
henne, ja, hon hade icke ens ord, att berätta, vad
han hade velat! Och detta skulle vara naturligt!
Naturligt är det att äta! Och att äta är roligt, lätt
och angenämt och kommer en inte att blygas i
början. Men detta är vämjeligt, skamligt och
smärtsamt. Nej, detta är onaturligt! Och jag är
övertygad om att en ofördärvad flicka alltid skall avsky
detta.”

— ”Men hur”, frågade jag, ”hur skulle
människosläktet fortplanta sig, om icke detta vore?”

— ”Ja, bara människosläktet inte går under!”
sade han elakt och ironiskt, som om han väntat sig
denna kända och ohållbara invändning. — ”Predika
återhållsamhet i fråga om barnalstring, för att de
engelska lorderna skola kunna leva i fråsseri, det
får man. Predika återhållsamhet för att höja den
allmänna trevnaden, det går också an, men Herre
Gud, vilket skrik det blir, om man bara knystar om
återhållsamhet i moralens namn. Människosläktet
skulle kantänka taga slut, därför att ett eller annat
tiotal upphörde att leva som svin... Ursäkta, men
det här ljuset är obehagligt för ögonen; får jag dra
för?” frågade han, i det han pekade på lampan.

Jag svarade, att mig var det likgiltigt, och han
reste sig, kvick såsom i allt, vad han gjorde, klev
upp på bänken och drog gardinen för lampan.

— ”Hur som helst”, sade jag, ”men om alla
hyllade detta som sin lag, så skulle dock släktet
upphöra.”

Han svarade icke genast.

— ”Ni talar om hur människosläktet i så fall
skall kunna äga bestånd”, sade han och tog åter plats
mitt emot mig med vitt utspärrade knän och
armbågarna stödda på dem. — ”<i>Varför</i> skall det
upprätthållas, människosläktet?” frågade han.

— ”Vad menar ni? Varför? Annars skulle vi ju
inte finnas till!”

— ”Men varför skola vi då finnas till?”

— ”Varför? För att leva, förstås!”

— ”Varför skola vi leva, då? Om vi icke ha
något mål. Om livet är oss givet för dess egen skull,
så finner jag ingen anledning att leva. I så fall
ha Schopenhauser och Hartmann såväl som
buddaisterna fullkomligt rätt. Men om det finns ett mål
för livet, då är det klart, att livet bör upphöra i
och med att detta mål uppnåtts. Och så kommer
det att bli!” Han sade detta med synbar
sinnesrörelse; det var tydligen en tanke, som han
omhuldade mycket. — ”Så kommer det att bli! Ty märk
väl! Om människosläktets mål är, att, såsom det
heter i profetiorna, alla människor skola förenas i
endräktig kärlek, att svärden skola smidas till
plogbillar o. s. v., finns det då något, som hindrar, att
detta mål går i uppfyllelse? — Lidelserna hindra
det. Men av lidelserna är det den sinnliga kärleken,
könskärleken, som är starkast, mest elakartad och
värst att få bukt med. Om det därför lyckas att
förinta lidelserna, den sista och den starkaste,
nämligen könskärleken inberäknad, då kommer profetian
att gå i uppfyllelse, människorna förenas i endräkt;
människosläktets mål skall varda uppnått, och det
skall icke längre finnas något att leva för. Men
medan släktet lever, ser det ett ideal framför sig,
och naturligtvis icke ett ideal, som kunde anstå
kaniner eller svin: att föröka sig så mycket
som möjligt, ej heller ett ideal för apor och
parisare: att så raffinerat som möjligt utnyttja de
sexuella njutningarna, utan det godas ideal, som uppstår
genom återhållsamhet och renhet, ett ideal, som trots
allt ständigt har eftersträvats. Vad kunna vi sluta
av detta? Jo, den sinnliga kärleken är en —
säkerhetsventil. Den nu levande generationen har icke
uppnått målet, och orsaken ligger i lidelserna, främst
sinnligheten, den starkaste av dem. Men finns
sinnligheten, så finns förutsättningen för ett nytt
släktled och följaktligen även möjligheten för ett
kommande släkte att uppnå målet. Skulle ej heller
detta lyckas, så försöker det därpå följande och så
vidare, tills målet är nått, profetian har gått i
uppfyllelse och människorna leva i endräkt.

Hur skulle det också kunna förhålla sig
annorlunda? Förutsätt, att Gud hade skapat människorna,
för att de skulle uppnå vissa mål, och att han därvid
antingen gjort dem till dödliga varelser utan
könsdrift eller förlänat dem evigt liv. Vore de dödliga
men utan könsdrift, vad skulle resultatet då bli?
Jo, de skulle leva en tid och sedan dö utan ha
uppnått sitt mål, och för att målet skulle kunna nås,
måste Gud skapa nya människor. Men om de hade
evigt liv? Visserligen är det vida svårare för
människor att själva rätta begångna fel och nalkas
fullkomligheten, än det skulle vara för ett följande
släktled, men likväl kunna vi ju antaga, att det efter
tusentals år skulle lyckas dem. Men vad skulle de
sedan ha att leva för? Var skulle de sedan bli av?
— Det är allt bäst, som det är...

Men kanske ni inte gillar mitt sätt att framställa
saken; ni hyllar måhända evolutionsteorien? Men
det kvittar, ty ni kommer i vilket fall som helst
till samma resultat. Det högsta av alla djur är
människan. Emedan hon befinner sig i strid med de
övriga djuren, måste hon sluta sig till de sina
liksom biet till svärmen och inte bara föröka sig i det
oändliga. Det måste uppfostras könslösa individer,
d. v. s. jag återkommer till strävan efter
återhållsamhet och ståndaktighet mot de uppflammande
lidelserna, vilka äro föremålet för hela vårt livs strävan.”

Han satt tyst en stund. Därpå fortsatte han:
”Människosläktet kommer att upphöra att existera.
Skulle verkligen någon, vilken världsåskådning han
än må ha, kunna betvivla det? Det är lika visst
som döden. Det framgår av alla kyrkans läror, att
världen skall taga slut, och vetenskapen säger precis
detsamma. Vad är det då för märkvärdigt i att
samma sak kommer att inträffa även enligt sedesläran?”

Han satt länge och teg, sedan han sagt detta,
rökte slut på sin cigarett, tog fram nya ur sin
kappsäck och lade dem i sitt gamla smutsiga cigarettetui.

— ”Jag förstår er tankegång”, sade jag. ”Det
är ungefär samma uppfattning som den,
skakaresekten hyllar.”

— ”Ja, ja, och den har rätt. Könsdriften är, hur
man än ser den, ett ont, ett förskräckligt ont, som
man bör bekämpa och icke gynna som hos oss.
Evangeliets ord om att ’den som ser på en kvinna
till att begära henne, redan har gjort hor med henne
i sitt hjärta’, avser icke enbart nästans hustru, utan
även, och först och främst, ens egen.
</chapter>
<chapter name="XII">
<h2>XII.</h2>

Hos oss är det alldeles omvänt. Även om man
som ungkarl tänker på att vara återhållsam, så är
det, när man väl blivit gift enligt den gängse
uppfattningen alls icke nödvändigt. Tag t. ex. dessa
bröllopsresor, på vilka det unga paret med
föräldrarnas goda minne och utan något som helst
sällskap beger sig av; de äro intet annat än ett
arrangemang för inledande av otukten.

Men varje brott mot sedeslagen straffar sig självt.
Hur mycket jag än bemödade mig att göra
smekmånaden så ljuvlig som möjligt, så uteblev
framgången. Hela tiden fann jag det intetsägande,
skamligt och långtråkigt. Men mycket snart
tillkom en plågsamt tryckande stämning. Mycket snart
sade jag; jag tror det var på den tredje eller fjärde
dagen. Jag fann henne ledsen, frågade henne efter
orsaken och omfamnade henne, vilket efter min
uppfattning var allt, hon kunde begära. Men då sköt
hon undan min arm och brast i gråt. Varför?
Det kunde hon inte säga själv, men hon var väl
sorgsen och svårmodig. Förmodligen hade hennes
överansträngda nerver sagt henne sanningen om vår
äckliga förbindelse, men hon förmådde icke tala ut.
Då jag åter började ställa frågor till henne, sade
hon något om att hon leddes efter modern. Jag
fick för mig, att det var osanning. Jag började tala
förstånd med henne, men nämnde intet om modern.
Jag hade icke fattat, att hon helt enkelt var
svårmodig och att det där med modern bara var en
undanflykt. Men hon kände sig genast förolämpad av
att jag teg beträffande modern, som om jag inte
trodde henne. Hon sade mig, att hon insåg, att
jag inte älskade henne. Jag förebrådde henne för
nyckfullhet. Plötsligt förvandlades hennes drag
fullständigt. Sorgen gav vika för ursinne. I de
giftigaste ordalag började hon förebrå mig min
egoism och grymhet. Jag tittade på henne. Hela
hennes ansikte uttryckte den största köld och
fientlighet, ja, hart när avsky för mig.

Jag minns, hur förfärad jag blev vid denna åsyn.
Vad vill detta säga? tänkte jag. Kärleken är ju
ett själarnas förbund, men vad ser jag då här! Det
är inte möjligt! Det är inte hon! Jag försökte
beveka henne, men jag stötte på en sådan
oöverstiglig mur av kall, giftig fiendskap, att jag inte hann
blinka, förrän också jag var gripen av ilska och vi
sade varandra en hel mängd otrevliga saker.
Intrycket av detta första gräl var förfärligt. Jag
kallade det gräl, men det var intet gräl utan endast
ett blottande av den klyfta, som i verkligheten var
befäst mellan oss. Förälskelsen hade tagit slut med
tillfredsställandet av sinnligheten, och nu stodo vi
gent emot varandra i vårt verkliga inbördes
förhållande, d. v. s. som två för varandra fullständigt
främmande egoister, som önskade bereda sig så
mycken njutning som möjligt av varandra. Jag
kallade det, som förekom mellan oss, för gräl, men
det var icke något gräl. Det var blott följden av
att sinnligheten upphörde, varigenom vårt verkliga
förhållande till varandra blottades. Jag förstod icke,
att detta kyliga och fientliga förhållande var vårt
normala förhållande, jag förstod det icke av den
orsaken, att vårt fientliga förhållande i början
mycket snart åter doldes av den ånyo frambrytande
sinnligheten, d. v. s. förälskelsen.

Och jag tänkte, att vi hade kivats och försonats
igen och att det härmed skulle vara slut på allt
sådant, men redan under smekmånaden inträffade
mycket snart en ny period av övermättnad, vi
upphörde åter att vara nödvändiga för varandra, och
åter blev det gräl. Detta andra gräl berörde mig
mera smärtsamt än det första. ’Det första var
alltså ingen slump, utan det måste vara så, och det
kommer att bli så’, tänkte jag. Det andra grälet
överraskade mig desto mera, som det föranleddes av
den omöjligaste lilla småsak; det gällde nämligen
pengar, och med pengar har jag aldrig knusslat;
allra minst vore det mig möjligt att vara knusslig
gentemot min egen fru. Jag minns bara, att hon på
något sätt vände saken därhän, att någon
anmärkning av mig förrått min önskan att härska över
henne medelst pengarna, vilka jag skulle ha gjort
anspråk på att äga enda rätten till — ett
resonemang, som icke blott var absurt, dumt och
lumpet utan även förutsatte karaktärsdrag, som både
hon och jag voro fria från. Jag blev förtretad,
började tillvita henne brist på finkänslighet, hon
förebrådde mig detsamma, och så var det åter
igång! Både i hennes ord och i uttrycket i hennes
ansikte och ögon återsåg jag samma grymma, kalla
fientlighet, som förut slagit mig med häpnad. Jag
minns väl, hur jag hade trätt med min bror och
mina vänner, ja, med min far, men denna
egendomliga, giftiga ilska hade aldrig visat sig mellan mig
och dem. Men det gick någon tid, och så dolde sig
åter denna ömsesidiga motvilja under förälskelsen,
d. v. s. sinnligheten, och jag tröstade mig åter med
den tanken, att dessa två tvister hade varit felsteg,
som vi skulle kunna rätta till. Men då inträffade
det tredje och fjärde grälet, och jag begrep, att
detta inte var en tillfällighet och att det måste vara
och förbli så; och jag ryste för det, som förestod
mig. Dessutom plågade mig den förfärliga tanken,
att jag var den ende, som måste leva i ett
äktenskap, som var så dåligt och så olikt det, som jag
väntat mig, under det att det inte var så för
andra äkta män. Jag visste icke då, att detta var
den allmänna lotten, men att alla i likhet med mig
tänka, att det är en olycka, som drabbar dem
ensamma, och därför dölja denna skam icke blott för andra
utan även för sig själva.

Det började de första dagarna och fortsatte hela
tiden och blev allt mer häftigt och förbittrat. I
djupet av min själ kände jag alltifrån de första
veckorna, att jag hade gått förlorad, att mina
förväntningar icke hade blivit infriade, att äktenskapet
långt ifrån att innebära lycka, var en tryckande
börda, men liksom alla andra ville jag icke tillstå
det — jag skulle icke heller nu ha tillstått det, om
det icke tagit ett slut — utan dolde det både för
andra och för mig själv. Nu förvånar det mig,
att jag inte insåg mitt verkliga läge. Jag hade
bort kunna inse det därav, att tvisterna började
av anledningar, som man omöjligen kunde draga sig
till minnes efteråt, när vi slutat gräla.

Det var omöjligt att fundera ut tillräckliga
orsaker till den ständiga fiendskapen mellan oss. Men
ännu mer överraskande voro de ömkliga
förevändningarna till försoning. Emellanåt förekommo ord,
förklaringar, tårar t. o. m., men ibland!... O, jag
kan icke tänka på det, utan att det kväljer mig...
— de hårdaste ord och så plötsligt tystnad, blickar,
småleende, kyssar, omfamningar... Fy, vilket äckel!
Hur kunde jag undgå att se, hur vämjeligt detta
var?...”
</chapter>
<chapter name="XIII">
<h2>XIII.</h2>

Två passagerare stego på och togo plats på en
avlägsen bänk. Under tiden teg han. Men så fort
de satt sig tillrätta och det blivit tyst, fortsatte han,
synbarligen utan att för ett ögonblick förlora
tanketråden.

— ”Och höjden av vidrighet ligger däri, att
kärleken i teorien förutsättes vara något ideellt,
upphöjt, men i praktiken visar sig vara något avskyvärt
och djuriskt, som det är fräckt och skamligt att ens
nämna och tänka på. Naturen har icke utan orsak
ordnat det så, att det är fräckt och skamligt. Men
är detta nu fräckt och skamligt, så måste det också
uppfattas så. Men folk låtsar tvärtom, som om det
fräcka och skamliga vore något skönt och upphöjt.

Vilka voro de första tecknen till min kärlek? Jo,
att jag hängav mig åt en djurisk omåttlighet utan
att skämmas, ja, t. o. m. av någon anledning
stoltserande över att vara mäktig så stora fysiska
överdrifter. Därvid ägnade jag inte en tanke åt
hennes själsliga, ja, ej ens åt hennes kroppsliga
välbefinnande. Jag undrade, varifrån vår inbördes ilska
härledde, men saken var fullständigt klar. Ilskan
var intet annat än människonaturens protest mot det
djuriska, som höll på att förkväva den.

Jag har förundrat mig över vårt hat mot
varandra. Men det kunde ju icke vara annorlunda.
Detta hat var intet annat än det hat, som en deltagare
i en förbrytelse känner mot den andra, dels i hans
egenskap av förledare, dels på grund av hans
deltagande i själva brottet. Skulle det kunna kallas
annat än brott, när hon, den stackaren, blev havande
redan den första månaden och vårt svinaktiga
förhållande ändå fortsatte? Ingalunda! Jag håller
nu på att berätta för er, hur jag dödade min
hustru. Inför rätten frågade man mig, varmed och
hur jag dödade henne. Dumbommar! De tro, att
jag slog ihjäl henne då på natten den 5 oktober!
Det var inte då, jag dödade henne, nej mycket
tidigare. Precis så, som de alla nu hålla på att
döda... alla, alla!”

— ”På vilket sätt, då?” frågade jag.

— ”Det är ju märkvärdigt, att ingen vill veta av
detta, som dock är så klart och tydligt; läkarna
måste veta och predika det, men de tiga.

Saken är ju förfärligt enkel. Man och kvinna äro
skapade som djuren, så att efter den sinnliga
kärleken börjar havandeskapet, och sedan följer
ammandet, alltsammans tillstånd under vilka
könsumgänge är skadligt både för moder och barn.
Kvinnornas antal är lika stort som männens. Vad följer
därav?

Jag tycker, det är ganska klart. Och det behövs
icke mycken klokhet för att därav dra samma
slutsats som djuren, d. v. s. återhållsamhet. Men nej!
Vetenskapen har kommit därhän, att den funnit s. k.
leukocyter, som löpa omkring i blodet, och alla
möjliga de finaste små dumheter har den kommit
underfund med, men detta kan den icke förstå. Jag
har åtminstone inte hört den tala om detta.

Det finns två utvägar för kvinnan. Den första
är den, att hon gör sig till ett missfoster genom
att i mån av behov helt eller blott för en tid
upphäva sin förmåga att vara kvinna, d. v. s. moder,
för att mannen lugnt och oavbrutet skall kunna
njuta av henne. Den andra utvägen är ingen utväg
utan en grov, direkt kränkning av naturlagarna,
i alla s. k. ärbara familjer. ’Utvägen’ består i att
kvinnan i strid med sin natur, samtidigt som hon är
havande eller ammar sitt barn, måste vara
älskarinna, något som icke ens djuren nedlåta sig till.
Krafterna räcka icke. På grund härav ha vi i
våra kretsar hysteriskt och nervöst sjuka och bland
folket fallandesot. Märk väl, att inga ärbara flickor
hava fallandesot utan blott bondhustrur, som leva
ihop med sina män. Så är det hos oss. Och precis
likadant är det också i Europa. Alla sjukhus äro
fulla av hysteriska kvinnor, som brutit mot
naturens lag. Epileptikerna och Charcotspatienter, de
äro helt förstörda, men dessutom är världen full av
kvinnor, som äro halvinvalider. Man behöver bara
tänka på vilken stor händelse som försiggår i
kvinnan, när hon är havande eller ammar det födda
barnet. Det växer till, som skall avlösa oss och
fortplanta släktet. Och varigenom störes icke
denna heliga händelse? Det är rysligt att tänka på!
Man talar om frihet och om kvinnans rättigheter.
Det är precis detsamma, som om människoätare
skulle göda de fångna människorna till slakten, allt
under det de försäkrade dem om sin stora omsorg
om deras rättigheter och frihet.”

Allt detta förekom mig nytt och
häpnadsväckande.

— ”Men hur hänger det ihop? Om det är så”,
sade jag, ”så följer därav, att man får älska sin
hustru en gång vartannat år, men mannen...”

— ”För mannen är kärlek oundgängligen
nödvändig”, sköt han in. ”Det är åter något som
vetenskapens kära offerpräster försäkra alla. Jag skulle
bara befalla dessa trollkarlar att sköta dessa kvinnors
åliggande, vilka enligt deras mening äro så
oundgängligen nödvändiga för männen; undras, vad de
då skulle säga? Inbilla en människa, att brännvin,
tobak och opium äro nödvändiga för honom, och
det skall också bli nödvändigt. Det framgår, att
Gud icke har förstått, vad som är nödvändigt, och
därför, underlåtande att fråga sig för hos
läkarna-trollkarlarna, inrättat allt så dåligt. Ni ser, att
sakens båda sidor inte låta bringa sig i
överensstämmelse. Mannen måste oundgängligen
tillfredsställa sin lusta, så anse läkarna. Men så inträder
ett störande moment, barnafödsel och digivning. Hur
skall det gå? Vänd er till trollkarlarna; de ordna
saken. Och de hava också funnit på en utväg. Ack,
när skola dessa trollkarlar och deras bedrägerier
äntligen avskaffas! Det är på tiden! Det har
redan gått för långt. Människor bli vansinniga och
skjuta sig, och allt beror på detta. Och hur skulle
det kunna vara annorlunda? Djuren veta liksom,
att avkomman fortplantar deras art, och i detta
avseende gäller en viss lag för dem. Blott människan
känner icke denna och vill ej känna den. Hon
bekymrar sig endast om att få så mycken njutning som
möjligt. Vem är hon då? Jo, naturens herre,
människan! Lägg märke till, att djuren para sig blott,
när de kunna alstra en avkomma, men naturens
orene herre — alltid, när det honom lyster. Och
icke nog med det! Han upphöjer denna
sysselsättning för apor till skapelsens pärla, till kärlek. Och
vad fördärvar han icke i denna kärleks, d. v. s.
vidrighets namn? Halva människosläktet.
Kvinnorna, som samtliga borde hjälpa till att föra
släktet mot sanning och lycka, gör han icke till
medhjälpare i denna strävan utan till dess fiender, allt
för sin egen njutnings skull! Ser ni, vad det är,
som överallt hämmar människosläktets
framåtskridande? Kvinnorna! Varför äro de sådana? Jo,
just på grund av detta! Ja, ja; ja, ja”, upprepade
han flera gånger, började röra på sig, tog sig en
cigarrett och tände den, tydligen för att lugna sig
något.
</chapter>
<chapter name="XIV">
<h2>XIV.</h2>

— ”Så levde jag som ett svin”, fortsatte han.
”Men det värsta av allt var, att jag mitt under allt
detta föreställde mig, att jag förde ett ärbart
familjeliv, emedan jag icke lät mig frestas av andra
kvinnor, att jag var en moralisk människa och att
jag icke hade den ringaste skuld till
misshälligheterna utan att hon och hennes karaktär vore
upphovet till eventuella tvister oss emellan.

Naturligtvis var icke hon den skyldiga. Hon
var som alla, som flertalet. Hon hade blivit
uppfostrad så, som kvinnans ställning i vårt samhälle
fordrar det och som därför alla de burgna
klassernas flickor utan undantag uppfostras och måste
uppfostras. Man talar om ett slags ny kvinnofostran.
Det är bara tomt prat. Kvinnans fostran måste
vara just sådan, som den är, så länge man har den
nu rådande, allmänt utbredda synen på kvinnan.

Och kvinnans fostran kommer <i>alltid</i> att motsvara
mannens åsikt om henne. Vi veta ju alla, hur
männen se på kvinnan. ’<i>Wein, Weib und Gesang!</i>’
sjunga skalderna i sina dikter. Tag all poesi, allt
måleri och bildhuggeri, och börja med de nakna
statyerna av Venus och Fryne, och ni skall se, att
kvinnan är ett njutningsmedel; hon är det på Truba
och på Gratjefka<footnote>Gata och torg i Moskva, bekanta för sitt nattliv.</footnote> och hon är det på den finaste
bal. Och lägg märke till djävulens list! Är det en
njutning och ett nöje, så måste man också veta, att
det är ett nöje, att kvinnan är en sockerbit. Men
nej! I början försäkra riddarna, att de avguda
kvinnan. (De avguda henne, men se i henne likväl
ett njutningsmedel). Nu påstår man, att man
hyser aktning för henne. Somliga lämna henne sin
sittplats och taga upp hennes näsduk; andra
erkänna hennes rätt till alla befattningar, till deltagande
i förvaltningen etc. Under allt detta förblir deras
åsikt om kvinnan densamma. Hon är ett
njutningsmedel. Hennes kropp är ett njutningsredskap.
Och detta vet hon. Det är alldeles som ett slaveri.
Slaveri är intet annat än några fås utnyttjande av
mångas på grund av tvång utförda arbete. För
att avskaffa slaveriet vore det nödvändigt, att
människor övergåve lusten att utnyttja de mångas
påtvingade arbete och började anse detta som en
synd och en skam. Men i stället tar man och
förändrar den yttre formen för slaveriet, ordnar det
så, att det ej längre är möjligt att förrätta handel
med slavar, och inbillar sig och försäkrar sig, att
det inte längre finns något slaveri. Man ser icke
och vill icke se, att slaveriet fortfar att finnas till,
därför att människor precis som förr tycka om att
utnyttja andras arbete, ja, räkna det för en god och
rättfärdig handling. Och så snart de anse det för en
god handling, finnas strax människor, som äro
starkare och slugare än andra och förstå att uträtta
det. Sak samma med kvinnoemancipationen.
Kvinnans slaveri består ju blott i att männen vilja
använda henne som njutningsmedel och anse
sådant som en god handling. Nå, och så
befriar man kvinnan, giver henne alla möjliga
rättigheter, som äro lika med mannens, men fortfar
att i henne se ett njutningsmedel; så uppfostrar man
henne både under barndomen och senare genom den
allmänna opinionen. Och hon är alltjämt samma
förnedrade, demoraliserade slav och mannen samme
demoraliserade slavägare.

På föreläsningar och i hörsalar befriar man
kvinnan, men man ser i henne ett njutningsmedel. Lär
henne, såsom vi ha lärt henne hos oss, att betrakta
sig själv så, och hon kommer alltid att förbliva en
låg varelse. Antingen kommer hon att med hjälp
av skändliga doktorer förebygga barnalstringen, d.
v. s. hon blir en simpel slinka och sjunker icke till
ett djurs ståndpunkt utan till ett livlöst ting, eller
också blir hon, vad hon i de flesta fall är, nämligen
psykiskt sjuk, hysterisk och olycklig, utan
möjligheten av en själslig utveckling. Gymnasier och
högskolor kunna icke förändra detta. En förändring
kan åstadkommas blott, när mannen ändrar sin
uppfattning av kvinnan och kvinnan sitt sätt att
betrakta sig själv, blott när kvinnan börjar anse
jungfruligheten såsom det högsta tillståndet i stället för att
som nu räkna skam och vanära som det högsta. Så
länge det inte blir annorlunda, måste varje flickas
ideal, oavsett hurudan uppfostran hon fått, vara att
locka till sig så många män som möjligt, så många
hanar som möjligt, så att hon får möjlighet att
välja.

Men att den ena förstår sig mer på matematik,
och den andra kan spela harpa, det ändrar icke ett
dugg på saken. Kvinnan är lycklig och får allt, vad
hon kan önska sig, när hon lyckas förhäxa en man.
Och därför är kvinnans huvuduppgift att lära sig
konsten att förhäxa karlar. Så har det varit och
så kommer det att förbli. Så är det i våra kretsar
för de ogifta flickorna, och så fortsätter det att
vara, sedan de gift sig. Före inträdandet i
äktenskapet är det nödvändigt för urvalets skull, efteråt för
att behålla makten över mannen.

Det enda, som gör slut på eller åtminstone för en
tid undertrycker det, är barnen, nämligen när
kvinnan icke är ett missfoster utan själv ammar. Mer
här dyka åter läkarna upp.

Min hustru, som ville giva sina barn mjölk från
sitt eget bröst och också ammade alla de fem
följande, blev sjuk, när det första barnet kom till
världen. De cyniska läkarna, som klädde av henne
och kände på henne överallt, för vilket jag var
skyldig att tacka och betala dem, dessa kära läkare
funno, att hon icke borde giva bröstet, och hon blev
därigenom berövad det naturliga medel, som skulle
kunnat befria henne från koketteri. En amma
ammade barnet, d. v. s. vi drogo nytta av en kvinnas
fattigdom, nöd och okunnighet, lockade henne bort
från sitt eget barn till vårt, och till ersättning satte
vi på henne en kokoschnik<footnote>Huvudbeklädnad för kvinnor, tillhörande en gammal
rysk nationaldräkt.</footnote> med guldband. Men
nu var det inte det, jag skulle tala om, utan jag
ville berätta, att just vid denna tid, då hon befriats
från havandeskap och digivning, framträdde det
förut insomnade kvinnliga koketteriet hos henne
med alldeles särskild kraft. Och i
överensstämmelse därmed visade sig inom mig svartsjukans svåra
plågor, vilka icke upphörde att pina mig under hela
mitt äktenskapliga liv, liksom de icke kunna
underlåta att pina alla de män, som leva ihop med sina
fruar så, som jag gjorde det, d. v. s. omoraliskt.
</chapter>
<chapter name="XV">
<h2>XV.</h2>

Under hela mitt äktenskap upphörde jag icke en
enda gång att känna svartsjukans kval. Men det
fanns tider, då jag led särskilt svårt. Och en sådan
period var den, då läkarna efter det första barnets
födelse förbjödo henne att nära barnet. Den gången
var jag särskilt svartsjuk för det första, därför att
min hustru erfor den för en moder egendomliga
oro, som ett omoraliskt brott mot det regelrätta
levnadssättet måste framkalla, för det andra, därför
att jag, då jag såg, huru lätt hon svek sin
modersplikt, med rätta, om än omedvetet, drog den
slutsatsen, att det skulle bli henne lika lätt att svika sin
plikt som maka, desto lättare, som hon var
fullkomligt frisk och oaktat de kära läkarnas förbud
ammade de följande barnen förträffligt.”

— ”Ni tycker inte precis om läkarna!” sade jag.
Jag hade nämligen lagt märke till det särskilt elaka
uttrycket i hans röst, varje gång han nämnde dem.

— ”Här är inte frågan att tycka om eller inte
tycka om”, svarade han. ”De ha förstört mitt liv,
och de förstöra tusentals och hundratusentals
människoliv, men jag kan icke framställa sambandet
mellan orsaker och verkningar. Jag förstår, att de
liksom advokater och andra vilja förtjäna pengar,
och jag gåve dem gärna hälften av min inkomst,
och varje annan, som förstår, vad de egentligen ha
för sig, skulle gärna giva dem hälften av vad han
äger, blott de hölle sig på avstånd och icke
blandade sig i ens familjeliv. Jag har ju icke gått och
samlat upplysningar, men jag känner ändå till tiotals
fall — och det finns sådana i massor —, där de
antingen ha dödat barnet i moderslivet, bedyrande,
att modern icke skulle kunna föda, vilket emellertid
sedermera visat sig gå utmärkt, eller också mördat
mödrarna under förevändning av någon operation.
Ingen räknar ju dessa mord, liksom man icke heller
räknade inkvisitionens mord, emedan man
förutsatte, att de skedde till mänsklighetens fromma.
Oräkneliga äro de förbrytelser, som begåtts av dem. Men
alla dessa förbrytelser äro ett intet emot den
demoralisering, som den av dem i synnerhet med
kvinnornas hjälp införda materialismen haft i släptåg.

Jag talar nu icke om, att därest man följde deras
anvisningar, så kunde på grund av allestädes och i
allt befintliga smittoämnen människorna icke
komma tillsammans utan måste hålla sig på avstånd
från varandra. Alla måste enligt deras åsikt sitta
ensamma för sig, och de finge icke taga
karbolsyresprutan ur munnen. (F. ö. har man upptäckt, att
icke heller den duger). Men detta betyder icke
heller något. Det värsta giftet ligger i
människornas, i synnerhet i kvinnornas demoralisering.

Nu kan man icke mera säga: ’Du för ett dåligt
liv. Lev bättre!’ Man får inte säga så vare sig
till sig själv eller till andra. Om man för ett dåligt
liv, så ligger orsaken i nervernas onormala
verksamhet o. s. v. Man måste gå till läkarna och låta dem
ordinera för 35 kopek medicin från apoteket och
taga in det. Blir man sämre, så finns det mer
medicin och flera läkare. En ypperlig tillställning!

Men det var inte detta, jag skulle tala om. Jag
sade blott, att hon ammade barnen utmärkt och att
endast hennes grossess- och amningsperioder
kunde lindra svartsjukans plågor. Om dessa perioder
icke varit, så hade det där hänt tidigare. Barnen
räddade mig och henne. På åtta år födde hon fem
barn. Och alla utom det första ammade hon själv.”

— ”Var äro de nu, era barn?” frågade jag.

— ”Barn?” Han upprepade förskräckt min
fråga.

— ”Ursäkta! Det är kanske svårt för er att
tänka tillbaka på det?”

— ”Nej, inte alls! Barnen togo min svägerska
och hennes man. De gåvo dem icke åt mig. Jag
lämnade dem min förmögenhet, men de gåvo dem
icke åt mig. Jag är förstås en vansinnig. Jag är
nu på väg ifrån dem. Jag såg dem, men jag kan
icke få dem till mig. Annars skulle jag uppfostra
dem så, att de icke skulle bliva som sina föräldrar.
Men nu måste de bliva sådana. Det är intet att
göra! Man kan ju förstå dem, då de inte giva mig
barnen och icke tro på mig, och det komma de icke
någonsin att göra. Och jag vet icke, om jag skulle
orka att uppfostra dem. Jag tror det inte... Jag
är en ruin, en krympling. Jag har blott ett. Det
är kunskapen. Ja, det är något, som är säkert,
nämligen att jag vet något, som alla icke på länge skola
få veta.

Ja, barnen leva och växa upp till vildar som alla
omkring dem. Jag såg dem, tre gånger såg jag dem.
Jag kan inte göra någonting för dem. Ingenting.
Jag är på väg hem, nu. Söderut Jag har ett litet
hus med en trädgårdstäppa där.

Ja, det kommer att dröja, innan människor få
veta det, som jag vet. Om sol och stjärnor
innehålla mycket järn och vad det annars finns för
metaller där, det kan man lätt taga reda på. Men att
finna det, som blottar vårt svinaktiga leverne, det
är svårt, ohyggligt svårt!

Ni hör åtminstone på mig. Jag är tacksam redan
för det.
</chapter>
<chapter name="XVI">
<h2>XVI.</h2>

Ni nämnde nyss mina barn. Även härvidlag, i
fråga om barn, är en förfärlig lögn i omlopp. Barn
äro en Guds välsignelse, en glädje. Detta är ju
idel lögn. Det där gällde förr i tiden, men absolut
inte numera. Barn äro en plåga rätt och slätt.
Flertalet mödrar känna så och säga det ibland
oförhappandes rent ut. Fråga flertalet mödrar i våra
välbärgade kretsar, och de skola svara er, att de
av fruktan att bli sjuka och dö icke vilja få några
barn, och ha de ändå fött barn, så vilja de icke
amma dem, ty de vilja icke bliva fästade vid dem
och icke lida. Den ljuva glädje, som det lilla
barnet bereder dem genom sitt näpna behag, sina armar
och fötter och hela den lilla kroppen, detta nöje,
som det lilla barnet bereder dem är mindre än det
lidande, de få erfara redan genom <i>fruktan</i> för
möjligheten, att barnet kan sjukna eller tagas ifrån
dem, för att nu icke tala om, att det fruktade kan
förvandlas till verklighet, sjukdom och död kunna
komma. Väger man fördelar mot nackdelar, så
visar det sig, att det icke är fördelaktigt och därför
icke heller önskvärt att ha barn. De uttala detta
öppet och djärvt och inbilla sig, att dessa känslor
härleda ur deras kärlek till barn, alltså ur något
gott och lovvärt, varöver de äro stolta. De märka
icke, att de genom slika slutsatser rent ut förneka
kärleken och bekräfta sin egen egoism. Deras nöje
av det näpna lilla barnet är mindre än det lidande,
som sorgen för dess välfärd bereder dem, och
därför önska de sig icke obetingat det barn, som de
skulle älska.

De offra icke sig själva för den älskliga varelsen
utan för den varelse, som skulle kunna se dagen, för
sig. Det är tydligt, att detta icke är kärlek utan
egoism. Men man lyfter ändå icke handen för att
döma mödrarna i våra välbärgade familjer för
denna egoism, när man tänker på huru de få lida på
grund av barnens ohälsa, återigen tack vare samma
läkare. Jag kan ännu icke tänka på min hustrus
liv och tillstånd under den första tiden, då vi hade
tre, fyra barn och hon var helt upptagen av dem,
utan att jag gripes av förfäran. Det kan icke
kallas ett liv, som vi förde. Det var ett slags evig
fara, räddning ur densamma, en på nytt inträdande
fara, nya förtvivlade ansträngningar och en ny
räddning, ständigt samma situation som på ett
sjunkande fartyg. Ibland föreföll det mig, som om det
skedde avsiktligt, som om hon låtsade sig leva i oro
för barnen, för att kunna triumfera över mig. Så
underbart och enkelt löstes alla frågor till hennes
fördel. Jag fick för mig, att allt vad hon i dessa
saker gjorde och sade, det gjorde och sade hon
med flit. Men nej! Hon plågades själv ohyggligt
och led ständiga dödskval i tanken på barnen, deras
hälsa och deras sjukdomar. Det var en tortyr
både för henne och mig. Och hon kunde icke annat
än plåga sig. Böjelsen för barnen, djurets krav att
få amma, smeka och skydda dem, fanns hos henne
liksom hos de flesta kvinnor. Däremot fanns icke
hos henne något annat för djuren utmärkande,
nämligen frånvaron av inbillningsförmåga och förnuft.

Hönan fruktar icke, att det skall hända hennes
kyckling något ont, hon känner icke alla de
sjukdomar, som kunna drabba den, och känner icke
heller alla de medel, genom vilka människor tro
sig kunna förebygga sjukdom och död. Och för
henne, för hönan äro barn ingen plåga. Hon gör
för sina kycklingar det, som är eget för henne att
göra, och hon gör det med glädje, ja, barn äro för
henne en glädje. När en kyckling börjar bli sjuk,
är det vissa bestämda ting, som hon bestyr: hon
värmer honom och ger honom föda. Och gör hon
det, så vet hon, att hon gör allt, som behövs. Dör
kycklingen, så frågar hon sig inte, varför han dog
och vart han gick; hon kacklar ett slag, sedan upphör
hon med det och fortsätter att leva som förut. För
våra stackars kvinnor och för min hustru var det
emellertid inte så. Låt oss inte tala om sjukdomar
och sättet att bota dem utan om barnens vård och
uppfostran. Därom hörde och läste hon på alla
håll och utan återvändo de mest olikartade och
ständigt växlande föreskrifter. Man skall livnära dem
så och så och med det och det; nej, inte med det
utan på det här viset. Om sättet att kläda dem.
ge dem att dricka, lägga dem till sängs, låta dem
spatsera och hämta frisk luft, om allt detta fingo
vi, företrädesvis då hon, varje vecka höra nya
regler. Just som om man först i går hade börjat att
föda barn. Men hade hon icke livnärt barnet efter
reglerna och icke badat det så och insjuknade den
lille, då visade det sig, att det var vårt fel; vi
hade icke gjort så, som vi hade bort.

Så var det, när alla voro friska. Och det var
plågsamt nog. Blev så någon verkligen sjuk, då
var det slut med oss. Ett fullständigt helvete. Det
antages, att sjukdomar kunna botas, och att det
finns en sådan vetenskap och sådant folk —
läkarna —, som förstå sig på det. Inte alla, men de
bästa. Nu är barnet sjukt, och man måste få fatt
på denne bäste, den som kan rädda, och då blir
barnet räddat. Men man får kanske icke tag i denne
läkare, eller man bor icke på samma ort som han
— och barnet dör. Denna tro är hon icke ensam
om, ty så tro alla kvinnor i hennes krets, och från
alla håll hör hon bara detta. ’Två barn ha dött för
Jekaterina Semjonovna, därför att hon inte i tid
kallade på Ivan Sacharytj. Men för Marja
Ivanovna har Ivan Sacharytj räddat den äldsta flickan.
Och Petrovs ha i tid följt läkarens råd att flytta in
på hotell, och de ha överlevt; hade de icke lytt
rådet, så hade barnen dött. En annan hade ett barn
med svag hälsa. Man for på doktorns råd till
Södern och räddade barnet! — Hur skulle hon kunna
undgå att hela livet plågas och gå i ständig ånger,
när barnens liv är beroende av att hon i tid får reda
på vad Ivan Sacharytj säger om det; men vad Ivan
Sacharytj kommer att säga, det — vet ingen,
allraminst han själv, eftersom han mycket väl förstår,
att han ingenting vet och inte kan bota någon
sjukdom utan bara ordinerat hit och dit, som det
faller sig, för att folk inte skall sluta upp att tro, att
han vet något. Vore hon helt och hållet ett djur,
så pinade hon sig inte så. Vore hon helt och hållet
en människa, så ägde hon tro på Gud, och hon sade
med de troende: ’Gud gav och Gud tog. Guds
beslut kan icke rubbas.’

Hela livet med barnen var för min hustru och
följaktligen även för mig en plåga i stället för en
glädje. Hur skulle jag kunna annat än plågas.
Även hon plågades ständigt. Det hände att vi hade
lugnat oss efter en svartsjukescen eller ett vanligt
gräl och tänkte att njuta livet i ro, läsa något och
hänge oss åt tankarna. Knappast har man tagit
itu med något, förrän det kommer underrättelse om
att Vasja kräks eller Mascha blöder eller Andrjusch
har utslag. Nu är det färdigt igen, slut på det
lugna livet! Vart skall man springa, efter vilken
läkare, hur skall man skilja barnen från varandra?
Och nu börjas det med lavemang, temperaturer,
medicin och läkare. Och knappt hinner detta sluta,
förrän något annat tar vid. Något ordnat och
tryggt familjeliv var det icke utan, som jag sade, en
ständig räddning ur inbillade och verkliga faror.
Och så är det nu i de flesta familjer. I min familj
framträdde det särskilt bjärt. Min hustru tyckte
om barn och var lättrogen.

Så kom det sig, att barnens tillvaro långt ifrån
att förbättra vårt liv i stället förgiftade det.
Dessutom blevo barnen en ny orsak till split. Alltifrån
det barnen kommo till, blevo de själva medel och
föremål för tvister, och detta desto oftare, ju större
de blevo. Barnen blevo icke blott föremål för tvist,
utan de blevo vapen i vår kamp. Vi liksom slogos
— med barnen som tillhyggen! Vi hade var sitt
älsklingsbarn, som den andre av oss försökte att
sätta åt under slagsmålet. Jag gjorde så med Vasja,
den störste, och hon med Lisa. Dessutom slöto
barnen allteftersom de växte upp och deras
karaktärer utformades, sinsemellan förbund, och vi sökte var
och en locka dem över på sin sida. De ledo
förfärligt av det, de små stackarna, men vi voro för
upptagna av vårt ständiga krig för att hinna tänka på
dem. Flickan var min bundsförvant, den äldste
pojken, som liknade henne, var hennes älskling.
Jag var ofta fylld av hat till honom.
</chapter>
<chapter name="XVII">
<h2>XVII.</h2>

Nå, så levde vi. Förhållandet blev allt
fientligare. Slutligen gick det så långt, att det icke mer var
meningsskiljaktigheterna, som framkallade
fiendskapen, utan fiendskapen, som skapade
meningsskiljaktigheter: vad hon än sade, så var jag redan på
förhand av annan mening, och likadant var det med
henne.

Efter fyra år hade vi var för sig kommit på det
klara med att vi icke förstodo varandra eller kunde
komma överens. Sedan strävade vi icke mer efter
att åstadkomma någon förlikning. I fråga om de
enklaste saker, särskilt rörande barnen, höllo vi
oföränderligt fast vid var sin mening. Jag minns,
huru åsikter, som jag förfäktade, inte alls voro mig
dyrbarare, än att jag skulle kunnat övergiva dem,
men hon var av motsatt mening, och att giva efter
hade betytt detsamma, som att giva efter för <i>henne</i>.
Men det kunde jag icke. Inte heller hon. Hon
ansåg sig sannolikt alltid ha rätt gentemot mig, och
jag var i mina egna ögon alltid ett helgon emot
henne. På tu man hand voro vi nästan dömda till
tystnad eller till sådana samtal, som jag är
övertygad om att djuren kunna föra med varandra: ’Hur
mycket är klockan? Det är tid att gå till sängs.
Vad få vi till middag? Vart skola vi fara? Vad
står det i tidningen? Skicka efter doktorn! Mascha
har ont i halsen.’ Överskredo vi med en hårsmån
gränsen för denna mer än möjligt trånga
samtalskrets, flammade det ilskna humöret upp igen.
Tvister och vredesutbrott föranleddes av kaffet,
bordduken, eller spelöppningen i vintspelet, alltsammans
saker, som för oss båda saknade varje betydelse. I
mig åtminstone sjöd raseriet mot henne ofta
fruktansvärt! Jag såg ibland på, hur hon hällde i te
och gungade med foten eller förde skeden till
munnen, sörplade och slevade i sig drycken, och jag
hatade henne därför såsom för den värsta
förbrytelse. Jag märkte icke då, att dessa perioder av
ilska inträdde fullständigt regelbundet och med
jämna mellanrum, motsvarande perioderna för det,
vi kallade kärlek. Först en period av kärlek, så
en period av hat, en kraftig period av kärlek och
en lång period av hat, en svagare yttring av kärlek
och en kort period av hat. Då förstodo vi icke, att
kärleken och hatet voro samma djuriska känsla,
blott från olika sidor. Att leva så skulle varit
rysligt, om vi förstått vår belägenhet. Men vi varken
förstodo eller insågo den. Däri ligger både
människans räddning och straff, att hon kan inhölja
sig i en dimma, när hon för ett oriktigt liv, så att
hon icke ser sin olyckliga belägenhet. Så gjorde
också vi. Hon bemödade sig att glömma sig själv
i intensiv, alltid brådskande sysselsättning: i
hushållet, med heminredningar, med att pynta barnen
och kläda sig själv, med undervisningen och med
barnens hälsa. Och jag hade mitt: dryckjom,
tjänsten, jakt, kortspel. Båda voro vi jämt sysselsatta.
Båda kände vi, att ju mer vi hade att syssla med,
desto värre kunde vi vara mot varandra. ’Du kan
gott göra grimaser’, tänkte jag, ’hela natten har du
plågat mig med scener, och i dag har jag ett
sammanträde.’ — ’Det är rätt åt dig’, tänkte och sade hon,
’jag har inte på hela natten sovit för ungens skull.’
Alla nya teorier om hypnotism och själssjukdomar,
allt detta är icke vanlig enfald utan ett särskilt
farligt och avskyvärt slag av dumhet. Charcot skulle
ovillkorligen ha förklarat min hustru för hysterisk
och mig för onormal och kanske börjat behandla
oss. Men här hade behandlingen varit till ingen
nytta.

Så levde vi i en ständig dimma utan att se vår
verkliga belägenhet. Och om icke det hänt, som
till slut inträffade, så skulle även jag ha levt så
ända till min ålderdom och på min dödsbädd tänkt,
att jag levt ett lyckligt liv, inte särskilt lyckligt,
men icke heller olyckligt, utan sådant som alla
andras; jag skulle icke förstått, i vilken bottenlös
sörja av olycklig och skändlig lögnaktighet, som jag
vältrat mig.

Men vi voro två vid samma kedja fastsmidda
fångar, som hatade varandra, förgiftade varandras
liv och bemödade sig att slippa se detta. Jag visste
då ännu icke, att nittionio hundradelar av alla
äktenskap äro likadana helveten som det, i vilket jag
levde, och att det inte kan vara annorlunda.

Det är märkvärdigt, hur livet alltid är sig likt,
även om det leves på ett normalt sätt! Så snart
ett par föräldrar ha gjort livet outhärdligt för
varandra, befinnes det oundgängligen nödvändigt att
för barnens skull bo i staden, där skolor finnas, man
måste alltså flytta dit.”

Han tystnade och lät ett par gånger höra sitt
egendomliga läte, som nu alldeles liknade en
tillbakahållen snyftning. Vi nalkades en station.

— ”Vad är klockan?” frågade han.

Jag såg efter. Hon var två.

— ”Är ni inte trött?” frågade han.

— ”Nej, är ni?”

— ”Jag kvävs här. Tillåter ni, så skall jag röra
på mig ett slag och dricka litet vatten.”

Han gick vacklande genom kupén. Jag satt där
ensam och gick genom allt, vad han sagt mig, och
jag försjönk så i tankar, att jag inte märkte, när
han återvände genom den andra dörren.
</chapter>
<chapter name="XVIII">
<h2>XVIII.</h2>

— ”Ja, jag låter mig alldeles ryckas med”,
började han. ”Mycket har jag funderat på, det är
mycket, som jag nu betraktar på ett annat sätt; allt detta
ville jag säga ut.

Nåväl, vi flyttade till staden. I staden kan man
leva hundra år utan att märka, att man för länge
sedan är död och förmultnad. Man hinner icke
tänka något över sig själv, varje stund är upptagen
av affärer, sällskapsförbindelser, hälsans vård, konst
och omsorger om barnens uppfostran och deras
hälsa. Än måste man syssla med det ena eller det
andra, än fara hit eller dit, än se eller höra det här
eller det där. I staden finns det ju jämt och
ständigt en, om icke två eller tre berömdheter, som man
ej får försumma på villkor. Än måste man låta
sig själv eller någon annan i familjen gå till
doktorn, än söka en lärare eller hjälp vid läxläsning
eller en guvernant, — men livet är tomt och
innehållslöst. Nå, så levde också vi och kände mindre
samvetskvalens smärta. Dessutom hade vi första
tiden en förtjusande sysselsättning, nämligen
inredningen av den nya lägenheten i den nya staden och
vidare flyttningarna från staden ut på landet och
från landet in till staden.

Vi genomlevde en vinter, och under den följande
vintern tillkom ett förhållande, som, fastän ingen
ännu lade märke till det och det syntes
betydelselöst, dock var av den beskaffenhet, att det gav
upphov till allt, som sedan tilldrog sig.

Hon var icke frisk och doktorn förbjöd henne
barnafödsel och lärde henne ett medel däremot.
Detta var mig vidrigt. Jag satte mig däremot, men
hon stod på sig med lättsinnig envishet, och jag
gav med mig. Det sista försvaret för vårt orena
leverne — barnen — hade därmed tagits bort, och
livet blev ännu mer vämjeligt.

Bonden, arbetaren behöver barn, och även om det
är svårt för honom att nära dem, tills de bli stora,
så äro de dock nödvändiga för honom, och därför
hava hans äktenskapsförbindelser berättigande. Men
vi, som redan hava barn, behöva icke ännu flera; de
betyda för oss blott onödiga bekymmer, utgifter,
ökning av arvingarnas antal, ja, en börda äro
de och så finns det ingen som helst ursäkt för vårt
orena leverne. Antingen befria vi oss med
artificiella medel från risken att få barn, eller också se
vi i barnen en olycka, en följd av oförsiktighet. Det
är ännu vidrigare. Det finnes intet försvar för vårt
leverne. Men vi äro moraliskt så djupt sjunkna,
att vi icke längre känna behov av något sådant.
Flertalet av våra dagars bildade hänger sig åt denna
last utan det ringaste samvetskval. De kunna icke
heller förnimma några samvetskval, eftersom det
icke finns något samvete bland dem, som föra ett
sådant liv, utom, om jag så får säga, det samvete,
vars krav dikteras av den allmänna opinionen och
av strafflagen. Men ingendera av dessa båda
kränkes härvidlag. Man behöver icke förebrå sig inför
den allmänna opinionen; alla göra detsamma, både
Marja Pavlovna och Ivan Sacharytj. Varför
skulle man också uppföda tiggare eller beröva sig själv
möjligheten att deltaga i sällskapslivet. Att göra
sig förebråelser inför strafflagen eller frukta den
behöver man inte heller. Dåliga flickor och
soldathustrur kasta sina barn i dammar och brunnar; dem
måste man förstås sätta i fängelse, men hos oss
sker allt i rättan tid på ett städat sätt.

Så genomlevde vi ännu två år. Medlet, som den
fähunden till läkare föreskrivit, började tydligen att
verka. Hon blev fysiskt kraftigare och
blomstrade upp till en sista fägring såsom den flyende
sommaren. Hon kände på sig detta och började
sysselsätta sig med sig själv. Hon utvecklade ett slags
utmanande skönhet, som oroade människor. Hon
ägde den fulla kraften hos en trettioårig, välfödd,
retlig kvinna, som upphört att föda barn. Hennes
åsyn ingav oro. När hon gick fram bland en grupp
män, drog hon allas blickar till sig. Hon var som
en gödd häst, som fått stå förspänd för länge, innan
man selar av honom. Hon var utan tyglar liksom
nittionio procent av våra kvinnor. Jag kände det
och blev förfärad.”
</chapter>
<chapter name="XIX">
<h2>XIX.</h2>

Han reste sig plötsligt och satte sig alldeles vid
fönstret.

— ”Ursäkta mig”, fortsatte han, riktade sina ögon
mot fönstret och satt där tigande kanske tre
minuter. Sedan suckade han djupt och vände sig åter
emot mig. Hans ansikte hade blivit alldeles
förändrat, ögonen voro sorgsna, och ett slags underligt
småleende rynkade hans läppar.

— ”Jag är litet trött, men jag skall berätta vidare.
Det är gott om tid ännu, det har ännu icke dagats.”

— ”Ja”, började han åter och tände en cigarrett.
”Hon lade på hullet allt ifrån det, hon upphörde
att föda barn, och sjukdomen, det eviga lidandet för
barnens skull, började försvinna. Nåja, inte
försvann det förstås, men hon blev åter redig i
huvudet och fick se hela Guds skapade värld med dess
fröjder, som hon hade glömt bort och som hon icke
förstod att leva i, hela Guds skapade värld, som
hon icke begrep sig på! ’Bara jag inte låter något
gå mig ur händer! Tiden går och vänder icke åter.’
Så föreställer jag mig, att hon tänkte eller snarare
kände, och hur skulle hon kunnat tänka och känna
annorlunda? Man hade uppfostrat henne i den
åskådningen, att det enda här på jorden, som är
värt vår uppmärksamhet är kärleken. Hon blev
gift och fick erfara något av denna kärlek men icke
på långt när det, som man lovat henne och som hon
väntat, utan fastmer en myckenhet av missräkningar
och lidanden och så denna oväntade plåga — alla
dessa barn. Denna plåga hade gjort henne alldeles
utmattad. Och nu hade hon tack vare de
tjänstvilliga läkarna fått veta, att man kunde komma till
rätta också utan barn. Hon gladde sig, prövade
möjligheten därav och levde nu åter för detta enda,
som hon visste om — för kärleken. Men en med
svartsjuka och all slags ondska behäftad mans
kärlek var det icke hon åtrådde. Hon började
föreställa sig en annan, ren och ny kärlek; åtminstone
trodde jag det.

Och så började hon se sig omkring, som om hon
väntade något. Jag såg det och kunde icke undgå
att oroa mig. Titt och tätt hände det, att hon, då
hon talade med mig genom andras förmedling, d.
v. s. talade med obehöriga men riktade sina ord till
mig, att hon då uttryckte sig vågat utan att tänka
på, att hon för en timme sedan sagt raka
motsatsen; hon kunde halvt på skämt fälla sådana
yttranden, som att en moders omsorger vore bedrägliga
och lönlösa, att det icke lönade sig att ägna sitt liv
åt barnen, att hon vore ung och kunde njuta av
livet. Hon sysselsatte sig nu mindre med barnen och
icke med samma förtvivlade iver som förut; i stället
började hon ägna mer tid åt sig själv, åt sitt
utseende — låt vara, att hon sökte dölja detta, — åt
sina nöjen, ja, åt att bli så fullkomlig som möjligt.
Hon började med lidelse åter att spela piano. Det
hade hon förut alldeles upphört med. Och därmed
började det hela.”

Han riktade åter sina trötta blickar mot fönstret,
men strax samlade han sig tydligen åter och
fortsatte:

— ”Och nu uppträdde den där människan.” Han
kom av sig och frambringade två gånger sitt
egendomliga näsläte.

Jag såg, att det var honom en pina att tänka på
denne man och tala om honom. Men han gjorde en
ansträngning, och som om han hade röjt undan ett
hinder, fortsatte han beslutsamt:

— ”Han var en usel människa i mina ögon och
enligt min värdesättning. Inte därför, att han kom
att spela en sådan roll i mitt liv. Nej, han var det
oavsett detta. Det, att <i>han</i> var en dålig man, tjänar
f. ö. blott som bevis för hur otillräknelig <i>hon</i> var.
Hade inte han varit där, så hade det väl funnits
någon annan; det måste väl bli så.”

Han tystnade åter.

— ”Det var en musiker, en fiolspelare. Ingen
yrkesmusiker utan en, som blott till hälften var
konstnär, till hälften medlem av vår societet. Hans
far var godsägare, granne till min far. Hans far
blev utfattig, och barnen, tre pojkar, togo sig fram
på egen hand. Blott den här, som var yngst av dem,
lämnades åt sin gudmor i Paris. Där skickade man
honom till konservatoriet, eftersom han hade
musikalisk begåvning, och han lämnade det som violinist
och uppträdde på konserter. Han var en sådan
människa, som...”

Han ville tydligen säga något illa om honom, men
hejdade sig och sade hastigt:

— ”Nå, hur han levde där, vet jag inte. Jag vet
bara, att han i år har dykt upp i Ryssland och visat
sig hos mig. Han hade mandelformiga, fuktiga
ögon, röda småleende läppar, vaxade små
mustascher, hår, friserat efter det senaste modet, ett
vackert, om ock mycket vanligt utseende, ett sådant,
som kvinnor ge betyget ’inte illa.’ Hans gestalt var
svag, fast visst icke oformlig, bakdelen särdeles
utvecklad som hos kvinnfolk och, som jag har hört
sägas, hos hottentotter. De lära ju också vara
musikanter. Han försökte i största möjliga mån nästla
sig in och bli förtrolig, men han hade fint väderkorn
och var alltid beredd att vid minsta motstånd hejda
sig. Han förstod att iakttaga en viss, yttre
värdighet. Han kände alla parisiska finesser i fråga om
klädseln: knäppkängor, brokiga halsdukar och annat,
som främlingen lägger sig till med i Paris och som
alltid måste verka på kvinnorna genom nyhetens
säregna behag. I hans sätt fanns en konstlad, yttre
glättighet. Han hade den där vanan, ni vet, att
tala om allt i anspelningar och avbrutna satser, som
om man visste alltsammans, erinrade sig det och
själv kunde fylla ut luckorna i hans tal. Han och
hans musik var det, som blev upphovet till hela
historien. Inför rätten framställdes det så, som om
allt berodde på svartsjuka. Det gjorde det
ingalunda, d. v. s. jag borde icke säga ingalunda, men det
var i alla fall inte så. Inför rätten fastställdes det,
att jag var en bedragen man och att jag hade begått
mord i min iver att försvara min kränkta ära; (det
är ju så, deras fras lyder). Och därför frikände
de mig. Jag försökte att under rättegången
klargöra min tankegång för dem, men detta uttydde de
som ett försök att rentvå min hustrus ära.

Hennes förhållande till den där musikern må ha
varit hurudant som helst, det saknar emellertid
betydelse både för henne och för mig. Betydelse har
däremot mitt svinaktiga liv, om vilket jag förut
berättade. Allt berodde på att den där förfärliga
avgrunden fanns emellan oss, på den förfärliga
spänning, som framkallades av det ömsesidiga hatet och
som gjorde, att den minsta anledning räckte, för att
en kris skulle komma till stånd. Våra tvister hade
under den sista tiden blivit alldeles fruktansvärda,
och liksom de djuriskt intensiva utbrotten av sinnlig
lidelse, varmed de omväxlade, slogo de oss själva
med häpnad.

Om icke han dykt upp, så hade en annan gjort det.
Om icke svartsjukan blivit min förevändning, så
hade något annat blivit det. Jag står fast vid att
alla män, som leva, såsom jag gjorde det, antingen
bli tvungna att hänge sig åt utsvävningar eller att
låta skilja sig eller att mörda sig själv eller sin
hustru, såsom jag gjorde. Om det finns någon, som
icke råkar ut för något av dessa öden, så är han ett
särskilt sällsynt undantag. Jag var, innan jag
åvägabragte det slut, som saken fick, flera gånger i
begrepp att begå självmord, och hon ville förgifta sig.
</chapter>
<chapter name="XX">
<h2>XX.</h2>

— Ja, och med det — det hände förresten strax
innan slutet — hängde det ihop på följande vis.

Vi levde liksom i vapenstillestånd, och det fanns
ingen anledning att bryta det. Plötsligt börja vi ett
samtal om att en viss hund fått medalj på en
utställning. Så säger jag. — ’Nej’, säger hon, ’inte
medalj, utan hedersdiplom!’ Striden begynner. Vi
hoppa från det ena ämnet till det andra. ’Jo, jag
känner till det där. Det är den gamla historien.
Du sade...’ — ’Nej, det sade jag inte.’ — ’Menar
du, att jag ljuger då?...’ Förebråelserna hagla.

Man vet, att i rappet är en sådan där fasansfull
träta i gång, som skulle kunna komma en att mörda
sig själv eller henne. Man vet, att den snart är i
gång, och fruktar den som elden, och därför skulle
man vilja tygla sig, men raseriet tar en i sitt våld.
Hennes situation är densamma, ja, än värre. Med
flit omtyder hon varje ord, man yttrar, och tillägger
dem en lögnaktig betydelse. Varje hennes ord är
genomdränkt med gift. Varhelst hon vet, att jag
har en öm punkt, där stinger hon mig. Det blir
värre och värre. Jag skriker: ’Tig!’ eller något ditåt.

Hon rusar ut ur rummet in i barnkammaren.
Jag bemödar mig om att hålla henne tillbaka, jag
vill tala ut och bevisa och griper fatt i hennes hand.
Hon låtsar, att jag gjort henne illa och skriker:
’Barn, er far slår mig!’ Jag skriker: ’Ljug inte!’
— ’Det är minsann inte första gången’, skriker hon
eller något i den stilen. Barnen rusa till henne.
Hon lugnar dem. ’Sjåpa dig inte!’ säger jag, och
hon svarar: ’För dig är allting sjåperi. Du kan slå
ihjäl en människa och sedan säga, att hon sjåpar
sig. Jag börjar allt förstå dig; något sådant är det
nog också, du vill!’ — ’Ja, Gud give, att du kolade
av!’ skriker jag.

Jag minns, hur förfärad jag blev vid dessa ord.
Jag hade aldrig tänkt, att jag skulle kunna säga
något så rysligt och plumpt och förundrar mig över
att de undsluppo mig. Jag utropar dessa förfärliga
ord, springer in i mitt rum och sätter mig att röka.
Jag hör, att hon går ut i tamburen och gör sig i
ordning att gå. Jag frågar: ’Vart skall du?’ Hon
svarar inte. ’Nå, så ger jag fan i henne!’ säger jag
för mig själv, återvänder till mitt rum och lägger
mig att röka igen. Tusen planer på att hämnas
henne, göra mig fri från henne, ställa allt till rätta,
så att det blev, som om ingenting inträffat, välvas
i mitt huvud. Jag tänker på allt detta och röker,
röker, röker. Jag tänker på att rymma från henne
och fara till Amerika. Tankarna gå vidare, och jag
drömmer om hur skönt det skall bli att vara
befriad från henne och om hur jag möter en annan,
skön kvinna, en alldeles okänd. Jag blir fri
därigenom, att hon dör eller vi skilja oss, och jag
tänker över, hur detta skall tillgå. Men så finner jag,
att mina tankar trasslat in sig, att jag inte tänker
på det, som jag borde tänka på, och för att icke
märka, att mina tankar vandra på avvägar, röker jag.

Men livet i hemmet går sin gilla gång.
Guvernanten kommer och frågar: ’Var är <i>madame?</i> När
kommer hon tillbaka?’ Lakejen frågar: ’Får jag
servera teet?’ Jag går in i matsalen. Barnen,
särskilt Lisa, som är så stor, att hon förstår, titta
frågande och illvilligt på mig. Vi dricka vårt te under
tystnad. Hon är alltfort borta. Hela kvällen går,
men hon kommer ej. Två känslor avlösa varandra
i mitt inre, nämligen vrede mot henne, för att hon
pinar mig och barnen med sin frånvaro, som dock
skall sluta med att hon kommer igen, och fruktan,
att hon icke skall komma utan göra sig själv något
ont. Om jag skulle bege mig ut efter henne. Men
var söka henne? Hos hennes syster? Nej, det är
dumt att komma och fråga henne. Nej, strunt i det!
Vill hon plåga oss, så kan hon gott få plåga sig själv
också. Annars bara märker hon, hur illa jag tar
vid mig, och då blir det än värre en annan gång.
Men om hon inte är hos sin syster utan gör sig eller
kanske redan har gjort sig något illa?... Klockan
är elva, tolv! Jag går inte in i sängkammaren och
lägger mig; det är bara dumt att ligga där ensam
och vänta, nej, det gör jag inte. Jag vill ta itu
med något, skriva brev eller läsa, men jag kan inte.
Jag sitter ensam i mitt rum, pinad, förargad, och
lyssnar. Klockan slår tre, fyra. Ännu har hon
inte kommit. Fram emot morgonen slumrar jag in.
Jag vaknar. Hon är fortfarande borta.

Allt i hemmet går sin gilla gång, men alla äro
förvånade och se frågande och förebrående på mig,
som om jag vore skuld till allt detta.

Inom mig kämpa ännu samma känslor: vrede
över att hon plågar mig och oro för hennes öde.

Omkring klockan elva kommer hennes syster med
bud från henne. Och så börjar det vanliga: ’Hon
är förskräckligt illa däran. Vad vill detta säga?
Det har väl inte hänt något!’ Jag talar om hennes
omöjliga lynne och säger, att jag inte gjort
någonting.

— ’Ja, men det kan väl inte få fortsätta så här?’
säger systern.

— ’Det är hennes sak och inte min’, säger jag.
’Jag tar inte första steget. Vill hon skilsmässa, så
gärna för mig.’ Min svägerska far tillbaka med
oförrättat ärende. Jag hade djärvt nog sagt, att jag
inte tänkte taga första steget, men när hon rest och
jag kom ut och fick se mina sorgsna och förskräckta
barn, var jag redan hågad att taga det i alla fall.
Jag skulle gjort det med glädje, men jag visste icke,
hur det skulle gå till. Jag går åter av och an, röker,
tar supen till frukosten, dricker vin och uppnår
därigenom, vad jag omedvetet önskar: jag ser inte det
dumma, det simpla i min belägenhet.

Vid tretiden kommer hon farande. Hon säger
ingenting, när vi mötas. Jag inbillar mig, att hon
lugnat sig och börjar tala om att jag blivit utmanad
av hennes förebråelser. Hon säger med sin stränga
och förskräckligt plågade min, att vi icke kunna leva
tillsammans. Jag börjar tala om att jag icke var den
skyldige utan att hon kommit mig att förlora
fattningen. Hon ser på mig strängt, högtidligt. Sedan
säger hon: ’Tala inte mer, du kommer att få ångra
dig!’ Jag svarar, att jag inte kan tåla en sådan
komedi. Då skriker hon till något, som jag inte
uppfattar och springer in i sitt rum. Nyckeln vrides om;
hon har låst sig inne. Jag knackar — intet svar.
Ilsken går jag därifrån. Efter en halvtimma
kommer Lisa springande under häftig gråt. — ’Vad har
hänt.’ — ’Det hörs inte ett ljud inifrån mammas
rum.’ Vi gå dit. Jag rycker av alla krafter i
dörren. Rigeln är inte riktigt skjuten, och båda
dörrhalvorna gå upp. Jag går fram till sängen. Hon
ligger i en obekväm ställning med underkjol och
höga kängor på. På bordet står en tom opiumflaska.
Vi kalla henne till medvetande. Tårar och till slut
försoning. Försoning? Nej, inom oss stannar det
gamla inbördes hatet, nu förstärkt genom förtreten
över de kval, som kivet framkallat och som vardera
ger den andre skulden för. Men man måste ju få
slut på det på något sätt, och så går livet i de gamla
spåren igen. — Och sådana och ännu värre tvister
var det oupphörligen ibland en gång i veckan eller
i månaden, ibland varje dag. Ständigt detsamma.
En gång hade jag redan tagit ut utlandspass —
tvisten hade varat i två dagar. Men så blev det en
halv förklaring, en halv försoning, och jag stannade.
</chapter>
<chapter name="XXI">
<h2>XXI.</h2>

Sådant var förhållandet mellan oss, när den där
mannen — Truchatjefskij hette han — uppträdde.
När han anlänt till Moskva, kom han och hälsade
på mig. Det var på morgonen. Jag tog själv emot
honom. Vi hade förr varit ’du’ med varandra. Han
försökte gå en medelväg och än säga ’du’ än ’ni’,
dock mest ’du’, men jag lade tonvikt på ’ni’, och
han fogade sig.

Jag tyckte illa om honom från första ögonkastet.
Men huru märkvärdigt! En underlig, ödesdiger
makt förledde mig att icke stöta bort honom, icke
avlägsna honom utan tvärtom giva honom tillfälle
till närmande. Vad kunde varit enklare än att prata
helt kyligt med honom en stund och sedan säga
honom farväl utan att ha presenterat honom för min
hustru. Men nej. Som med flit började jag ett
samtal om musik, sade att jag hört sägas, att han
övergivit fiolspelningen. Han sade, att han tvärtom
spelade mer nu än förr. Han erinrade sig, att jag
hade spelat förr i tiden. Jag svarade, att jag inte
gjorde det numera, men att min fru spelade bra.
Och hur besynnerligt! Mitt förhållande till honom
var redan samma dag, samma timme, som vi
återsågo varandra, sådant som det nödvändigt måste
bli efter det, som sedan hände. Det var på något
sätt spänt emellan oss. Jag lade märke till varje
ord och uttryck av honom eller mig och tillskrev
dem betydelse.

Jag föreställde honom för min fru. Samtalet
gled genast in på musik, och han erbjöd sig att spela
ihop med henne. Min fru var såsom alltid under
den sista tiden mycket elegant och förförisk, hennes
skönhet eggande. Han fann tydligen behag i henne
från första ögonkastet. Och så var hon glad över
nöjet att spela tillsammans med en violinist. Det
tyckte hon så mycket om, att hon brukat hyra en
musiker från teatern. Glädjen låg uttryckt i hennes
ansikte. Men då kom hon att se på mig, och genast
förstod hon mina känslor. Hennes ansiktsuttryck
förändrades, och så var den gamla leken med
ömsesidiga bedrägerier åter i gång. Jag smålog vänligt,
som om jag funne det mycket angenämt. Han
betraktade min fru så, som alla omoraliska män se på
sköna kvinnor, men låtsade, som om han blott hade
intresse av samtalsämnet, alltså det, som i grund
och botten inte intresserade honom ett dyft. Hon
bemödade sig att se likgiltig ut, men mitt falska
småleende, i vilket hon igenkände det vanliga uttrycket
för min svartsjuka, och gästens lidelsefulla blick
upprörde henne synbarligen. Jag såg, att hennes
ögon, alltifrån det hon mötte honom, fingo en
egendomlig glans, och till följd av min svartsjuka
uppstod genast liksom en elektrisk ström mellan dem,
som framkallade samma uttryck i bådas blickar och
leenden. Rodnade hon, så rodnade han. Smålog
hon, så smålog han. Vi talade om musik, om Paris
och om ditt och datt. Han reste sig för att gå. Han
stod leende med hatten emot det darrande knäet och
tittade ömsom på henne, ömsom på mig, liksom
väntande på vad som nu skulle komma. Jag minns det
ögonblicket, därför att då möjligheten att icke
inbjuda honom förelåg, och i så fall hade ingenting
inträffat. Men jag såg på honom och på henne.
’Tro inte, att jag är svartsjuk’, sade jag i tankarna,
’eller att jag kanske är rädd för honom!’ Och jag
inbjöd honom att komma en kväll och ta fiolen med
sig, så att han kunde spela med min hustru. Hon
tittade förundrat på mig, brusade upp och började
liksom förskräckt att göra invändningar, sägande,
att hon inte kunde spela bra nog.

Hennes vägran blott retade mig ännu mer, och jag
blev ännu envisare i min fordran. Jag minns den
egendomliga känsla, med vilken jag såg på hans
bakhuvud och vita hals, som stack bjärt av mot det
svarta nackbenade håret, när han med sin
fågelaktiga gång trippade ut ur rummet. Jag måste tillstå
inför mig själv, att mannens närvaro hade plågat
mig. Det tillkommer mig, tänkte jag, att laga så,
att vi aldrig få se honom mer. Men detta skulle
innebära ett medgivande, att jag fruktade honom.
Nej, jag fruktade honom inte! Det vore alltför
förnedrande, sade jag mig själv. Och ute i tamburen,
där jag visste, att min fru hörde mig, bad jag honom
ännu en gång att ta fiolen med sig och komma igen
på kvällen. Han lovade det och for.

På kvällen kom han med sin fiol, och de spelade.
Men det ville inte bli något av. De hade icke de
noter, som de behövde, och det, som fanns, kunde min
fru icke spela utan förberedelse. Jag tycker mycket
om musik, och jag hjälpte till genom att ställa upp
pulten och vända notbladen. Och något blev också
spelat, nämligen ett par <i>chansons sans paroles</i> och
en sonat av Mozart. Han spelade utomordentligt
bra. Han hade i högsta grad, vad man kallar
<i>tonsinne</i>, dessutom präglades hans musik av en fin,
nobel smak, något, som alls icke annars var
utmärkande för hans karaktär. Han var förstås mycket
styvare än min hustru och hjälpte henne därför
men berömde samtidigt hennes spel i artiga ordalag.
Han uppträdde mycket fint. Min fru visade sig
enkel och naturlig och tycktes helt och odelat gå upp
i musiken. Jag däremot låtsade mig visserligen vara
intresserad av den, men plågades hela kvällen utan
uppehåll av svartsjukan.

Alltifrån första minuten, då han mötte
hennes blickar, hade jag sett, att vilddjuret i dem trots
alla hinder, som yttervärlden och deras egen
ställning lade, frågade: ’Får jag?’ och fick till svar:
’Ja visst, gärna!’ Jag såg, att han aldrig hade
väntat, att i min fru, i en moskvadam, finna en så
tilldragande kvinna, men att han var glad däröver, så
mycket mer som han inte hyste något som helst
tvivel om att hon icke skulle vara överens med
honom. Hela frågan var nu, om icke den odräglige
maken skulle ställa sig i vägen för dem. Om jag
själv hade varit ren, så hade jag icke förstått detta,
men liksom de flesta hade också jag som ogift tänkt
så som kvinnorna, och därför läste jag hans tankar
som i en uppslagen bok.

Alldeles särskilt plågades jag av att se, att hon
otvivelaktigt icke hade någon annan känsla för mig
än den ständiga förbittringen, blott då och då
avbruten av ett sådant där utbrott av sinnlighet. Den
här mannen däremot var genom sin yttre elegans
och genom den lockelse, som allt nytt utövar samt
först och främst genom sin otvivelaktigt stora
musikaliska begåvning, genom det närmande, som
uppstår, när man spelar tillsammans, och genom det
intryck, som musik, i synnerhet fiolmusik, utövar på
känsliga naturer, mannen var, säger jag, genom allt
detta förutbestämd att icke blott behaga henne utan
att så säkert som aldrig det besegra henne, trampa
henne till jorden, linda henne om sitt finger, tvinna
ett snöre av henne och göra med henne, vad han
ville. Jag kunde icke låta bli att se på, och jag led
ohyggligt. Men oaktat detta eller måhända till följd
av detta tvang mig en kraft att mot min vilja
bemöta honom icke blott med aktning utan t. o. m. med
synnerlig älskvärdhet. Om jag gjorde detta för min
frus eller för hans skull i avsikt att visa, att jag icke
var rädd för honom, eller för min egen skull, för
att lura mig själv, det vet jag inte, men
faktum är, att jag alltifrån mitt första
sammanträffande med honom icke kunde vara okonstlad. Jag
var tvungen att vara vänlig mot honom för att icke
giva vika för frestelsen att döda honom på fläcken.
Jag bjöd honom vid supén på dyra viner, jag
hänfördes av hans musik, jag talade till honom med ett
synnerligen älskvärt leende och bad att följande
söndag få se honom hos oss på middag och åter höra
honom spela tillsammans med min hustru. Jag sade,
att jag skulle inbjuda någon av de musikälskande
bland mina bekanta att höra på.”

Posdnyschef flyttade på sig. Han var i stark
sinnesrörelse och gav upp sitt säregna ljud.

”Märkvärdigt, huru den mannens närvaro
inverkade på mig”, börjar han åter med synbar
ansträngning att hålla sig lugn.

”När jag två eller tre dagar senare återvände hem
från en utställning och steg in i tamburen, kände jag
plötsligt, som om en tung sten lade sig på mitt hjärta,
men jag kunde icke göra klart för mig, vad det var.
Orsaken var i själva verket den, att jag på väg
genom tamburen hade lagt märke till något, som
påminde om honom, men först inne i mitt rum gick
det upp ett ljus för mig, och jag återvände ut i
tamburen för att besanna min aning. Ja, jag hade icke
misstagit mig, det var hans rock. Ni vet, en sådan
där modern rock. (Utan att själv närmare
reflektera däröver ägnade jag allt, som rörde honom, en
ovanlig uppmärksamhet.) Jag hörde mig för.
Mycket riktigt, han var där. Jag beger mig in i salen
men går icke genom förmaket utan genom barnens
läsrum. Lisa, min dotter, sitter över en bok, och
barnjungfrun leker med den minsta och snurrar med
ett lock borta på bordet. Salsdörren är stängd. Jag
hör därifrån ett jämnt arpeggio och hans och
hennes röster. Jag lyssnar, men jag kan icke uppfatta
deras samtal. Tydligen spelar man avsiktligt på
pianot för att överrösta orden, ja, kanske
kyssarna... Min Gud! Hur brusar det icke upp inom
mig. Bara jag tänker på det vilddjur, som då
bodde i mig, så ryser jag. Hjärtat sammandrogs
plötsligt, stannade och började därpå slå som en
hammare. Den starkaste känslan var såsom vid
varje vredesutbrott medlidande med mig själv.
’Inför barnen, inför barnjungfrun!’ tänkte jag. Jag
var väl förfärlig i det ögonblicket, ty Lisa såg på
mig med förskräckta ögon. ’Vad skall jag ta mig
till?’ tänkte jag. ’Gå in kan jag inte. Det vete Gud,
vad jag skall göra. Jag kan inte heller gå ut.’
Barnjungfrun såg på mig, som om hon hade förstått
min belägenhet.

’Nej, jag måste gå in’, sade jag till mig själv och
öppnade hastigt dörren. Han satt vid pianot och
spelade dessa arpeggion med sina uppåtböjda, stora,
vita fingrar. Hon stod vid ena ändan av flygeln
med uppslagna noter. Hon var den, som först hade
varsnat mig, och hon tittade nu upp på mig. Jag
vet icke, om hon förstod att spela orädd så bra eller
om hon verkligen icke alls blev rädd, men hon
spratt icke till och rörde sig icke utan rodnade bara
och det först senare.

’Så roligt, att du kom! Vi ha ännu inte kunnat
besluta oss för, vad vi skola spela på söndag’, sade
hon i en ton, som hon aldrig skulle använt mot mig,
om vi varit ensamma. Detta och så det, att hon
sade ’vi’ om sig och honom, upprörde mig. Jag
hälsade på honom under tystnad. Han tryckte min
hand och började med ett leende, som tycktes mig
rent av hånfullt, förklara, att han tagit med sig
noter för repetition till söndagen och att de vore
oense om vad de borde spela, antingen något svårare
och mer klassiskt, nämligen en av Beethovens
violinsonater, eller några mindre saker? Allt var så
enkelt och naturligt, att man omöjligt kunde finna
någon som helst anmärkning mot det, men
samtidigt var jag övertygad, att det inte var sant, utan
att de hade kommit överens om ett sätt att bedraga
mig. Ett av de förhållanden, som mest plåga en
svartsjuk, (och svartsjuka äro alla i vårt samhälle)
är det, att formerna för vårt sällskapsliv tillåta det
största och farligaste närmande mellan man och
kvinna. Man blir till ett åtlöje för människor, om
man vill förhindra närmandet mellan könen på
baler, hos läkaren, vid sysselsättning med konst, t. ex.
med målning, och främst vid utövandet av musik.
Två människor sysselsätta sig med den ädlaste av
konster — musiken. Därtill kräves ett visst
närmande mellan utövarna, men i detta närmande
ligger intet förkastligt; blott en dum, svartsjuk man
kan däri se något mindre önskvärt. Och dock veta
alla, att det just är sysselsättning med dessa ting,
särskilt med musik, som ger upphov till de flesta
äktenskapsbrott i vårt samhälle.

Jag hade tydligen gjort dem förbryllade genom
den förvirring, som stod att läsa i mitt eget ansikte.
En lång stund kunde jag inte få fram ett ord. Jag
var som en upp- och nedvänd butelj, ur vilken
vattnet inte kan rinna ut, därför att den är för full.
Jag ville skälla ut honom, jaga ut honom, men jag
kände, att jag åter måste vara älskvärd och vänlig
mot honom. Och det var jag. Jag låtsades gilla
alltsammans och kände mig ånyo tvungen att
bemöta honom med desto större vänlighet, ju mer hans
närvaro plågade mig. Jag sade honom, att jag
litade på hans smak och rådde henne till detsamma.
Han stannade kvar så länge, som det behövdes för
att utplåna det otrevliga intrycket, som mitt
plötsliga inträde i rummet, mitt förskräckta
ansiktsuttryck och min pinsamma tystnad gjort. Sedan gick
han, föregivande att de nu hade bestämt sig för vad
som skulle spelas dagen därpå. Jag var fullt
övertygad om att frågan om vad de skulle spela var dem
absolut likgiltigt i jämförelse med det, som
verkligen upptog deras intresse. Jag följde honom
mycket artigt ut i tamburen. (Hur skulle jag kunna
göra annat med en man, som kommit för att störa
vårt lugn och krossa hela familjens lycka!) Jag
tryckte hans vita, mjuka hand synnerligen
hjärtligt.
</chapter>
<chapter name="XXII">
<h2>XXII.</h2>

— Hela den dagen talade jag inte med henne.
Jag kunde inte. Hennes närhet framkallade ett
sådant hat till henne, att jag fruktade för mig själv.
Vid middagen frågade hon mig i barnens närvaro,
när jag skulle resa. — Jag hade att följande vecka
fara till ett sammanträde i kretsstaden. Jag svarade
på hennes fråga. Hon ville veta, om jag behövde
något med mig på resan. Jag sade ingenting utan
gick tigande in i mitt rum. Under den sista tiden
hade hon aldrig kommit in till mig, åtminstone inte
vid denna timme. Jag ligger inne i mitt rum och är
förtretad. Plötsligt hör jag de kända stegen. Och
i mitt huvud uppstiger den förfärliga, vanvettiga
tanken, att hon likt Urias hustru vill dölja sina
redan begångna synder och fördenskull kommer till
mig vid denna ovanliga timme. Verkligen! Hon
kommer till mig, tänker jag, då jag hör hennes steg
nalkas. Om det är till mig hon kommer, då har
jag rätt, då betyder det, att... Och inom mig
uppstiger ett obeskrivligt hat till henne. Närmare,
närmare komma stegen. Är det möjligt? Går hon
förbi, in i salen? Nej, dörren knarrar, och där syns nu
hennes långa, vackra gestalt, och i ansiktet, i ögonen
skymta skygghet och inställsamhet. Hon vill dölja
det, men jag ser det och vet, vad det betyder.

Jag var nära att kvävas; så länge höll jag andan.
Med ögonen oavvänt riktade på henne tog jag fram
cigarrettetuiet och började röka.

— ’Vad skall detta betyda? Jag kommer in till
dig för att sitta ner en stund, och du börjar röka!’
Hon satte sig nära mig på divanen och lutade sig
mot mig.

Jag makade åt mig för att slippa beröra henne.

— ’Jag ser, att du tycker illa om, att jag vill spela
på söndag?’ sade hon.

— ’Visst inte!’ svarade jag.

— ’Tror du inte, jag ser?’

— ’Jag gratulerar dig, att du ser. Jag för min
del ser bara, att du uppför dig som en kokett...
Du är tilltalad av de simplaste saker, som komma
mig att rysa!’

— ’Tänker du skälla som en droskkusk, så går
jag min väg.’

— ’Ja, gå! Men vet bara, att om du struntar i
vår familjs heder, så struntar jag i dig — fan ta
dig! — Men familjens heder, den håller jag på.’

— ’Vad nu då?’

— ’Ge dig i väg, för Guds skull, ge dig i väg!’

Antingen låtsades hon inte förstå mig, eller också
begrep hon verkligen inte, vad jag sade; hur som
helst så blev hon förnärmad, ilsknade till och
förblev stående mitt i rummet.

— ’Du har verkligen blivit omöjlig’, började
hon. ’Du har ett sådant lynne, att inte en ängel
skulle kunna leva ihop med dig.’ — Och, såsom
alltid, angelägen att såra mig så svårt som möjligt,
påminde hon mig om mitt handlingssätt gentemot
hennes syster; det var en gång, som jag hade råkat
i raseri och vräkt ur mig en hel del grova saker
inför systern. Hon visste, att detta pinade mig, och
därför stack hon mig alltid på denna punkt.

— ’Efter detta kommer ingenting mer att kunna
förvåna mig’, sade hon.

— ’Ja, förolämpa, förnedra och vanära mig och
kasta skulden på mig, det kan du’, sade jag för mig
själv. Plötsligt greps jag av ett så förfärligt hat
till henne, att jag hittills aldrig känt maken till det.
För första gången ville jag låta min vrede ta sig
uttryck i handgripligheter. Jag for upp och gick
fram emot henne, men i samma ögonblick blev jag
medveten om mitt raseri och frågade mig själv, om
det vore rätt att ge sig sina känslor i våld. Och
strax svarade jag mig själv, att det var så, att detta
skulle skrämma henne, och i stället för att bekämpa
mitt raseri eldade jag upp mig ännu mer och gladde
mig över, att hatet brann allt kraftigare i mig.

— ’I väg med dig, annars slår jag ihjäl dig!’
skrek jag, sprang emot henne och fattade om
hennes arm. Genom att höja röststyrkan gav jag
medvetet uttryck åt min ilska. Och jag måste ha varit
förfärlig, ty hon blev så rädd, att hon inte ens orkade
gå ut utan bara sade:

— ’Vasja! Vad menar du? Vad är det med dig?’

— ’Ut!’ röt jag ännu kraftigare. ’Du kan göra
mig galen! Jag kan inte ansvara för vad jag gör!’
Jag hade givit fritt lopp åt mitt ursinne och berusat
mig därmed, och nu ville jag göra något ovanligt,
som skulle utmärka kulmen av mitt raseri. Jag
fick en fasansfull lust att slå henne, döda henne,
men jag visste, att det icke var tillåtet, och för att
likväl få ge utlopp för mitt raseri tog jag
brevpressen från bordet, ropade än en gång ’Ut!’ och slängde
den på golvet bredvid henne. Jag hade noga siktat
förbi henne. Då gick hon ut ur rummet men blev
stående i dörren. Jag tog då, så länge hon kunde
se det — jag ville just, att hon skulle lägga märke
till det — andra saker från bordet, en ljusstake och
ett bläckhorn och kastade dem på golvet, alltjämt
skrikande: ’Ut, ut! Jag ansvarar inte för mig
själv!’

Hon gick ut, och jag slutade genast upp. Om en
timma kom barnjungfrun in till mig och sade, att
min fru fått ett hysteriskt anfall. Jag gick ut till
henne. Hon grät och skrattade, var ur stånd att
tala och skakade i hela kroppen. Hon simulerade
icke utan var verkligt sjuk.

På morgonen, när vi hade försonats och jag
tillstod för henne, att jag var svartsjuk på
Truchatjefskij, blev hon inte alls förlägen utan brast ut i
det naturligaste skratt. Så underligt syntes henne
möjligheten av att känna sig dragen till en sådan
karl!

— ’Skulle en anständig kvinna kunna finna något
hos en sådan man utom nöjet av musiken? Ja, vill
du, så är jag beredd, att aldrig återse honom. Inte
ens på söndag, fastän alla äro inbjudna redan. Skriv
till honom, att jag inte är frisk, och så är det inte
mer med det! Det är bara en sak, som gör det
motbjudande, nämligen att någon, främst han själv,
kunde tro, att vi äro rädda för honom. Och jag är
för stolt för att låta folk ha den tron.’

— Hon ljög icke. Hon trodde på vad hon sade.
Hon hoppades att genom dessa ord kunna förmå sig
till att förakta honom och därigenom skydda sig mot
honom, men det lyckades henne icke. Allt var henne
emot, främst den fördömda musiken.

Så slutade det, och på söndagen samlades
gästerna, och de spelade åter tillsammans.
</chapter>
<chapter name="XXIII">
<h2>XXIII.</h2>

— Det är väl överflödigt att tala om, att jag var
mycket fåfäng. Om icke fåfängan funnes i vårt
dagliga liv, så hade vi ju intet att leva för. Nå,
alltså sysslade jag på söndagen med att förbereda
middagen och den musikaliska underhållningen på
bästa sätt. Jag hade själv gjort inköp för
middagen och sänt ut inbjudningarna. Klockan sex
samlades gästerna, och även han anlände i frack och
vräkiga manschettknappar med briljanter. Han
uppträdde obesvärat, och hade alltid ett svar till hands
och ett sådant där instämmande och förstående
leende, ni vet, som betygar, att allt, vad man gör och
säger, är just det, som han väntat sig. Med
synnerlig tillfredsställelse lade jag nu märke till allt i hans
uppträdande, som icke var <i>comme il faut</i>, ty allt
sådant var ägnat att lugna mig och bevisa, att han stod
på en så låg nivå, att hon, som hon sade, icke kunde
sänka sig dit. Jag tillät mig nu ingen svartsjuka.
För det första var jag redan alldeles förstörd av
denna plåga, och jag behövde andas ut. För det
andra ville jag sätta tro till min hustrus
försäkringar, och jag gjorde det också. Men det oaktat
kunde jag icke vara naturlig vare sig emot honom
eller henne, och under hela middagen och även
sedan, under tiden som förflöt, innan den musikaliska
underhållningen började, följde jag oavvänt deras
minsta rörelse och ögonkast. Middagen var, som
middagar bruka vara: tråkig och högtidlig. Rätt
snart började musiken.

Ack, hur väl minns jag icke varje minsta detalj
från den aftonen! Jag minns, hur han gick efter
fiolen, öppnade lådan, tog av täcket, som någon dam
broderat åt honom, tog upp fiolen och började
stämma den. Jag minns, hur min fru med en konstlad
likgiltig min, under vilken jag kunde se, att hon dolde
en stark rädsla att brista i skicklighet, steg fram och
satte sig vid pianot och efter sin vana spelade några
löpningar, hur han lät höra ett piccicato på fiolen och
hur noterna ställdes upp. Och sen minns jag, hur
de kastade en blick på varandra och började. Han
tog de första ackorden. Hans ansikte fick ett
allvarligt, strängt, sympatiskt drag, med varsamma
fingrar knäppte han på strängarna. Pianot svarade
honom. Och så gick det löst.”

Posdnyschef hejdade sig och gav flera gånger
ifrån sig sitt egendomliga ljud. Han ville börja
tala igen, men hindrades ånyo av en snyftning
genom näsan.

”De spelade Kreutzersonaten av Beethoven”,
fortsatte han. ”Har ni hört det första prestot? Har ni
hört det? O!” ropade han. ”O! O! Den är något
förfärligt, den sonaten! Särskilt den delen. Och
är inte musiken över huvud något förfärligt? Vad
åstadkommer den inte? Och till vad ändamål
åstadkommer den sina verkningar? Man påstår, att
musiken verkar upplyftande på själen. Prat!
Osanning! Den verkar, verkar på ett förfärligt sätt —
jag talar om mig själv, — men absolut inte
upplyftande. Den varken lyfter eller sänker, men den
upprör sinnet. Hur skall jag förklara mig?
Musiken kommer mig att glömma mig själv och mitt
verkliga läge, den försätter mig i ett annat,
främmande läge. Jag tycker mig under musikens
inflytande känna, vad jag egentligen icke känner, förstå,
vad jag icke förstår, och kunna, vad jag icke kan. Jag
förklarar detta så, att musiken måste ha samma
verkan som gäspning och skratt. Jag är icke sömnig,
men jag gäspar ändå, när jag ser andra gäspa. Jag
har ingen anledning att skratta, men jag skrattar,
när jag hör andra skratta. Musiken försätter mig
med ens omedelbart i det själstillstånd, vari den
befann sig, som skrev stycket. Jag förenas i andanom
med honom, och tillsammans med honom försättes
jag ur den ena stämningen i den andra. Men varför
jag gör detta, vet jag icke. Han som skrev
exempelvis Kreutzersonaten — Beethoven —, han visste,
varför han befann sig i en sådan stämning. Denna
stämning hade förmått honom till bestämda
handlingar, och därför hade den för honom en mening,
men det hade den icke för mig. Därför upprör
musiken mig blott, men den för icke till något resultat.
Men man spelar en krigsmarsch, soldaterna
marschera efter den, eller man spelar en dans, jag
dansar, och musiken har givit ett resultat. Man sjunger
en mässa, jag deltager, musiken har också här fyllt
ett ändamål. I andra fall åter rör den blott upp
sinnet, men det, vartill den skall egga, fattas. Och
därför har musiken så svåra, ja, ibland rent av
fasansfulla verkningar. I Kina är musiken
statsmonopol. Så bör det vara. Varför skulle man tillåta, att
var och en, som vill, hypnotiserar andra för att
sedan göra med dem, vad honom lyster? Och det
helst, om hypnotisören är första bästa fallna och
sedeslösa individ?

Men i vilka händer ligger icke detta
fruktansvärda medel! Tag till exempel Kreutzersonaten, det
första prestot! Bör man verkligen få spela det i
en salong mitt ibland urringade damer! Spela det
och applådera och så äta glace och draga de sista
skvallerhistorierna! Sådana saker kunna spelas vid
vissa viktiga och betydelsefulla tillfällen, när
särskilda, musikens karaktär motsvarande handlingar
måste utföras. Man spelar stycket och utför sedan
det, vartill musiken har stämt en. Men ett
framkallande av känsloenergi, som varken motsvarar
tiden eller rummet och icke kan omsättas i handling,
måste verka fördärvligt.

På mig åtminstone hade detta stycke en ohygglig
verkan. Jag tyckte, att det liksom öppnade sig nya
möjligheter och nya känslor, som jag dittills icke
vetat av. ’Jaså, det är <i>så;</i> alltså inte alls så, som jag
förut har trott och levt, utan <i>så</i>’, viskades det i mitt
inre öra. Vad detta nya var, som jag hade
uppdagat, det kunde jag icke komma på det klara med,
men medvetandet om detsamma fyllde mig med
glädje. Alla dessa människor, även min hustru och
han, framträdde nu i ett helt annat ljus. Efter detta
presto spelade de det vackra, men föga originella
andantet med de banala variationerna samt den
avgjort svaga finalen. Sedan spelade de på gästernas
begäran också en elegi av Ernst och flera mindre
saker. Allt detta var vackert, men det gjorde icke
hundradelen av det intryck, som det första hade gjort
på mig, ty det kunde icke göra sig gällande mot
bakgrunden av sonaten.

Hela kvällen var min stämning fri och glad. Jag
hade aldrig sett min fru sådan som denna afton.
Dessa glänsande ögon, denna stränga och
uttrycksfulla min, medan hon spelade, som emellertid, när
det var över, upplöstes i ett slags slappt, dystert
lycksaligt leende... Jag lade märke till allt detta
men tillskrev det ingen annan betydelse än, att hon
erfor detsamma som jag, att för henne liksom för
mig nya, främmande känslor trädde i dagen.
Kvällen hade haft en lyckad avslutning, och man gick
var och en till sitt.

Då Truchatjefskij visste, att jag om två dagar
måste fara till sammanträdet, sade han vid avskedet,
att han hoppades att, när han en annan gång besökte
staden, åter få nöjet att komma till oss. Därav
kunde jag dra den slutsatsen, att han ansåg det
otillåtet att under min frånvaro umgås i min familj,
och det ingav mig en angenäm känsla. Det visade
sig, att vi icke skulle komma att ses mera före hans
avresa; den skulle nämligen äga rum, innan jag
återkom, och vi togo därför farväl för lång tid. Det
var första gången, som jag med verkligt nöje tryckte
hans hand och tackade honom för underhållningen.
Han tog ordentligt farväl även av min hustru. Och
deras avsked tycktes mig alldeles naturligt och
passande. Allt var gott och väl. Vi voro båda
synnerligen belåtna med aftonen.
</chapter>
<chapter name="XXIV">
<h2>XXIV.</h2>

Två dagar senare tog jag i den bästa, lugnaste
stämning farväl av min hustru och for till
kretsstaden. Där var alltid ohyggligt mycket att göra. Där
var en liten värld för sig med sitt säregna liv.
Dagligen måste jag tillbringa tio timmar i sträck i
sessionssalen. Andra dagen fick jag där ett brev från
min hustru. Jag läste det genast. Hon skrev om
barnen, om farbror, om barnjungfrun, om sina
inköp, och hon nämnde bland annat, som om det gällt
något mycket vardagligt, att Truchatjefskij tittat
in med de utlovade noterna samt lovat att spela
ännu en gång, vilket hon emellertid avböjt. Jag
kom icke ihåg, att han givit något löfte att komma
med noter. Jag hade för mig, att han tagit farväl
för längre tid, och fördenskull berörde detta mig
obehagligt. Men på grund av mitt myckna arbete
hade jag icke tid att tänka vidare över brevet och
först på kvällen, när jag kom tillbaka till mitt rum
läste jag det ordentligt.

Oavsett att Truchatjefskij ännu en gång varit
där under min frånvaro, så tycktes mig hela tonen
i brevet obegriplig. Svartsjukans vilda djur började
vråla i sin bur och ville ut, men jag fruktade det
vilddjuret och låste skyndsamt gallerdörren. ’Vilken
lumpen känsla svartsjukan är!’ sade jag för mig
själv. ’Vad kan vara naturligare än det, som hon
skriver?’ Och jag gick till sängs och började tänka
på göromål, som väntade mig följande dag.

Jag hade alltid svårt att somna, då jag under
mina sammanträdesresor kommit till en ny plats. Men
här somnade jag mycket snart. Emellertid händer
det ibland, som ni vet, att man plötsligt får liksom
en elektrisk stöt och vaknar. Så väcktes jag också
nu, och jag väcktes med tanken på henne och min
sinnliga kärlek till henne, på Truchatjefskij och på
att allt var slut dem emellan. Förskräckelse och
vrede sammanpressade mitt hjärta. Men jag
började tala reson med mig själv. ’Vad är det för
strunt’, sade jag. ’Det finns inte och har inte
funnits någon grund för sådana tankar. Och hur kan
jag förnedra henne och mig genom att antaga något
så rysligt. Ett slags yrkesspeleman, känd för sitt
dåliga liv — och en ärad och aktad kvinna,
familjemoder, hustru till mig! Så befängt!’ — Så försökte
jag resonera. Men å andra sidan kunde jag icke
värja mig för tanken: Varför skulle det icke kunna
vara möjligt? Detta enkla och lättbegripliga, för
vars skull jag äktade henne och levde ihop med
henne, det enda, som jag hade behov av hos henne och
som därför måste locka andra, varför skulle det icke
vara den där musikern förunnat? Han var ogift,
frisk och stark, — jag minns, hur kotlettbenet
knakade, när han åt, och hur girigt hans röda läppar
slöto sig om kanten på vinglaset —, han var välfödd,
hade ett ledigt sätt, saknade alla grundsatser,
ögonskenligen med undantag av den, att man bör utnyttja
alla tillfällen till njutning. Och mellan dem fanns
musikens band; musiken, den mest raffinerade
eggelsen till sinnliga känslor. Vad skulle kunna hålla
honom tillbaka? Intet! Allt måste tvärtom locka
honom. Hon? Ja, vem är hon egentligen? En
gåta är hon, hon har alltid varit det. Jag känner
henne icke! Jag känner endast djuret i henne. Men
ett djur kan icke, får icke göra motstånd.

Först nu kom jag att tänka på deras ansiktsuttryck
den där kvällen, då de efter Kreutzersonaten spelat
ett lidelsefullt stycke — jag minns icke, vad det var,
men det var rent av oanständigt i sin sinnlighet.

’Hur kunde jag resa bort?’ frågade jag mig, när
jag tänkte på deras ansiktsuttryck. Var det icke
redan den kvällen tydligt, att närmandet dem
emellan blivit faktum, ja, icke blott att skrankorna fallit
den kvällen utan även att de båda, men mest hon,
känt en viss skam efter det, som då hänt. Jag minns
hennes svaga, dystert lyckliga leende, när hon
torkade svetten från sitt rodnande ansikte och jag kom
fram till pianot. De undveko redan då att se på
varandra, och först vid supén, när han slog i vatten
åt henne, möttes deras blickar under ett nästan
omärkligt leende. Med fasa påminde jag mig nu
denna blick och detta leende, som jag uppsnappat.
’Ja, nu är det färdigt’, sade mig en röst, men strax
genmälde en annan: ’Nej, det är bara ett påhitt
av dig själv. Det är ju omöjligt.’

Jag fann det kusligt att ligga i mörkret. Jag tände
ett ljus, men jag blev nu riktigt rädd, när jag såg
mig omkring i det lilla rummet med dess gula
tapeter. Jag tände en cigarrett, och, som alltid, då
jag rör mig i en krets av olösliga motsägelser, rökte
jag den ena cigarretten efter den andra för att
inhölja mig i en slöja, som skymde motsägelserna.
Jag somnade icke på hela natten. Jag fick klart för
mig, att jag icke kunde förbliva längre i denna
spänning, och klockan fem, då jag hade beslutat att
genast avresa, steg jag upp, väckte min uppassare och
skickade honom efter hästar. Till sessionssalen
sände jag en biljett med meddelande, att en
utomordentlig angelägenhet påkallade min närvaro i Moskva,
och anhållan, att en suppleant måtte insättas i mitt
ställe. Klockan åtta tog jag plats i tarantassen och
for.”
</chapter>
<chapter name="XXV">
<h2>XXV.</h2>

Konduktören kom in. Då han märkte, att ljuset
hade brunnit ner, släckte han det utan att sätta dit
något nytt. Därute hade det börjat dagas.
Posdnyschef teg och suckade tungt hela tiden, som
konduktören var i vår kupé. Han fortsatte sin berättelse,
först sedan konduktören gått ut och man i den
halvmörka vagnen blott hörde fönsterrutornas skakning
och handelsbokhållarens jämna snarkningar. I den
svaga gryningen kunde jag icke alls se Posdnyschef.
Jag hörde blott hans alltmer nervösa, lidande röst.

— ”Jag hade trettiofem verst att fara samt åtta
timmars järnvägsresa. Resan efter häst var härlig.
Det var en kall höstdag med klart solsken under
den tiden, ni vet, då hjulen lämna avtryck på den
smutsiga vägen. Vägarna lågo jämna i det klara
solljuset, och luften var uppfriskande. Det var
härligt att åka i tarantass. När det ljusnade och
jag farit åstad, blev jag genast lätt om hjärtat. Jag
tittade på hästarna, på fälten, på de mötande, så
att jag glömde, vart jag var på väg. Ibland
tycktes det mig, att jag bara var ute och for, och att
intet av det, som föranledde min resa, passerat.
Och jag gladdes över att kunna glömma så. När
jag erinrade mig målet för min färd, sade jag till
mig själv: ’Det ordnar sig <i>då</i>, tänk inte på det nu!’

Halvvägs inträffade till på köpet en händelse, som
uppehöll mig och ännu mer avledde min oro.
Tarantassen gick nämligen sönder och måste
repareras. Detta missöde fick stor betydelse
därigenom, att jag nu icke kunde anlända till Moskva
klockan fem, såsom beräknat var, utan klockan tolv,
och alltså vara i mitt hem först, när klockan gick
på ett. Jag kom nämligen för sent till snälltåget
och måste taga persontåg. Lagningen av vagnen,
betalningen, tedrickningen i posthuset och samtalet
med drängen, allt detta förströdde mig ännu mer.
I skymningen var det färdigt, jag kunde åter fara,
och det var ännu bättre att färdas om natten än om
dagen. Det var nymåne, litet grann frost, vägen var
utmärkt, hästarna bra och körkarlen rolig. Jag
färdades och njöt, nästan utan en tanke på vad som
förestod, eller också njöt jag just, därför att jag
visste, vad som väntade mig och ville säga farväl
till livets fröjder.

Men denna rofyllda stämning och möjligheten att
undertrycka mina känslor slutade på samma gång
som färden efter häst. Bara jag kommit in i
järnvägsvagnen, började någonting helt annat. Denna
åtta timmars järnvägsresa blev för mig något
fasansfullt, som jag icke kommer att glömma under
hela mitt liv. Det må ha berott på att jag, väl på
min plats i kupén, så livligt föreställde mig min
hemkomst, eller på den upprörande verkan, som en
järnvägsresa i allmänhet har på människors sinnen;
sak samma, men alltifrån det, att jag slog mig ner i
kupén, kunde jag icke längre tygla min inbillning.
Oavbrutet och med ovanlig tydlighet målade den för
min inre syn tavlor, som voro ägnade att upptända
min svartsjuka, tavla på tavla, den ena ännu mer
cynisk än den andra, alla framställande samma sak,
nämligen vad som försiggick därhemma under min
frånvaro, huru hon svek sin trohet mot mig. Jag
brann av harm och vrede och erfor en slags
besynnerlig känsla av att berusa mig med min egen
förnedring. Jag betraktade tavlorna, jag kunde icke
vända mig från dem, jag måste se på dem, det var
mig omöjligt att plåna ut dem, omöjligt att lämna
dem. Och icke nog med det, utan ju längre jag
betraktade dessa tavlor, desto mer trodde jag på
deras verklighet. Den tydlighet, med vilken de
framträdde för mig, tjänade liksom till bevis för
att mina fantasier voro verklighet. En djävul
måste rakt emot min vilja ha tänkt ut de
förskräckligaste saker och viskande meddelat mig dem. Jag
kom att tänka på ett samtal, som jag för länge sedan
haft med Truchatjefskijs bror, och med riktig
förtjusning sargade jag mitt hjärta genom att sätta
detta samtal i samband med Truchatjefskij och min
hustru. Det var mycket länge sedan, men jag kom
väl ihåg det. Truchatjefskijs bror hade en gång
på frågan, om han besökte offentliga hus, svarat,
att en ordentlig man icke ginge till sådana ställen,
där han kunde bli smittad och där det vore smutsigt
och otäckt, då han ju i stället kunde finna ett
ordentligt fruntimmer. Så där ja, nu hade hans bror
funnit min fru! Det är sant, att hon icke längre är
i sin första ungdom och han är väl fyllig, tänkte
jag, men det är intet att göra åt det; man måste
ta, vad man kan få. Ja, det är en vänlighet mot
henne, om han tar henne till sin älskarinna.
Dessutom är hon alldeles ofarlig för hans dyrbara
hälsa... Nej! Det är inte möjligt! sade jag
förskräckt till mig själv. Intet sådant kan ha hänt!
Och jag har inte ens något skäl till misstankar i den
vägen. Sade hon mig inte, att redan tanken, att
jag skulle vara svartsjuk på honom för hennes
skull, vore förnedrande för henne. — Jo, men hon
bara ljuger, bara ljuger, skrek jag till, och så var
jag där igen!

Det fanns blott två passagerare i kupén, en
gammal gumma och hennes man, båda tysta av sig. De
stego av vid en av stationerna, och så blev jag
ensam. Jag var som ett vilt djur i en bur; än rusade
jag fram till fönstret, än gick jag vacklande fram
och tillbaka och bemödade mig att driva på vagnen.
Men vagnen med sina bänkar och fönsterrutor
skakade på precis som den här.”

Och Posdnyschef sprang upp, gick några steg
och satte sig åter.

”Usch, jag är rädd för alla järnvägskupéer, jag
har skräck för dem! Ja, det är förfärligt!”
fortfor han. — ”Jag sade till mig själv: jag skall tänka
på något annat. Till exempel på värden, på den
där gästgivaregården, där jag drack te. Nåväl, för
mitt inre visar sig gårdskarlen med sitt långa skägg
och hans sonson, som är jämnårig med min Vasja.
Min Vasja! Han ser nu, hur musikern kysser hans
mor! Men vad bryr hon sig om det? Hon älskar...
Och så var jag där igen! — Nej, nej! Jag skall
tänka på sjukhusinspektionen. Hur en sjuk i går
klagade på doktorn. Den där doktorn, som har
likadana mustascher som — Truchatjefskij. Så fräckt
av honom, eller av dem båda förresten, att lura mig
och säga, att han skulle fara!... Åter var jag där.
Allt, som jag tänkte på, hade samband med honom.
Jag led ohyggligt. Den värsta pinan var ovissheten,
tvivlet, min inre splittring: skulle jag älska eller
hata henne. Mina kval voro så ohyggliga, att en
tanke kom till mig, en tanke, som tilltalade mig
mycket, nämligen att kasta mig på rälsen framför
tåget och göra ett slut på alltsammans. Då skulle
jag åtminstone bli fri från tvivlen. Det enda, som
hindrade mig att utföra tanken, var medlidande med
mig själv, som i släptåg hade hatet mot henne. Till
honom hyste jag en märkvärdig ovilja, grundad på
medvetandet om min egen förnedring och hans
triumf, men till henne närde jag ett fruktansvärt hat.
Jag får icke, sade jag för mig själv, göra av med
mig och lämna henne; hon måste åtminstone få
känna, vad lidande vill säga, hon måste åtminstone lära
sig förstå, vad jag lidit.

Jag gick ut ur vagnen vid alla stationer för att
få förströelse. På en station fick jag se, att man
drack borta vid buffén. Också jag gick dit och
fick mig litet brännvin. Bredvid mig stod en jude,
som också drack. Han började prata med mig, och
för att icke behöva sitta ensam i min vagn gick jag
med honom in i hans smutsiga, rökiga
tredjeklasskupé. Där satte jag mig bredvid honom, och han
gav sig till att berätta anekdoter i mängd. Jag
lyssnade men förstod icke det, han sade, ty jag hade
fallit tillbaka i mina egna tankar. Han märkte det
och påfordrade min uppmärksamhet. Jag reste mig
då och återvände in i min vagn.

’Jag måste överväga’, sade jag för mig själv, ’om
det, som jag tänker, är sant, och om jag har orsak
att pina mig.’ Jag satte mig och önskade överväga
i lugn och ro, men då började det igen: I stället för
lugn överläggning uppdöko sådana där fantasirika
tavlor och föreställningar.

’Hur ofta har jag icke plågat mig så här!’ sade
jag för mig själv. Jag mindes föregående, liknande
anfall av svartsjuka. Och alltid ha mina fantasier
saknat motsvarighet i verkligheten. Så är det nog
nu också, ja, säkerligen. Jag kommer att finna
henne lugnt sovande, hon kommer att vakna,
glädja sig över min ankomst, och på hennes ord, på
hennes blick skall jag märka, att intet hänt och att
alltsammans bara var dumheter. O, hur skönt skulle
det inte vara!’ — ’Nej, så har det avlöpt alltför
ofta, nu kan det inte bli så’, sade mig en annan röst,
och så började det igen. Det var ett syndastraff!

Om jag skulle haft att borttaga lusten efter
kvinnor från en ung man, så skulle jag icke fört honom
till ett sjukhus för syfiliter, utan jag skulle låtit
honom skåda ner i min egen själ på de djävlar, som
höllo på att sönderslita den! Det var något
förfärligt detta, att jag tillerkände mig full och
obestridlig rätt till hennes kropp, som om det vore min egen
kropp, och samtidigt kände med mig, att jag icke
förmådde upprätthålla mitt välde över denna kropp,
att den likväl icke var min, utan att hon kunde
bestämma över den, som hon ville, och att hennes
vilja icke stämde överens med min. — Och jag
kan icke göra vare sig honom eller henne något,
tänkte jag. Liksom kocken Vanjka sjunger han
ännu under galgen om att kyssa hennes sockersöta
läppar och så vidare. Och blir herre på täppan!
Men mindre kan jag göra något åt henne. Om hon
ännu icke låtit det komma till handling, men
åstundar det, och det vet jag, att hon gör, så är det ändå
värre. Då vore det bättre, att hon handlat, så att
jag visste det och sluppe ovissheten. — Jag skulle
icke varit i stånd att säga, vad jag önskade. Min
önskan var, att hon icke skulle ha lust till det, som
hon <i>måste</i> ha lust till. Det var rama vansinnet.
</chapter>
<chapter name="XXVI">
<h2>XXVI.</h2>

Vid den näst sista stationen, när konduktören kom
för att samla hop biljetterna, tog jag mina saker och
gick ut på plattformen. Medvetandet om att
avgörandet nu var nära förestående, stegrade ytterligare
min sinnesrörelse. Jag började frysa, och mina
käkar darrade, så att tänderna skallrade. Mekaniskt
följde jag resandeströmmen ut ur stationen, tog en
droska, satte mig i den och for iväg. Medan jag
färdades fram, betraktade jag de få fotgängare,
portvakterna utanför husen och de skuggor, som
min lilla droska i lyktornas sken kastade, än framåt,
än bakåt. Mina tankar stodo stilla. När jag farit
en halv verst ungefär, började jag frysa om
fötterna. Jag kom att tänka på att jag tagit av mig
mina yllestrumpor på tåget och lagt dem i väskan.

— Var är väskan? Jaså här! — Men var är
korgen? — Jag märkte nu, att jag alldeles glömt mitt
bagage, men när jag hittat kontramärket, tyckte jag,
att det icke var lönt att återvända efter sakerna,
utan for vidare.

Hur jag än bemödade mig, kan jag icke nu
erinra mig, hurudan min stämning var. Vad tänkte jag?
Vad ville jag? Jag vet icke. Jag minns endast, att
jag var medveten om, att en förfärlig och viktig
händelse i mitt liv förbereddes. Om mina tankar
voro ursprunget till denna viktiga händelse eller om
de blott voro en förkänsla därav, vet jag icke.
Kanske är det också så, att de minuter, som föregingo
den där händelsen, efteråt i mitt minne fått en mörk
skugga över sig.

Jag for fram till porten. Klockan gick på ett.
Det höll ett par, tre droskor utanför porten,
tydligen i väntan på att bli anropade. Några fönster
voro nämligen ännu upplysta — det var fönstren
till salen och förmaket i vår lägenhet. Utan att
tänka närmare efter, varför det lyste så sent i
våra fönster, steg jag, fylld av samma obestämda
väntan på något förfärligt, uppför trappan och ringde
på. Vår betjänt, den snälle och nitiske men
dumme Jegor, öppnade. Det första, som föll mig i
ögonen i tamburen, var en rock, som hängde bland
de andra kläderna på klädhängaren. Jag hade bort
förvånas, men jag gjorde det icke, ty det var
väntat. — ’Det stämmer alltså’, sade jag för mig själv,
när jag på min fråga till Jegor fått som svar den
upplysningen, att det var Truschatjefskij, som var
där. Jag frågade, om det var någon mer där. ’Nej’,
svarade han i en ton, som om han ville glädja mig
genom att skingra mina farhågor i den vägen. ’Så,
så’, sade jag såsom för mig själv. ’Och barnen?’
— ’De äro friska, Gud ske lov! De ha somnat för
länge sen.’

Jag kunde icke andas fritt, och mina käkar
darrade ovillkorligen. Alltså var det nu icke så, som
jag tänkt mig. Förut hade jag ofta föreställt mig
en olycka, men allt hade redan visat sig vara i sina
rätta gängor. Nu var det icke i sina rätta gängor,
utan allt, som jag inbillade mig och ansett för blotta
inbillningen, allt det var nu verklighet.
Alltsammans!

Jag var nära att brista ut i gråt, men just då
viskade den Onde till mig: ’Gråt du, och var
känslosam, och under tiden skiljas de åt i lugn och ro, och
du har inga bevis, utan du måste allt framgent
plågas av ovisshet.’ Och strax gav min känslosamhet
gentemot mig själv vika för en sällsam känsla —
tro mig eller ej! — för en känsla av glädje över att
nu få göra slut på min pina, över att kunna straffa
henne, befria mig från henne och släppa min vrede
lös. Och jag släppte den lös; jag blev ett djur.
’Behövs inte, behövs inte!’ sade jag till Jegor, då
han ville gå in i förmaket. ’Skynda dig i stället
och tag en droska och far till stationen efter mina
saker. Se, här är kvittot. Ge dig i väg!’ Han
gick genom korridoren efter sin rock. Då jag var
rädd, att han skulle skrämma dem, följde jag honom
till hans kammare och väntade, tills han hade tagit
på sig. Från salen hördes röster och ljud av
knivar och tallrikar. De höllo på att äta och hade icke
hört min ringning. ’Om de bara inte komma ut
nu!’ tänkte jag. Jegor tog på sig rocken och gick.
Jag släppte ut honom och låste dörren efter honom;
jag blev kuslig till mods, när jag kände, att jag
var ensam och att jag strax måste skrida till
handling. Huru? Det visste jag ännu icke. Jag visste
endast, att allt nu var slut, att det icke längre
kunde råda något tvivel om hennes skuld, och att jag
strax skulle straffa henne och göra en ände på
mina förbindelser med henne. Förut hade jag
ännu vacklat och sagt till mig själv: ’Kanske det
ändå inte är sant, kanske jag tar fel.’ Nu var det
icke längre så. Allt var oåterkalleligen klargjort.
Utan min vetskap var hon ensam med honom
nattetid. Detta var dock att fullständigt glömma sig
och allt. Eller ännu värre! Kanske hon med flit
lade i dagen en sådan fräckhet och djärvhet vid
förbrytelsens begående, för att sedan denna fräckhet
skulle vara ett tecken på hennes oskuld? Allt var
klart! Ingen tvekan längre! Blott ett fruktade jag,
nämligen att de skulle kunna undfly, uttänka ett
nytt bedrägeri och beröva mig ett påtagligt bevis
och därmed möjligheten att fälla dem.

Och för att desto snarare kunna ertappa dem,
gick jag på tåspetsarna emot salen, där de sutto,
icke genom förmaket, utan genom korridoren och
barnkammaren. I den egentliga barnkammaren
lågo gossarna och sovo, i rummet intill barnjungfrun.
Hon rörde sig och höll på att vakna. Jag
föreställde mig, vad hon skulle tänka, om hon finge reda
på det, och jag greps av en sådan medömkan med
mig själv vid denna tanke, att jag icke kunde
avhålla mig från tårar. För att icke väcka barnen
sprang jag på tå ut i korridoren och in i mitt rum,
där jag kastade mig på soffan under högljudda
snyftningar.

Jag, en ärbar man, som hela livet drömt om
familjelycka, jag, en make som aldrig varit otrogen!
Och vad får jag dock icke uppleva! Fem barn har
hon, och ändå kastar hon sig i famnen på en
musiker för hans röda läppars skull! Nej, det är icke
mänskligt! Så gör en hynda, en simpel hynda!...
Bredvid barnens rum, vilka hon hela livet låtsat sig
älska. Och ändå kunde hon skriva så till mig, som
hon skrev! För att sedan fräckt kasta sig om hans
hals! Ja, vad vet jag? Kanske det har varit så
hela tiden? Kanske hon har fått dessa barn, som
anses som mina, ihop med betjänterna? Hade jag
kommit hem i morgon, så skulle hon ha kommit mig
till mötes med sin vackra frisyr, sin välsnörda
gestalt och sina slappt graciösa rörelser — ja, jag
kunde se hennes lockande och förhatliga ansikte
framför mig — och svartsjukans odjur skulle för
alla tider suttit i mitt hjärta och slitit sönder det.
Vad skall barnjungfrun tänka? Och Jegor? Och
den stackars lilla Lisa?... Hon är redan så
gammal, att hon förstår... Denna fräckhet! Denna
lögn! Denna djuriska sinnlighet! Jag känner den
alltför väl! —

Jag ville resa mig upp, men jag kunde icke.
Hjärtat slog så häftigt, att jag icke kunde stå på mina
fötter. — Jag dör av slag, tänkte jag. Hon dödar
mig. Hon behöver få mig ur vägen. Vad tar hon,
för att hon dödar mig? Men nej, det skulle då gå
henne för väl i händer. Det nöjet skall jag icke
bereda henne. Ja, här sitter jag, och där hålla de
på med att äta och skratta och... Men varför
ströp jag henne icke den gången? säger jag för mig
själv vid hågkomsten av det ögonblick för en vecka
sedan, då jag knuffade ut henne ur mitt rum och
sedan kastade allt möjligt efter henne. Jag minns
livligt det tillstånd, i vilket jag då befann mig, och
jag icke blott minns det, utan jag förnimmer
samma begär att slå sönder och förinta, som jag då
förnam. Jag vill handla, och varje annan
föreställning flyr ur mitt huvud. Jag kommer i samma
tillstånd som ett vilt djur eller som en människa, som
driven av en yttre, fysisk impuls eller en faras hot,
handlar säkert, varken förhastat eller med förlust av
ett enda ögonblick, och hela tiden med ett visst
bestämt mål för ögonen.
</chapter>
<chapter name="XXVII">
<h2>XXVII.</h2>

— Det första jag gjorde, var att taga av mig
mina skor. Därpå gick jag i strumplästen bort till
väggen, där mina gevär och dolkar hängde över
soffan. Jag tog ner en krökt damaskenerdolk, som
ännu aldrig begagnats och därför var mycket skarp.
Jag drog den ur slidan. Jag minns, att slidan
ramlade ner bakom soffan, och jag kommer ihåg, att jag
sade till mig själv: ’Den måste jag leta reda på
sedan, annars kommer den bort.’ Så tog jag av
mig rocken, som jag hela tiden behållit på, smög
mig mycket tyst i bara strumplästen dit fram och
öppnade plötsligt dörren.

Jag minns deras ansiktsuttryck. Jag minns detta
uttryck, eftersom det beredde mig en plågsam
glädje. Det var ett uttryck av fasa. Och just det
behövde jag. Aldrig glömmer jag det uttryck av vild
förskräckelse, som målade sig i bådas ansikten från
den första sekunden, de varseblevo mig. Han
hade bestämt suttit vid bordet, men när han fått syn
på eller fått höra mig, hade han sprungit upp från
sin plats, och där stod han nu med ryggen mot
skåpet. I hans ansikte stod det omisskännligaste
uttryck av fasa att läsa. Även i hennes ansikte
tecknade sig förskräckelsen men samtidigt också
något annat. Om det där förfärade uttrycket hade
funnits där ensamt, så hade kanske aldrig det hänt,
som hände, men i hennes ansikte tyckte åtminstone
jag mig i första ögonblicket även skönja harm och
missnöje med att man störde henne i hennes
kärleksrus och i hennes lycka tillsammans med honom.
Hon begärde icke annat, tycktes det, än att nu få
ha sin lycka i fred.

Men deras uttryck dröjde blott ett ögonblick i
deras ansikten. Det förfärade uttrycket i hans
ansikte förvandlades med ens till ett frågande: ’Kan
man tillgripa en lögn här eller inte? Kan man det,
så är det bäst att göra det genast. I annat fall
måste vi ta oss till med något annat.’ ’Vad menar
du?’ och han såg frågande på henne. Förargelsen
och harmen, som lågo uttryckta i hennes ansikte,
förvandlades, syntes det mig, till bekymmer för
honom.

För ett ögonblick blev jag stående i dörren med
kniven bakom ryggen. I samma ögonblick log han,
och med en likgiltighet i rösten, som gränsade till
det löjliga, började han: ’Här ha vi spelat...’ —
’Tänk, jag hade inte väntat...’ föll hon in samtidigt
och i samma ton som den, han angivit. Ingendera
kunde tala till slut. Samma raseri, som för en
vecka sedan behärskat mig, grep mig nu åter.
Återigen erfor jag behovet att förstöra, begå våld och
känna ursinnets vällust, och jag hängav mig däråt.

Ingendera kunde tala till slut. Det där, som han
fruktade, kom och avbröt dem tvärt i deras tal.
Jag kastade mig över henne, alltjämt med dolken
dold, för att icke han skulle hindra mig att stöta
den i hennes sida, nedanför bröstet. Det stället
hade jag för länge sedan utvalt. Men i denna minut,
just som jag störtade mig över henne, fick han syn
på den; han grep mig i armen och skrek: ’Lugna
er, människa! Vad tar ni er till? Hjälp!’ —
Något sådant hade jag aldrig väntat mig av honom.

Jag ryckte loss min arm och störtade mig
tigande emot honom. Våra blickar möttes. Han blev
plötsligt vit som ett lärft, ja, till och med läpparna
bleknade, ögonen började gnistra förunderligt, och
han smög sig under pianot fram till dörren. Det
hade jag ej heller väntat mig.

Jag skulle ha rusat efter honom, men i min
vänstra arm hängde något tungt. Det var hon.
Jag ville slita mig lös. Men hon hängde sig fast
ännu kraftigare och ville icke släppa mig. Detta
oväntade hinder, tyngden och den motbjudande
beröringen av henne upphetsade mig ännu mer. Jag
kände, att jag var fullkomligt vild och att jag måste
vara förfärlig att skåda, och jag gladdes däröver.
Jag slog av alla krafter ut med vänstra armen och
träffade henne med armbågen mitt i ansiktet. Hon
skrek till och släppte min arm. Jag ville springa
efter honom, men jag kom att tänka på att det
måste se löjligt ut att springa efter sin hustrus
älskare i bara strumplästerna, och jag ville icke
vara löjlig, utan jag ville vara fruktansvärd.
Oaktat det fasansfulla raseri, i vilket jag befann mig,
hade jag hela tiden i tankarna det intryck, som jag
gjorde på de andra, och det intrycket fick till och
med delvis vägleda mig.

Jag återvände till henne. Hon hade fallit ned
på soffan, och i det hon höll sig för det öga, som
jag slagit till, såg hon på mig med det andra. I
hennes ansikte lågo fruktan och hat till mig, hennes
fiende, liksom hos råttan, när man lyfter upp fällan,
som hon fastnat i. Åtminstone kunde icke jag hos
henne se något annat än fruktan och hat till mig,
något, som med nödvändighet måste framkallas av
kärleken till den andre. Men jag hade kanske ändå
hejdat mig och icke gjort det, som jag gjorde, om
hon bara hade tegat. Hon började emellertid
plötsligt tala och fattade mig i den hand, som jag höll
dolken i: ’Lugna dig! Vad tar du dig till? Vad
går det åt dig? Det är ju ingenting, ingenting,
ingenting. Jag svär på det!’

Jag skulle ännu ha tvekat, men dessa sista ord,
av vilka jag slöt till motsatsen, d. v. s. att
alltsammans var verklighet, frammanade ett svar. Och
svaret måste motsvara den stämning, som jag
försatt mig i, en stämning, som var i crescendo och var
bestämd att alltfort stegras. Raseriet har också sin
lag.

— ’Ljug inte, usla varelse!’ röt jag och grep
henne med min vänstra hand i armen. Men hon slet
sig fri. Då fattade jag henne, utan att fördenskull
släppa dolken, med vänstra handen om strupen,
kastade omkull henne och försökte kväva henne.
Vad hennes hals var hård! Hon fattade med båda
händerna om mina händer och slet dem från sin
hals, men jag var liksom beredd på det: av alla
krafter stötte jag dolken i hennes vänstra sida,
nedanför revbenen...

När folk säger, att de vid vredesutbrott icke
veta, vad de göra, så är det prat, osanning. Jag var
fullt på det klara med alltsammans, icke för ett
ögonblick var det mig oklart. Ju kraftigare jag
underblåste mina vredesflammor, desto klarare brann
inom mig medvetandets ljus, i vilket jag icke kunde
undgå att se allt, som jag gjorde.

Jag kan icke säga, att jag på förhand visste, vad
jag stod i begrepp att göra, men i samma sekund,
som jag handlade, ja, en aning tidigare, tror jag,
visste jag, vad jag gjorde, liksom för att jag efteråt
skulle kunna ångra mig, kunna säga till mig själv:
’Jag hade dock kunnat hejda mig.’ Jag var på det
klara med, att jag skulle träffa nedanför revbenen
och att dolken skulle tränga in. I samma ögonblick,
som jag gjorde detta, visste jag, att jag gjorde
något förfärligt, något sådant, som jag aldrig förr
gjort, något, som skulle få hemska följder. Men
medvetandet härom ljungade till som blixten, och
så följde omedelbart handlingen. Handlingen stod
för mitt medvetande i ovanlig klarhet. Jag
försvann och minns ännu det ögonblicks motstånd,
som korsetten och något annat föremål gjorde;
sedan sjönk dolken ned i något mjukt. Hon grep
med händerna efter dolken, skar mig och kunde icke
hejda den.

Långt efteråt, sedan den moraliska omvälvningen
inom mig fullbordats, tänkte jag i fängelset på
denna minut. Jag erinrade mig händelseförloppet, så
gott jag kunde. Jag minns ett ögonblicks, blott ett
kort ögonblicks hemska medvetande om att jag stod
i begrepp att mörda, mörda en kvinna, min egen
hustru. Jag minns, hur rysansvärt detta
medvetande var, och därav sluter jag — ja, jag har även
ett dunkelt minne därav —, att jag ögonblickligen
drog ut dolken igen och önskade göra det gjorda
ogjort och förhindra det. Ett ögonblick stod jag
orörlig, väntande på vad som komma skulle.
Skulle det gå att ställa allt tillrätta igen? Hon reste
sig upp och skrek: ’Njanja!<footnote>Rysk benämning på barnjungfrun.</footnote> Han har mördat
mig!’

Jag väntade, tills hon föll omkull och
barnjungfrun med ropet: ’O, Gud!’ sprang fram till henne.
Då först slängde jag dolken och gick ut ur rummet.

’Det är inte värt att bli upprörd. Nu måste jag
veta, hur jag skall göra’, sade jag för mig själv
utan att se vare sig på henne eller barnjungfrun.
Denna skrek högljutt och ropade på tjänsteflickan.
Jag gick genom korridoren, skickade in
tjänsteflickan och gick in i mitt rum. ’Vad skulle jag nu ta
mig för?’ frågade jag mig själv, och strax fann jag
svaret. Jag gick fram till väggen, tog ner revolvern
och tittade på den — den var laddad — och lade
den på bordet. Sedan sökte jag upp dolkslidan
bakom soffan och tog plats i soffan. Länge satt
jag så. Jag tänkte icke på någonting, kunde icke
minnas någonting. Jag hörde, att man bullrade och
väsnades där ute. Jag hörde, att någon kom, och
så en till. Och så hörde och såg jag, hur Jegor kom
in med min korg, som han fraktat från stationen.
Just som om den behövdes nu!

’Har du hört, vad som har hänt?’ frågade jag.
— ’Säg till portvakten, att han underrättar polisen!’
— Han sade ingenting utan gick. Jag reste mig
upp, låste dörren, tog fram cigarretter och
tändstickor och började röka. Jag hade icke rökt slut på
cigarretten, förrän jag greps och överväldigades av
sömnen. Jag sov nog två timmar. Jag minns, jag
drömde, att vi voro goda vänner igen, vi hade
försonats; det var visserligen något, som hindrade oss
att komma riktigt överens, men vi voro i alla fall
goda vänner.

Jag väcktes av en knackning på dörren. — Det
är polisen, tänkte jag, när jag vaknade. — Jag har
ju bestämt mördat henne. Men kanske det är hon.
Kanske det inte har hänt något. Det knackade på
dörren igen. Jag svarade icke utan avgjorde
frågan, om det hade hänt något eller ej. Jo, det hade
det! Jag mindes, hur korsetten gjort motstånd, hur
kniven sjunkit ner i något mjukt, och det gick kalla
kårar efter ryggen på mig... Det hade hänt, det
hade hänt! Jaha, nu måste det ske med mig, sade
jag för mig själv. Jag sade detta men visste, att
jag icke skulle komma att döda mig. Emellertid
reste jag mig upp och tog åter revolvern i mina
händer. Men hur märkvärdigt! Jag minns, hur jag
förr mången gång hade varit nära självmord, hur
det till och med samma dag på järnvägen hade
tyckts mig så lätt, lätt därför, att jag tänkte på
hur tungt det skulle drabba henne. Nu kunde jag
varken döda mig eller ens hysa en tanke därpå.
’Varför skulle jag göra det?’ frågade jag mig själv.
Jag hade intet svar att ge. Det knackade på
dörren igen. Först måste jag veta, vem det är, som
knackar. Det andra hinner jag alltid med.’ Jag
lade ifrån mig revolvern under en tidning. Jag
gick till dörren och sköt från rigeln. Det var en
syster till min hustru, en beskedlig men dum änka.

— ’Vasja, vad är detta?’ frågade hon, och
tårarna, som hon alltid hade till reds, började rinna.

— ’Vad befalls?’ frågade jag rått. — Jag insåg,
att det var alldeles onödigt och omotiverat att vara
rå emot henne, men jag kunde icke komma på någon
annan ton.

— ’Vasja, hon dör. Det har Ivan Sacharytj sagt.’

— Ivan Sacharytj var den där läkaren, som var
hennes rådgivare.

— ’Jaså, han är här?’ frågade jag, och all min
vrede emot henne väcktes till liv igen. — ’Nå, än
sen då?’

— ’Vasja, gå in till henne! Ack, så förfärligt!’

— ’Gå in till henne! — Skall jag det?’ frågade
jag mig själv. Svaret kom strax. Jag måste gå
in till henne. Det var förstås brukligt, att man
gjorde så, en make, vilken, liksom jag, mördat sin
hustru, måste nog ovillkorligen gå in till henne.
’Om det är brukligt, så får jag förstås gå in’, sade
jag till mig själv. ’Och om det blir nödvändigt, så
hinner jag alltid med det där andra sedan’, sade
jag mig med tanke på mitt uppsåt att skjuta mig,
och så gick jag in till henne.

— ’Nu blir det väl fraser och grimaser, men jag
skall icke giva efter för henne!’ sade jag inom mig.

— ’Vänta’, sade jag till systern, ’det ser så dumt
ut utan känger. Låt mig åtminstone ta på mig
tofflorna!’
</chapter>
<chapter name="XXVIII">
<h2>XXVIII.</h2>

— Och huru märkvärdigt! När jag lämnade mitt
rum och gick genom desamma rummen, som vanligt,
vaknade återigen inom mig hoppet, att ingenting
skulle ha hänt, men lukten av den där
doktorssmörjan, jodoformen och karbol, överraskade mig. Nej,
allt hade således hänt. Då jag gick genom
korridoren förbi barnkammaren, fick jag syn på Lisa.
Hon tittade med förskräckta ögon på mig. Jag
tyckte, att alla fem voro där och tittade på mig.
Jag gick fram till dörren. Jungfrun öppnade
inifrån och gick ut.

Det första, som föll mig i ögonen, var min hustrus
ljusgråa klänning, som, alldeles svart av blod, låg på
en stol. I vår tvåmanssäng, på min sida, där det
var lättare att komma till, låg hon med uppåtböjda
knän. Hon hade huvudet mycket lågt, och hennes
blus var uppknäppt. Någonting var lagt över såret.
I rummet var en stark lukt av jodoform. Allra
mest överraskades jag av svullnaderna i hennes
ansikte och blåmärkena på näsan och under ögonen.
Det var märken efter det slag jag givit henne med
armbågen, när hon velat hindra mig.

Hennes skönhet var totalt försvunnen. En
motbjudande syn var det. Jag stannade på tröskeln.

’Gå bara, gå fram till henne!’ sade systern till
mig. — Ja, hon ångrar sig nog. Skall jag förlåta
henne? Hon dör snart, så jag kan ju göra det,
tänkte jag och bemödade mig att vara storsint. Jag
gick fram ända till sängen. Hon lyfte med möda
sina blåslagna ögon mot mig och sade stackigt och
med svårighet: ’Nu har du fått det, dit du ville...
Nu har du mördat mig...’ Och i hennes ansikte
lyste trots kroppsligt lidande — ja, trots dödens
närhet, samma gamla kända, iskalla, djuriska hat. ’Men
barnen... dem... ger jag inte... åt dig!...
<i>Hon</i>... tar dem.’ Och hon såg emot systern.

Men det, som var huvudsaken för mig, gick hon
förbi med tystnad. Sin skuld, sin otro ansåg hon
bestämt, att det inte var lönt att tala om.

’Nu kan du ju vara förtjust över vad du har
gjort!’ sade hon och såg snyftande bort emot
dörren. Där stodo systern och barnen. ’Se nu, vad
du har gjort!’ Jag tittade på barnen, på hennes
sönderslagna, blodiga ansikte, och för första gången
glömde jag mig själv, mina rättigheter, mitt
högmod, för första gången såg jag människan i henne.
Och så betydelselöst syntes mig allt det, som förut
kränkt mig, all min svartsjuka, och så betydelsefullt
det, som jag hade gjort, att jag ville falla ned
och begrava mitt ansikte i hennes händer och bedja
ett: ’Förlåt!’ — men jag tordes icke.

Hon låg med slutna ögon och teg; tydligen
orkade hon icke tala mer. Plötsligt ryckte det till i
hennes vanställda ansikte, och pannan lade sig i veck.
Hon stötte mig med svaga händer tillbaka.

— ’Varför skedde det? Varför?’

— ’Förlåt mig!’ säger jag.

— ’Förlåt mig!’ Det är bara prat! — Ack,
sluppe jag bara dö!’ skriker hon till, sätter sig upp, och
hennes feberglänsande ögon rikta sig mot mig. —
’Du har nått ditt mål!... Jag hatar dig!... Oj,
oj!’ Hon skriker till. Tydligen ser hon någonting
i spegeln, som hon blir skrämd av. — ’Nå, så slå
ihjäl oss då, slå ihjäl oss bara! Jag är inte rädd!...
Men allihop, allihop, honom också. Han har gått,
han har gått!’

Yrseln fortsatte. Hon kunde icke känna igen
någon av oss. Samma dag, vid middagstiden, dog
hon.

Mig hade man redan dessförinnan, klockan åtta,
fört till poliskontoret och därifrån till fängelset.
Och där fick jag sitta hela elva månader i väntan
på min dom; där kunde jag tänka över mig själv
och mitt förflutna och lära mig förstå det. Jag
började förstå det på tredje dagen. På tredje dagen
förde man mig hem till...

Han ville säga något men hejdade sig, då han
icke förmådde återhålla snyftningarna. Han
samlade sig emellertid och fortsatte:

— ”Jag började förstå mitt liv först, när jag såg
henne i kistan.”

Han lät höra en snyftning, men fortsatte genast
i hastigt tempo:

— ”Först, när jag såg hennes döda ansikte,
förstod jag, vad jag hade gjort. Jag förstod, att
jag hade dödat henne, att det var genom mitt
åtgörande, som hon, som förut haft liv och rörelse och
värme, nu låg där, orörlig, vaxgul, kall, och jag
förstod, att det icke någonsin, på någon plats eller
med några medel skulle kunna göras ogjort. Den som
icke upplevt detta, kan ej heller förstå det... O,
o, o!” utropade han gång på gång. Sedan blev han
tyst.

Länge sutto vi tigande. Snyftande och skälvande
satt han framför mig utan att säga ett ord.

— ”Förlåt!” — Han vände sig från mig, lade sig
på bänken och svepte in sig i en filt.

Vid den station, där jag skulle stiga av —
klockan var nu åtta på morgonen — gick jag fram
till honom för att säga farväl. Vare sig han sov
eller bara låtsades sova, så rörde han icke på sig.
Jag rörde på honom med handen. Han vek undan
filten, och det syntes, att han icke hade sovit.

— ”Farväl!” sade jag och räckte honom handen.

Han gav mig sin hand och log knappast märkbart,
men så sorgset, att jag bara ville gråta.

— ”Förlåt!” sade han, upprepande det ord,
varmed han slutat sin berättelse.
</chapter>
<chapter name="Efterord">
<h2>EFTERORD.</h2>

Jag har erhållit och erhåller alltfort många brev
från för mig obekanta personer, vilka bedja mig
att i enkla och klara ordalag förklara, vad jag
tänker över ämnet för den berättelse, som jag utgivit
under titeln ”Kreutzersonaten”. Jag skall försöka
att göra det, d. v. s. i få ord — försåvitt det nu
är möjligt! — giva ett uttryck för det väsentliga
av det, jag ville ha sagt i denna berättelse, och de
slutsatser, som man enligt mitt förmenande kan
draga därav.

<i>För det första</i> ville jag säga, att det i vårt
samhälle har rotat sig en fast, för alla klasser
gemensam och av en lögnaktig vetenskap understödd åsikt,
att könsumgänge är en för hälsan oundgängligen
nödvändig sak och att, eftersom giftermål icke
alltid är möjligt, även ett utomäktenskapligt
könsumgänge, som icke förpliktar mannen till något annat
än betalning i reda penningar, är en synnerligen
naturlig sak, som därför måste främjas.

Denna åsikt har blivit till den grad allmän och
fastrotad, att föräldrar på läkares inrådan ordna för
sina barns utsvävningar, att regeringar, vilka äro till
uteslutande för att sörja för sina undersåtars
sedliga väl, organisera liderligheten, d. v. s. sätta upp
en hel klass av kvinnor, bestämda att kroppsligen
och själsligen gå under, för tillfredsställandet av
männens föregivna behov, och med största
samvetsro hängiva sig ungkarlar åt lasten.

Nu ville jag säga, att detta icke är bra, ty det kan
icke vara meningen, att för somliga människors
hälsa andra skola bli förstörda både till kropp och själ.
Detta är lika orimligt, som om man för somligas
hälsas skull läte dem dricka andras blod.

Den i mitt tycke enda naturliga slutledningen av
detta är den, att det icke är nödvändigt att skatta
åt denna bedrägliga villfarelse. Men för att hålla
stånd får man för det första icke sätta tro till alla
osedliga läror, vilka föregivna vetenskaper de än
stödja sig på; för det andra måste man inse, att ett
inledande av ett sådant könsligt umgänge, vid
vilket människor antingen befria sig från dess
eventuella följder — barnen, eller vältra hela tyngden
av dessa följder på kvinnan eller förebygga
möjligheten av barnafödsel, — att ett sådant könsumgänge
är en förbrytelse gentemot den enklaste av
moralens fordringar, är någonting simpelt, och att
fördenskull ungkarlar, som icke vilja leva ett simpelt
liv, icke heller få lov att hängiva sig åt detta.

För att kunna avhålla sig från det måste de icke
blott föra ett naturligt liv utan även äta måttligt,
låta bli att dricka, avhålla sig från kött, vidare få
de icke sky kroppsligt arbete — jag menar icke
gymnastik utan tröttande arbete, som icke sker på lek
—, de få icke låta sina tankar syssla med
möjligheten av umgänge med främmande kvinnor, lika
litet som man tillåter sig tänka på möjligheten av
något sådant mellan sig och sin mor, sina systrar,
sina släktingar eller sina vänners hustrur. Bevis
för att återhållsamhet är en möjlighet, som är
mindre farlig och hälsovådlig än motsatsen, finner man
i hundratal runt omkring sig.

Detta är det första.

<i>Det andra</i> är det, att den i vårt samhälle
förhärskande vanan att betrakta könsumgänge såsom icke
blott ett oundgängligt villkor för hälsan och en
njutning utan även såsom en poetisk och upphöjd
livslycka, denna vana har medfört, att äktenskaplig
otrohet inom alla samhällslager — dock mest inom
bondeståndet, tack vare militärtjänsten — blivit en
ytterst vanlig företeelse.

Jag håller före, att detta icke är bra.

Slutsatsen därav är, att man icke bör göra så.

För att man skall kunna avhålla sig från att göra
så, måste sättet att betrakta könskärleken bli ett
annat; män och kvinnor måste i familjerna och genom
den allmänna meningen uppfostras så, att de
varken före eller efter bröllopet i förälskelsen och den
därmed sammanhängande sinnliga kärleken se ett
poetiskt och upphöjt tillstånd utan i stället ett för
människan förnedrande, djuriskt tillstånd; slutligen
måste brytande av trohetslöften, som givits vid
vigseln, av den allmänna opinionen straffas minst lika
hårt som brytande av skuldförbindelser och
användande av bedrägliga affärsmetoder, och icke, såsom
nu sker, besjungas i romaner, dikter, visor, operor
etc.

Det är det andra.

<i>Det tredje</i> är det, att i vårt samhälle
barnafödandet förlorat sin mening, också det en följd av den
nyssnämnda, falska betydelse, som man tillmätt den
sinnliga kärleken. I stället för att vara mål för och
rättfärdigande av de äktenskapliga förbindelserna
har barnafödandet blivit ett hinder för det
angenäma fortsättandet av de erotiska förbindelserna. Och
därför har det såväl inom som utom äktenskapet
blivit brukligt att på råd av läkarevetenskapens
tjänare använda medel, som beröva kvinnan
möjligheten att föda barn, eller också har man infört en
vana och ett bruk, som icke fanns förr i
patriarkaliska bondefamiljer, nämligen ett fortsättande av de
äktenskapliga förbindelserna under tiden för
havandeskapet och amningen.

Och jag håller före, att detta icke är bra.

Det är icke bra att använda medel emot
barnafödande för det första, därför att detta befriar
människor från den omsorg och det arbete för barnen,
som skall tjäna som lösepenning för den sinnliga
kärleken, för det andra därför, att detta är något,
som ligger ofantligt nära den handling, som är
minst förenlig med det mänskliga samvetet, nämligen
mord. Och att under tiden för havandeskap och
amning underlåta att vara återhållsam är icke bra,
därför att detta förstör kvinnans kroppsliga och
framför allt själsliga krafter.

Slutsatsen av detta är, att man icke bör göra så.

För att man skall kunna avhålla sig från att göra
så, måste man förstå, att återhållsamheten, som
utgör ett oundgängligt villkor för ett människovärdigt
liv utanför äktenskapet, med ännu större styrka
måste krävas inom detsamma.

Detta var det tredje.

<i>Det fjärde</i> är det, att i vårt samhälle, där barnen
komma till antingen som ett hinder för njutningen
eller på grund av en olycklig slump eller som en
njutning i sitt slag, nämligen när de födas till ett
på förhand bestämt antal, att dessa barn icke
uppfostras med hänsyn till de livsuppgifter, som vänta
dem i deras egenskap av förnuftiga och älskande
varelser, utan blott med hänsyn till de nöjen, de
kunna bereda sina föräldrar. I följd därav
uppfostras människobarnen som djurens ungar, så att
föräldrarnas största bekymmer icke är att förbereda
dem till en människovärdig verksamhet utan att,
understödda av den falska vetenskap, som kallas den
medicinska, föda dem så bra som möjligt, så att de
bli stora till växten, hålla dem rena, snygga, mätta
och vackra. Om så icke är fallet bland de lägre
klasserna, så beror det på oöverstigliga hinder, ty
de hysa annars precis samma åsikt. Och hos de
förvekligade barnen visar sig, liksom hos alla
övernärda djur, onaturligd tidigt en obetvinglig
sinnlighet, vilken blir orsak till förfärliga plågor för dessa
barn under uppväxtåren. Kläder, läsning, teater,
musik, dans och sötsaker, allting, som omger dem,
ifrån små bilder på askar och till romaner,
berättelser och dikter, allt underblåser ännu mer denna
sinnlighet, och i följd därav bli de förfärligaste
laster och könssjukdomar vanliga betingelser, under
vilka barn av båda könen växa upp och ofta även
måste förbliva, sedan de uppnått mogen ålder.

Och jag håller före, att detta icke är bra.

Slutsatsen därav är, att man måste upphöra att
fostra människors barn som djurs ungar och att
det för människobarns uppfostran erbjuder sig
andra mål än en vacker men förvekligad kropp.

Detta är det fjärde.

<i>Det femte</i> är, att i vårt samhälle, där en
förälskelse mellan en ung man och en ung kvinna, som
likväl blott har sinnlig kärlek till grund, höjes till
högsta poetiska mål för människors strävanden,
varom all konst och poesi inom vårt samhälle bär
vittne, unga människor viga den bästa tiden av sitt
liv, männen åt att efterspana, uppsöka och
bemäktiga sig de bästa föremålen för sin kärlek, en kärlek
antingen i form av fri förbindelse eller äktenskap,
kvinnorna och flickorna åt att förleda och locka
männen in i förbindelser eller äktenskap.

Och på så sätt bortslösas människors bästa
krafter på ett icke blott improduktivt utan även skadligt
arbete; på så sätt alstras en stor del av den
vanvettiga lyxen i vårt liv, på så sätt uppstår männens
overksamhet och kvinnornas skamlöshet, vilka icke
försumma att enligt moder, lånade från för
liderlighet kända kvinnor, exponera sådana kroppsdelar,
som utmana sinnligheten.

Och jag håller före, att detta icke är bra.

Det är icke bra, emedan ernåendet av detta mål,
förening med föremålet för ens kärlek inom eller
utanför äktenskapet, i vilket poetiskt skimmer det
än må framträda, är en människa ovärdigt, liksom
det är ovärdigt att förse sig med söt och riklig föda,
något som dock för många framträder som höjden
av lycka.

Den slutsats, som kan dragas av detta, är, att man
måste upphöra att föreställa sig den sinnliga
kärleken såsom något särskilt, upphöjt, och man måste
lära sig förstå, att ett värdigt mål för människan —
det må sedan bestå i att hon tjänar mänskligheten,
fäderneslandet, vetenskapen eller konsten (för att
nu icke nämna, att hon kan tjäna Gud), ja, det må
vara av vad slag som helst, blott det kan anses
människan värdigt — ett sådant mål uppnås aldrig
genom förening med kärlekens föremål vare sig i eller
utanför äktenskapet. Tvärtom. Förälskelse och
förening med föremålet för kärleken bidraga aldrig,
hur mycket man än må bemöda sig att i poesi och
prosa bevisa motsatsen, till att underlätta
uppnåendet av ett människan värdigt mål, utan försvåra det
i stället.

Detta är det femte.

***

Det var det väsentliga, som jag ville säga och som
jag trodde mig ha sagt i min berättelse. Och det
syntes mig, att om det också kunde finnas delade
meningar om sättet att råda bot på det onda, som
dessa teser påvisat, så borde ingen kunna annat än
instämma i teserna själva.

Det syntes mig, att var och en borde vara tvungen
att instämma i dessa teser, för det första, därför
att de stå i fullkomlig överensstämmelse med
människosläktets utveckling, som alltid gått från
sedeslöshet till större och större kyskhet, samt med
samhällets sedliga medvetande och med vårt eget
samvete, som alltid fördömer sedeslösheten och skattar
kyskheten, för det andra därför, att dessa teser blott
äro det, som måste bli kontentan av evangeliets
lära, som vi antingen bekänna oss till eller åtminstone,
låt vara omedvetet, godtaga som grunden för vår
uppfattning om sedlighet.

Men det visade sig, att så icke var fallet.

Ingen bestrider visserligen direkt riktigheten av
dessa teser, av att man varken före eller efter
bröllopet bör leva i utsvävningar, att man icke genom
konstgrepp bör förhindra barnafödsel, att man icke
bör göra barnen till en förströelse åt sig, icke sätta
en kärleksförbindelse högre än allt annat — med ett
ord: ingen bestrider, att kyskhet är bättre än
sedeslöshet. Men man säger: ”Om det ogifta ståndet
är bättre än äktenskapet, så bör man självklart välja
det, som är bäst. Och gör man det, så kommer
släktet att dö ut, men det kan väl icke vara släktets
ideal att förinta sig självt?”

Bortsett nu från att släktets förintelse icke är
något nytt begrepp för människorna på vår jord utan
något, som för religiösa människor har stöd i deras
trossatser och för vetenskapsmännen måste framgå
som ett resultat av den avkylning, som de iakttaga
hos solen, så är denna invändning utslag av en
gammal, vittutbredd missuppfattning.

Man säger: ”Om människor uppnå den fulla
kyskhetens ideal, så förinta de sig själva, och därför är
detta ideal icke det rätta.” Men de, som säga så,
förväxla med eller utan avsikt två olikartade
saker, nämligen föreskrift och ideal.

Kyskheten är icke en regel eller en föreskrift
utan ett ideal eller snarare ett villkor för att nå
idealet.

Men ett ideal är blott då ett ideal, när
förverkligandet av detsamma är möjligt endast i idéen, i
tanken, när det framträder såsom uppnåeligt blott
i oändligheten, och alltså möjligheten att närma sig
till det är oändlig. Icke blott om ett ideal kunde
uppnås, utan redan om vi kunde <i>föreställa</i> oss det
såsom förverkligat, skulle det upphöra att vara ideal.

Sådant är Kristi ideal, upprättandet av Guds rike
på jorden, ett ideal, förutsagt redan av profeterna.
De lärde, att det skall komma en tid, då alla
människor skola ledas av Gud; sina svärd skola de
smida till plogbillar och sina lansar till liar; lejonet
skall ligga bredvid lammet och alla varelser skola
förenas i kärlek. — Hela meningen med
människolivet ligger i framåtskridandet mot detta ideal, och
därför utesluter icke strävan att nå det kristna
idealet i dess helhet eller kyskheten, såsom en av dess
fordringar, möjligheten av liv, nej, det är så långt
därifrån, att frånvaron av detta kristna ideal skulle
förinta framåtskridandet och följaktligen även
möjligheten av liv.

***

Påståendet att människosläktet skulle dö ut, om
människor av alla krafter strävade efter kyskhet,
liknar det påståendet, som man gjort — och
fortfarande gör —, att släktet skulle gå under, om
människor gåve upp kampen för tillvaron och i stället
av alla krafter strävade efter att förverkliga
kärleken till vänner och fiender, till allt levande.

Sådana påståenden härflyta ur oförmåga att
förstå två olika förfaringssätt vid moralisk vägledning.

Liksom det finns två metoder att visa varandra
vägen, så finns det två metoder att moraliskt
vägleda en människa, som söker sanningen. Ett
förfaringssätt består däri, att man anger för
människan föremål, som hon måste passera och att hon
rättar sig efter detta föremål.

Ett annat förfaringssätt består däri, att man blott
ger människan riktningen efter en kompass, som
hon bär på sig och på vilken hon ser den riktning,
som hon ständigt skall följa, och alltså även varje
avvikelse, hon gör därifrån.

Den första metoden vid moralisk vägledning är
de yttre bestämmelsernas och reglernas metod: man
ger människan bestämda kännetecken på de
handlingar, hon bör utföra, och på dem, hon icke bör
utföra.

”Du skall helga vilodagen, du skall låta omskära
dig, du skall icke stjäla, du skall icke dricka
rusgivande drycker, du skall icke döda något levande,
du skall giva tionde till de fattiga, du skall tvaga
dig och bedja fem gånger dagligen, du skall korsa
dig, du skall gå till nattvarden etc.” Sådana äro de
yttre troslärornas förordningar inom bramanismen,
buddismen, muhammedanismen, judendomen och
inom kyrkan (som felaktigt kallas den kristna).

Den andra metoden är den att ange för
människan en fullkomlighet, som hon aldrig kan uppnå,
men till vilken hon känner en strävan inom sig;
man visar människan idealet, på vilket hon kan se,
huru långt avlägsen hon är därifrån.

”Du skall älska din Gud av allt ditt hjärta, av all
din själ och av allt ditt förstånd och din nästa
såsom dig själv. Bliven fullkomliga såsom eder
himmelske Fader!”

Sådan är Kristi lära.

Därav skall man kunna veta, om de yttre
troslärorna följts, att handlingarna sammanfalla med de
handlingar, som bestämts i dessa läror, och ett
sådant sammanfallande är möjligt.

Därav skall man kunna veta, om Kristi lära följts,
att man är medveten om hur föga man motsvarar
idealets fullkomlighet. — Huruvida man i någon
liten mån närmat sig det, är omöjligt att se. Se kan
man blott sitt stora avstånd från fullkomligheten.
En människa, som bekänner sig till den yttre lagen,
är lik den, som står i ljuset av en lykta, upphängd
i en stolpe. Han står i skenet av denna lykta, det
är ljust omkring honom, och han behöver icke gå
längre. En människa, som bekänner sig till Kristi
lära, är lik den, som bär en lykta framför sig på en
mer eller mindre lång stång. Ljuset är alltid
framför honom och sporrar honom att följa efter och
öppnar på nytt framför honom en ny, lockande,
belyst vidd.

Fariséen tackar Gud, att han har uppfyllt allan
rättfärdighet. Den rike ynglingen har också ända
från barndomen uppfyllt allt och förstår icke,
varför det icke räckte. Och de kunna icke tänka
annorlunda, dessa båda; framför dem finns intet, som
de alltjämt skulle kunna sträva efter. De hava
givit tionde, helgat vilodagen, hedrat sina föräldrar,
de ha icke begått äktenskapsbrott, mord eller stöld.
Vad kan man mer begära?

För den, som söker uppfylla Kristi lära, blir
uppnåendet av en ny grad av fullkomlighet alltid en
maning att stiga till en högre grad, från vilken något
ännu högre skall uppenbara sig, o. s. v. i oändlighet.

Den som bekänner sig till Kristi lära, är alltid i
samma läge som publikanen. Han känner sig alltid
ofullkomlig, ser icke den väg bakom sig, vilken han
tillryggalagt, utan ser blott framför sig den väg,
som han måste vandra och som han ännu icke
tillryggalagt.

Häruti består skillnaden mellan Kristi lära och
alla andra trosläror, en skillnad, som icke visar sig
i olika fordringar utan i olika metoder att vägleda
människan.

Kristus har icke givit några som helst föreskrifter
för vårt liv, har aldrig inrättat några institutioner,
icke heller äktenskapet. Människorna, som icke
förstodo det säregna i Kristi lära men vana vid yttre
föreskrifter önskade känna sig rättfärdiga såsom
fariséerna kände sig rättfärdiga, hava tvärtemot
hela andan i Kristi lära av dess bokstav gjort en
samling av yttre föreskrifter, som de kallat den kristna
kyrkans lära, och denna hava de satt i stället för
Kristi sanna lära om idealet.

De kyrkliga, s. k. kristna lärorna hava beträffande
alla livsyttringar i stället för det, som Kristi ideal
lär, uppställt yttre föreskrifter och regler, som strida
mot Kristi ande. Så har skett beträffande
överheten, domstolen, krigsmakten, kyrkan, gudstjänsten;
så har också skett beträffande äktenskapet. Oaktat
att Kristus, långt ifrån att någonsin hava instiftat
äktenskapet, snarare, såsom vi finna, om vi söka
yttre föreskrifter, har förkastat det (”lämna din
hustru och följ mig!”), hava kyrkoläror, som kalla
sig kristna, uppställt äktenskapet såsom en kristen
inrättning, d. v. s. fastställt yttre villkor, under vilka
den sinnliga kärleken för en kristen kan liksom bli
utan synd, bli fullt laglig.

Men eftersom det i den sanna kristna läran icke
finns någon grund för äktenskapsinstitutionen, har
det blivit så, att människor av vår värld lämnat den
ena stranden men icke nått fram till den andra,
d. v. s. de tro icke i själva verket på kyrkans
bestämmelser om äktenskapet, ty de ha en känsla av
att dessa bestämmelser icke ha något underlag i den
kristna läran; ej heller se de framför sig Kristi
ideal — strävan efter full kyskhet —, ty detta ideal
skymmes av kyrkoläran, utan de förbliva beträffande
kyrkoläran utan varje handledning. Därav härrör
sig en företeelse, som i förstone kan synas
egendomlig, nämligen den, att hos judar, muhammedaner,
lamadyrkare och andra, som hålla sig till trosläror,
som stå på vida lägre nivå än den kristna, men dock
ha bestämda yttre stadgar om äktenskapet, grunden
för familjen och den äktenskapliga troheten äro
ojämförligt mycket fastare än hos s. k. kristna. Hos
dem finnas stadgar för konkubinat och polygami,
vari vissa gränser äro dragna för dessa inrättningar.
Hos oss existerar fullständig sedeslöshet, och
konkubinat och ömsesidig polygami, som icke böja sig
under några som helst förordningar, döljas under
engiftets täckmantel.

Blott emedan prästerskapet över någon del av
dem, som ingå förening, mot betalning utför vissa
ceremonier, som kallas kyrkligt bröllop, tro
människor av vår värld naivt eller hycklande, att de leva
i engifte.

Ett kristet äktenskap kan icke finnas och har
aldrig funnits, lika litet som det någonsin funnits eller
kan finnas en kristen gudstjänst (Matt. 6:5—12;
Joh. 4:21) eller kristna lärare eller fäder (Matt.
23:8—10) eller en kristen äganderätt eller en
kristen krigshär eller domstol eller stat.

Så fattade även de första och därpå följande
tidernas kristna det.

Den kristnes ideal är kärlek till Gud och nästan,
förnekelse av sig själv i Guds och nästans tjänst;
men den sinnliga kärleken, äktenskapet, innebär en
handling i ens egen tjänst och är därför i varje fall
ett hinder för den, som vill tjäna Gud och
medmänniskor, och följaktligen, efter kristet sätt att se, ett
fall, en synd.

Inträde i äktenskap kan icke ens hjälpa den
människa att tjäna Gud och människor bättre, som vid
sitt giftermål har människosläktets fortplantning till
syfte. Sådana människor borde i stället för att
gifta sig i avsikt att frambringa barnaliv, rädda och
hjälpa de millioner barn, som runt omkring oss gå
under på grund av brist på materiell, för att nu
icke tala om andlig näring.

Blott då skulle en kristen, utan att behöva veta
med sig, att han föll eller syndade, kunna ingå
äktenskap, om han såge och visste, att alla redan
existerande barnaliv vore i gott förvar.

Man kan låta bli att antaga Kristi lära, den lära,
med vilken hela vårt liv är genomsyrat och på vilken
all vår sedlighet är grundad, men om man antager
denna lära, så måste man vidgå, att den pekar på
den fullständiga kyskhetens ideal.

I evangeliet säges det ju klart och utan möjlighet
till feltolkning av något som helst slag för det
första, att en gift man icke får skiljas från sin hustru
för att taga en annan till maka utan han bör leva
tillsammans med den, med vilken han en gång ingått
förening (Matt. 5:31, 32; 19:8 ff.); för det andra,
att det för människan överhuvud och följaktligen
såväl för den gifte som den ogifte mannen är en
synd att betrakta kvinnan som ett föremål för
njutning (Matt. 5:28, 29); och för det tredje, att det
för den ogifte är bäst att icke gifta sig, d. v. s. att
vara fullkomligt kysk (Matt. 19:10—12).

Många, många skola finna dessa tankar underliga,
ja, fulla av motsägelser.

Och de äro verkligen fulla av motsägelser, men de
motsäga icke varandra utan hela vårt liv, och med
eller mot sin vilja frågar man sig: ”Vad är riktigt,
dessa tankar eller det liv, som miljoner människor
föra, och bland dem jag?”

Denna känsla erfor också jag i högsta grad, när
jag kom till de åsikter, som jag här uttalar. Jag
hade aldrig väntat, att mina tankar skulle föra mig
dit, som de verkligen ledde mig. Jag förfärades
inför mina egna slutledningar, ville icke tro på dem,
men jag kunde icke låta bli att göra det. Och huru
dessa slutledningar än strida mot alla de principer,
enligt vilka vårt liv nu är inrättat, huru de än
motsäga, vad jag förut tänkt och uttalat, så måste jag
likväl erkänna dem.

***

”Men allt detta är allmänna synpunkter, som
kanske också äro riktiga men hänföra sig till Kristi lära
och äro bindande för dem, som bekänna sig till
honom. Liv är emellertid liv, och den, som visat andra
på Kristi ouppnåeliga ideal, får icke i en av de
mest brännande, allmänna och farligaste av alla
frågor lämna människorna ensamma med detta ideal
utan varje vägledning.

En ung, lidelsefull människa skall i förstone
hänföras av detta ideal, men hon kommer icke att hålla
ut, utan hon slites ifrån det och faller, då hon icke
känner och erkänner några levnadsregler, i
fullständig osedlighet.”

Så resonerar man vanligtvis.

”Kristi ideal är ouppnåeligt; därför kan det icke
tjäna till vägledning i livet. Vi kunna tala och
drömma om det, men på livet är det icke tillämpligt,
och därför måste vi övergiva det.”

Vi behöva icke ett ideal, utan en regel,
handledning, lämpad efter våra krafter, efter vårt samhälles
genomsnittliga sedliga krafter: ett kyrkligt, ärbart
äktenskap, eller i de fall, där en av kontrahenterna,
såsom hos oss mannen, redan haft förbindelse med
många kvinnor, dock ett äktenskap, om också icke
ett ärbart sådant, eller åtminstone ett äktenskap med
möjlighet till skilsmässa, eller ett borgerligt
äktenskap, eller, för att gå vidare på den inslagna vägen,
åtminstone ett japanskt äktenskap på viss tid, ja,
varför icke fortsätta ända fram till bordellerna?

Man säger, att det är bättre än osedlighet på öppen
gata.

Det är just olyckan, att när man tillåter sig att
sänka idealet till nivå med sin egen svaghet, så kan
man icke finna den gräns, vid vilken man bör stanna.

Resonemanget är från första början oriktigt.
Framför allt är det oriktigt, att den oändliga
fullkomlighetens ideal icke skulle kunna vara till
vägledning i livet och att man vid åsynen av detsamma
antingen måste slå ifrån sig med händerna och säga,
att man icke behövde det, eftersom man ändå icke
kunde uppnå det, eller sänka idealet till den nivå,
på vilken min svaghet har lust att stå.

Ett sådant resonemang påminner om en seglare,
som säger till sig själv: Eftersom jag icke kan följa
den linje, som kompassen utvisar, så skall jag kasta
bort kompassen eller sluta att se på den, d. v. s. jag
skall kasta bort idealet eller fästa kompassnålen på
den punkt, som varje ögonblick kommer att
motsvara mitt fartygs kurs, d. v. s. sänka idealet till
min svaghet.

Fullkomlighetens ideal, som Kristus givit, är ingen
dröm och intet föremål för retoriska predikningar,
utan det är en oumbärlig och allom tillgänglig
vägledning för människors sedliga liv, såsom kompassen
är ett oumbärligt och tillgängligt instrument för
sjöfararen. Man måste blott tro såväl på det ena som
på det andra.

I vilken belägenhet människan än må befinna sig,
så är det av Kristus givna idealet tillfyllest, för att
hon skall få riktig anvisning om vilka handlingar
hon bör utföra och vilka hon icke bör utföra. Men
man måste lita fullständigt på denna anvisning, på
denna anvisning ensam, och upphöra att sätta tro
till alla andra, precis som sjöfararen måste tro på
kompassen och låta bli att betrakta det, som synes
längs stränderna för att vägledas därav.

Man måste förstå att låta sig ledas av den kristna
läran, liksom man måste förstå att låta sig ledas av
kompassen; därvidlag är det huvudsakligen
nödvändigt, att man förstår sitt läge och icke skyr att med
noggrannhet bestämma varje avvikelse från den
givna idealiska kursen.

På vilken nivå en människa än må befinna sig, så
finns det möjlighet för henne att närma sig detta
ideal, och det finns intet läge, i vilket hon skulle
kunna säga: Så här långt har jag kommit, men nu
kan jag icke sträva efter att komma ännu närmare
fullkomligheten.

Sådan är människans strävan emot det kristliga
idealet i allmänhet och emot kyskhetens i synnerhet.

Om man med hänsyn till könsfrågan föreställer
sig människors olika lägen från den oskyldiga
barndomen fram till äktenskapet, i vilket man icke
iakttager återhållsamhet, så skall vid varje särskilt
tillfälle mellan dessa båda tidpunkter Kristi lära med
det ideal, den uppställer, tjäna som en klar och
bestämd handledning i vad människan vid vart och ett
av dessa tillfällen bör göra och icke göra.

Vad skola den rena ynglingen och den rena
flickan göra?

Hålla sig rena och oberörda av frestelserna och
sträva efter större och större kyskhet i tankar och
önskningar, så att de bliva i stånd att ägna alla sina
krafter åt Guds och människors tjänst.

Vad skola den yngling och den flicka göra, som
blivit rov för frestelser, som förtäras av tankar på
en kärlek utan föremål eller en kärlek till en
bestämd person och till följd därav i viss mån förlorat
möjligheten att tjäna Gud och människor?

Svaret blir detsamma, nämligen att icke se
genom fingrarna med utfall i synden, väl vetande, att
sådan lojhet i tänkesätt, långt ifrån att befria från
frestelsen, tvärtom stärker den, utan sträva efter
större och större kyskhet för att mer helt kunna
tjäna Gud och människor.

Vad skola människor göra, när de icke mäktat
med sin kamp utan dukat under och fallit?

De skola i sitt fall icke se en lagenlig njutning,
såsom de nu göra, när det rättfärdigas av
bröllopsceremonien, icke ett händelsevis njutet nöje, som
man kan upprepa med andra, icke en olycka, om
fallet fullbordades tillsammans med en icke
jämställd och utan föregående ceremoni, utan de skola
i detta sitt första fall se ett inträde i ett
oupplösligt äktenskap.

Inträdet i äktenskapet med den därav följande
födseln av barn föreskriver makarna en ny, mera
inskränkt form för arbete i Guds och människors
tjänst. Före äktenskapets ingående kunde mannen
tjäna Gud och människor omedelbart och i de mest
skilda former. Inträdet i äktenskapet inskränker
hans verksamhetsområde och fordrar, att han fostrar
och danar avkomman av sitt äktenskap, dem, som en
gång skola bliva Guds och människors tjänare.

Vad skola de äkta makar göra, som genom
barnens vård och fostran fullgöra en tjänst mot Gud och
människor, vilken på grund av deras belägenhet
blivit inskränkt och fått sin egenart?

Svaret är alltjämt detsamma: gemensamt sträva
efter befrielse från frestelsen, efter rening, efter
ett övergivande av synden genom utbyte av de
förhållanden, som utgjort hinder såväl för gemensamt
som enskilt arbete i Guds och människors tjänst,
utbyte av den sinnliga kärleken mot ett förhållande
som mellan syster och bror.

***

Det är icke sant, att vi icke kunna låta oss ledas
av Kristi ideal, emedan det är så högt, fullkomligt
och ouppnåeligt. Det enda, som hindrar oss att
ledas av honom, är vår lögnaktighet mot oss själva
och vårt självbedrägeri.

Om vi säga, att vi måste ha föreskrifter, som äro
lättare att följa än Kristi ideal, emedan vi i annat
fall, sedan det misslyckats för oss att nå detta ideal,
falla i osedlighet, så säga vi ju därmed icke att Kristi
ideal är för högt för oss, utan endast, att vi icke
tro på det och icke vilja rätta våra handlingar efter
detsamma. Om vi säga, att vi efter att en gång ha
fallit, sedan måste hänge oss åt osedligheten, så säga
vi ju därmed endast, att vi redan på förhand antagit
den åsikten, att ett fall med en under oss stående
icke är en synd utan ett tidsfördriv, något tjusande,
som man icke är tvungen att gottgöra med vad vi
kalla äktenskap. Om vi förstode, att fallet är en
synd, som måste och kan försonas blott genom ett
oupplösligt äktenskap och genom den verksamhet,
som uppfostran av barnen inom äktenskapet kräver,
då skulle aldrig fallet kunna göra oss till för all
framtid i osedlighet fallna människor.

Det är ju detsamma, som om en jordbrukare icke
skulle räkna det utsäde, som slog fel för honom,
såsom utsäde, utan så på ett andra och ett tredje ställe
och räkna först det, som lyckades, såsom verkligt
utsäde. Det är tydligt, att en sådan man skulle
förstöra mycket jord och frö utan att någonsin lära
sig att så.

Ställ blott upp kyskheten såsom ideal, anse att
varje fall, mellan vilka det än må äga rum, är det
enda oupplösliga, för hela livet gällande
äktenskapet, och det skall bli klart, att den vägledning, som
Kristus givit, icke blott är tillräcklig utan den enda
möjliga.

”Människan är svag. Man måste ge henne en
uppgift i proportion till hennes krafter”, säger man.
Detta är detsamma som att säga: ”Min hand är svag.
Jag kan icke draga en linje, så att den blir rät,
d. v. s. den kortaste, som förbinder två punkter.
Därför skall jag, när jag vill draga en rät linje,
underlätta det för mig genom att taga en krokig eller
avbruten till förebild.”

Ju svagare min hand är, desto mer behöver jag en
fullkomlig förebild.

Sedan vi lärt känna den kristna läran om idealet,
få vi icke låtsa okunskap om den och utbyta den
mot yttre föreskrifter.

Den kristna läran om idealet har blivit
uppenbarad för mänskligheten, därför att den kan tjäna
som vägledning under dess nuvarande skede.
Mänskligheten har redan vuxit ur sin period av yttre
religiösa föreskrifter, och ingen tror längre på dem. Den
kristna läran om idealet är den enda lära, som kan
leda mänskligheten.

Vi kunna, vi få icke utbyta Kristi ideal mot yttre
regler, utan vi måste stadigt hålla detta ideal i all
dess renhet framför oss och först och främst tro
på det.

Till en seglare, som befann sig i närheten av
stranden, kunde man säga: ”Rätta din kurs efter
den där kullen, den där udden, det där tornet.” Men
nu kommer en tid, då seglarna hava avlägsnat sig
från stranden och de ouppnåeliga stjärnorna och
kompassen ensamma måste bli deras ledare och visa
dem kursen.

Såväl stjärnor som kompass hava blivit oss givna.

24 april 1890.

*
</chapter>

<h1>Ivan Iljitjs död</h1>

av
LEO TOLSTOJ

Oavkortad översättning direkt från
ryska originalet av
GUNNAR SKANS.
<img></img>
<sp>MALMÖ</sp>
<i>Världslitteraturens Förlag</i>

<chapter name="1">
<h2>1.</h2>

I den stora rättsbyggnaden hade domstolens
ledamöter jämte allmänne åklagaren under en paus i
förhandlingarna angående det Melvinskijska målet
gått in i Ivan Jegorovitj Schebeks ämbetsrum och
kommit att tala om det ryktbara Krasovskijska
målet. Fjodor Vasiljevitj hade brusat upp, då han
ville bevisa den anklagades oskuld, men Ivan
Jegorovitj hade stått fast vid sin åsikt. Peter
Ivanovitj, som från början hade avhållit sig från tvisten,
tog fortfarande ingen del däri utan tittade i en nyss
inlämnad tidning.

— Herre Gud! sade han, — Ivan Iljitj är död.

— Är det möjligt?

— Ja, läs här! sade han till Fjodor Vasiljevitj
och räckte honom det färska, ännu
trycksvärtsluktande tidningsnumret.

Inom en svart sorgkant stod där tryckt:
”Proskovja Fjodorovna Golovina meddelar härmed
under djup sorg släktingar och bekanta, att hennes
älskade make, medlemmen av kassationsdomstolen
Ivan Iljitj Golovin den 4 februari 1882 avled.
Begravningen äger rum om fredag klockan 1 på
middagen.”

Ivan Iljitj hade varit kollega till de här
församlade herrarna, och alla tyckte om honom. Redan
för några veckor sedan hade han insjuknat. Man
hade sagt, att hans sjukdom var obotlig. Hans
befattning var ännu vakant, men man hade haft sina
funderingar angående möjligheten att i händelse av
hans död Aleksejef skulle kunna kallas till
innehavare av hans befattning och till Aleksejefs
befattning antingen Vinikof eller Schtabel. Därför var
den första tanken hos var och en av dessa i
ämbetsrummet församlade herrar vid underrättelsen om
Ivan Iljitjs död den, vilken betydelse detta dödsfall
skulle kunna få för deras egen eller andra, bekanta
ledamöters förflyttning eller befordran.

”Nu kommer jag sannolikt att få Schtabels eller
Vinikofs plats”, tänkte Peter Ivanovitj. ”Jag har
fått löfte om det för länge sedan; denna befordran
betyder för mig en löneförhöjning av 800 rubel
utom kansliet.”

”Nu måste jag anhålla om min svågers
förflyttning från Kaluga”, tänkte Peter Ivanovitj. ”Hans
hustru kommer att bli mycket glad. Nu skall hon
icke längre kunna säga, att jag aldrig gjort något
för hennes släktingar.”

— Jag tänkte just jag, att han aldrig skulle
komma på benen mer, sade Peter Ivanovitj. — Skada!

— Ja, vad var det fatt med honom egentligen?

— Doktorerna kunde inte fastställa det. Det vill
säga, de fastställde det men olika. När jag såg
honom sista gången, så tycktes det mig, som om han
höll på att repa sig.

— Jag har inte varit hos honom alltsedan helgen.
Jag ämnade gå, men det ville inte bli av.

— Hade han någon förmögenhet?

— Ja, hans fru hade väl ett litet grand. Men bara
en obetydlig summa.

— Ja, nu måste man väl fara dit. Förfärligt
långt bort bodde de.

— Det vill säga långt bort från er. Från er
ligger allting långt bort.

— Han kan inte förlåta mig, att jag bor bortom
ån, sade Peter Ivanovitj med ett småleende åt
Schebek. Och de började samtala om de stora
avstånden i städerna och gingo att återupptaga
förhandlingarna.

Utom de genom detta frånfälle hos var och en
väckta funderingarna på vilka förflyttningar och
förändringar i tjänsten, som skulle kunna bliva
följden, framkallade just detta faktum, att en så nära
bekant dött, hos alla, som fingo höra därom, nu
liksom alltid en känsla av glädje över att det var
han och icke ”jag” själv, som dött.

”Jaså! Han är död. Men det är inte jag”,
tänkte eller kände var och en. De närmaste bekanta till
Ivan Iljitj, hans så kallade vänner, tänkte därvid
ofrivilligt även på, att god ton nu föreskrev dem en
del mycket tråkiga plikter, att fara på själamässa
och att avlägga visit hos änkan för att visa sitt
deltagande.

Allra närmast den avlidne hade Fjodor
Vasiljevitj och Peter Ivanovitj stått.

Peter Ivanovitj hade varit kamrat till honom vid
rättsskolan i Petersburg och kände sig därför ha
vissa plikter.

Vid middagen meddelade han sin fru nyheten om
Ivan Iljitjs död samt sina funderingar angående
möjligheten av svågerns förflyttning till samma
distrikt, och utan att först sova middag tog han på
sig sin frack och for till Ivan Iljitj.

Framför ingången till Ivan Iljitjs bostad stodo
en täckvagn och två öppna droskor. Nere i
tamburen stod det glänsande, med tofsar och
renputsade galoner prydda kistlocket lutat mot väggen
invid rockhängarna. Två damer i svart höllo på att
taga av sig pälsarna. Den ena kände Peter
Ivanovitj; det var Ivan Iljitjs syster. Den andra var
honom obekant. Schwarz, en kamrat till Peter
Ivanovitj, kom just ner ifrån andra våningen. Då
han på det översta trappsteget fick syn på den
inträdande, blev han stående och blinkade åt honom,
som om han ville säga: ”Ivan Iljitj har allt ordnat
det dumt. Annat är det med mig och er.”

Schwarz’ ansikte med de engelska polisongerna
och hela den magra figuren i frack hade över sig
en stilfull högtidlighet, och denna högtidlighet, som
alltid bröt av mot Schwarz’ lekfulla temperament,
hade här en särskild spets. Så tänkte Peter
Ivanovitj.

Peter Ivanovitj lät damerna gå först, och sakta
gick han efter dem uppför trappan.

Schwarz kom icke ned utan stannade däruppe.
Peter Ivanovitj förstod orsaken. Han ville
tydligen komma överens med honom om var de litet
senare skulle kunna träffas för att spela vist.
Damerna gingo uppför trappan till änkan, och Schwarz,
som stod där med allvarligt slutna, hårda läppar
och spelande ögon, visade medelst en rörelse på
ögonbrynen Peter Ivanovitj till höger in i
likrummet.

Peter Ivanovitj gick, såsom folk brukar, in i
rummet utan att egentligen rätt veta, vad han skulle
göra där. En sak visste han, nämligen att det vid
sådana tillfällen aldrig kunde skada att korsa sig.
Han var icke fullt säker på om man därvid också
borde buga sig, och därför valde han en medelväg;
när han kom in i rummet korsade han sig och
gjorde en liten ryggböjning, som var liksom en
bugning. Så långt hans rörelser med händer och
huvud tilläto det, såg han sig samtidigt omkring i
rummet. Två unga personer, den ene gymnasist
och båda tydligen brorsöner till den avlidne, gingo
ut ur rummet under korstecken. Där stod en
gammal gumma, utan att röra sig. Och en dam med
besynnerligt uppåtböjda ögonbryn viskade något till
henne. Den kraftige, bestämde klockaren stod
iklädd syrtut och läste något med ett uttryck, som
uteslöt varje motsägelse. Tjänaren Gerasim gick
med lätta steg framför Peter Ivanovitj och strödde
ut något på golvet. När denne såg det, kände han
med ens en svag liklukt. Vid sitt sista besök hade
Peter Ivanovitj sett denne tjänare i Ivan Iljitjs
arbetsrum. Han hade uppfyllt en sjuksköterskas
åligganden, och Ivan Iljitj hade tyckt särskilt bra om
honom.

Peter Ivanovitj korsade sig alltfort och bugade
sig lätt i riktning bort mitt emellan kistan,
klockaren och de på ett bord i hörnet stående
helgonbilderna. Sedan när han tyckte, att han redan för
länge hållit på med dessa korsande handrörelser,
slutade han upp och började betrakta liket.

Den döde låg mycket tungt, såsom döda bruka
ligga. De stelnade lemmarna lågo nersjunkna i
bädden, och liksom hos alla avlidna låg det för alltid
till ro böjda huvudet djupt ner i kudden. Den
vaxgula pannan med det slickade håret över de
insjunkna tinningarna var mycket framträdande —
också det är ju vanligt hos lik —, och detsamma
var förhållandet med den framskjutande näsan, som
liksom tryckte emot överläppen. Han hade
förändrat sig mycket och blivit ännu magrare, sedan Peter
Ivanovitj såg honom sist, men såsom alltid är fallet,
hade ansiktet blivit vackrare efter dödens inträde,
först och främst hade det blivit uttrycksfullare, än
det varit under livstiden. Ansiktet uttryckte, att
det, som skulle uträttas, blivit uträttat och det på
ett rättrådigt sätt. Dessutom gav det uttryck åt en
förebråelse eller erinran till de efterlevande.
Denna erinran syntes Peter Ivanovitj otillbörlig eller
åtminstone utan tillämpning på honom. Det blev
honom på något sätt obehagligt, och därför korsade
han sig än en gång som hastigast och vände sig
därpå om så snabbt, att det tycktes honom
oförenligt med ett taktfullt uppträdande, och gick ut ur
rummet. Schwarz väntade honom i
genomgångsrummet. Han stod med benen brett isär och lekte
med sin cylinder, som han höll i båda händerna
bakom ryggen. En enda blick på Schwarz’ livliga,
snygga och eleganta figur uppfriskade Peter
Ivanovitj. Peter Ivanovitj förstod, att han, Schwarz,
stod över allt detta och icke gav vika för några
nedstämmande intryck. Redan hans yttre sade, att
mellankomsten av Ivan Iljitjs själamässa ingalunda
kunde tjäna såsom tillräcklig grund för att
godkänna ett brott mot sammanträdesordningen, d. v. s.
att ingenting kunde hindra dem att på kvällen fatta
kortleken, böja de nya korten och dela ut, samtidigt
som lakejen ställde fyra obrända ljus på bordet.
”Överhuvud finns det ingen anledning att
förutsätta, att det inträffade skulle hindra oss att
tillbringa även denna dags afton på ett angenämt sätt.”
Detta sade han viskande till Peter Ivanovitj, när
denne gick förbi, och han föreslog honom att samlas
med de andra till ett parti hos Fjodor Vasiljevitj.
Men tydligen ville icke ödet, att Peter Ivanovitj
skulle spela vist den kvällen. Praskovja
Fjodorovna, en tämligen kort, korpulent kvinna, som oaktat
alla bemödanden att åstadkomma motsatsen blev allt
bredare från skuldrorna och nedåt, kom helt
svartklädd, med sorgekräpp på huvudet och med likadana
besynnerligt uppåtvridna ögonbryn som den där
damen, som stod mitt emot kistan, denna Praskovja
Fjodorovna kom tillsammans med ett par andra
damer ut ur sina rum, följde dem till dörren till
likrummet och sade: ”Strax skall det hållas en
själamässa. Stig in!”

Schwarz bugade sig obestämt och stannade kvar,
tydligen utan att vare sig antaga eller avböja detta
förslag. Praskovja Fjodorovna, som igenkänt
Peter Ivanovitj, suckade och gick ända fram till
honom, tog honom i handen och sade: ”Jag vet, att
ni var en verklig vän till Ivan Iljitj...”, och såg
på honom i väntan på en handling, som motsvarade
dessa ord. Peter Ivanovitj visste, att liksom han
förut varit tvungen att korsa sig, så måste han här
trycka hennes hand, sucka och säga: ”Ja, säkert!”
Och det gjorde han också. Och sedan han gjort
det, kände han, att det önskade resultatet uppnåtts;
han var rörd, och hon var rörd.

— Kom så länge, tills det börjar därinne; jag
måste tala litet med er, sade änkan. — Giv mig er
arm!

— Peter Ivanovitj räckte henne armen, och de
begåvo sig in i de inre rummen förbi Schwarz, som
sorgset blinkade åt Peter Ivanovitj.

”Så gick det med ert vistspel! Ursäkta oss, om
vi ta med en annan partner. Ni kan mycket väl
komma med som femte man, när ni gjort er fri
det här”, sade hans livliga blick.

Peter Ivanovitj suckade ännu djupare och
sorgsnare, och Praskovja Fjodorovna tryckte tacksamt
hans hand. De gingo in i hennes med rosafärgad
cretonne klädda salong; därinne brann en lampa
dystert. De satte sig vid bordet, hon i soffan och
Peter Ivanovitj på en låg, ojämn puff, vars fjädrar
voro i olag, så att de gåvo efter, när han satt på
den. Praskovja Fjodorovna ville varsko honom, så
att han satte sig på en annan stol, men hon fann
en sådan varning icke passande i hennes läge och
åtrade sig. När Peter Ivanovitj satte sig på
puffen, erinrade han sig, huru Ivan Iljitj hade inrett
denna salong och rådgjort med honom just om
denna rosa cretonne med gröna blad.

När änkan gick förbi bordet i den av allehanda
möbler och föremål överfulla salongen för att sätta
sig i soffan, fastnade hon med den svarta mantiljens
svarta kräpp i sniderierna på bordet. Peter
Ivanovitj reste sig för att lösgöra henne, och den befriade
puffen började gunga under honom och stöta till
honom. Änkan lösgjorde själv sin kropp, och Peter
Ivanovitj satte sig åter, kväsande den upproriska
puffen under sig. Men änkan hade icke blivit
alldeles fri, och Peter Ivanovitj reste sig ånyo, och
åter gjorde puffen uppror, och det knakade till och
med i den. När allt detta var över, tog änkan fram
en ren näsduk av battist och började gråta. Peter
Ivanovitjs känslor däremot hade genom episoden
med kräppen och striden med puffen dämpats, och
han satt och såg bister ut. Ur denna pinsamma
situation räddade dem Sokolof, Ivan Iljitjs tjänare,
som kom med meddelandet, att den plats på
kyrkogården, som Praskovja Fjodorovna bestämt sig för,
skulle komma att kosta två hundra rubel. Hon
slutade att gråta, betraktade Peter Ivanovitj med ett
offers uppsyn och sade på franska, att hon var
mycket svårmodig. Peter Ivanovitj gjorde ett tyst
tecken, som uttryckte hans otvivelaktiga övertygelse,
att det icke kunde förhålla sig annorlunda.

— Var så god och rök! sade hon med ädelmodig
och samtidigt förkrossad röst och vände sig till
Sokolof för att med honom behandla frågan om
priset på gravplatsen.

Peter Ivanovitj hörde, medan han tände på en
cigarrett, huru hon mycket utförligt förhörde sig om
olika priser och bestämde, vilket jordstycke man
borde ta. Därefter gav hon också föreskrifter om
att man skulle kalla sångare till begravningen.
Sokolof gick ut.

— Jag gör allting själv, sade hon till Peter
Ivanovitj och flyttade albumen, som lågo på bordet åt
ena sidan. Och då hon märkte, att askan hotade
att falla på bordet, sköt hon utan dröjsmål fram en
askkopp till Peter Ivanovitj och sade: Jag anser det
som tillgjordhet, när man menar, att man icke för
sorgens skull kan syssla med praktiska
angelägenheter. Tvärtom, om det finns något, som skall
kunna om också icke trösta, så dock förströ mig, så är
det omsorgerna om honom. Och åter tog hon fram
näsduken liksom för att börja gråta, men plötsligt
försökte hon lägga band på sig. Hon ryckte upp sig
och började tala lugnt.

— Men jag har något att tala med er om.

Peter Ivanovitj bugade sig, utan att ge puffens
fjädrar, som genast började röra på sig, tillfälle att
springa upp.

— Under de sista dagarna led han förfärligt.

— Jaså, han led mycket? frågade Peter
Ivanovitj.

— Ack, förfärligt! Icke blott de sista minuterna
utan hela timmar skrek han utan avbrott. Tre dygn
i ett sträck skrek han oupphörligt utan att ta igen
sig. Det var outhärdligt. Jag kan inte förstå, hur
jag kunde stå ut. Genom tre dörrar kunde man
höra det. Ack, vad har jag inte gått igenom!

— Och var han verkligen vid sans? frågade Peter
Ivanovitj.

— Ja, viskade hon, — intill den sista minuten.
En kvart före sin död tog han avsked av oss och
bad oss att föra ut Volodja.

Tanken på en människas lidanden, som han varit
så nära bekant med och känt först såsom en glad
pojke och skolgosse och sedan såsom en vuxen
kamrat, kom Peter Ivanovitj att känna fasa, oavsett
det obehagliga hycklet från hans egen och från
denna kvinnas sida. Han såg åter framför sig den där
pannan och näsan, som tryckte sig mot läppen, och
han fylldes av skräck för sin egen del.

”Tre dagar av fruktansvärda lidanden och sedan
döden. Det kan ju genast, vilket ögonblick som
helst även drabba mig”, tänkte han, och han ryste
för ett ögonblick. Men strax kom, utan att han
visste hur, den gamla vanliga tanken honom till
hjälp, att detta hänt Ivan Iljitj och icke honom, att
något slikt icke fick och icke kunde hända honom
själv samt att han, när han gick i sådana tankar,
underkastade sig en dyster stämning, något som icke
borde få ske, efter vad man kunde sluta till utav
Schwarz’ ansiktsuttryck. Och efter att ha hållit
detta resonemang med sig själv lugnade Peter
Ivanovitj sig och började med intresse fråga efter alla
detaljer vid Ivan Iljitjs frånfälle, som om döden
vore en sådan tilldragelse, som var egendomlig blott
för Ivan Iljitj men icke alls för honom själv.

Efter åtskilligt samtalande om de närmare
detaljerna av de verkligen förfärliga fysiska lidanden,
som Ivan Iljitj utstått — detaljer, vilka Peter
Ivanovitj erfor endast i den mån, som den sjukes
plågor verkat på Praskovja Fjodorovnas nerver —,
fann änkan det tydligen nödvändigt att komma till
sak.

— Ack, Peter Ivanovitj, hur svårt är det inte!
Förfärligt svårt, förfärligt svårt! — och hon började
åter att gråta.

Peter Ivanovitj suckade och väntade, tills hon
snutit sig. När han gjort det, sade han: ”Ja, det
är säkert det...” Och åter började hon samtala
med honom och kom fram med det, som tydligen var
hennes egentliga ärende till honom. Det gällde en
förfrågan, huru hon i anledning av makens död
skulle kunna få pengar från statskassan. Hon
låtsade, att hon frågade Peter Ivanovitj till råds
angående sin pension, men han såg snart, att hon in i
minsta lilla detalj kände till även sådant, som han
icke visste om, nämligen allt, som man i anledning
av dödsfallet kunde komma över från staten. Men,
vad hon ville veta, var, om det icke på något sätt
ginge för sig att komma över ändå mer pengar.
Peter Ivanovitj bemödade sig att tänka ut något sätt,
men sedan han funderat ett slag och därpå, i den
mån som anständigheten fordrade det, grälat på
regeringen för dess knusslighet, sade han, att det
tydligen icke ginge an att få mer pengar. Då suckade
hon och började efter allt att döma att tänka ut ett
medel att bli av med besökaren. Han förstod detta,
släckte sin cigarrett, reste sig, tryckte hennes hand
och gick ut i tamburen.

I matsalen, där en klocka stod, som Ivan Iljitj
till sin stora glädje kommit över i ett antikvariat,
mötte Peter Ivanovitj prästen och några andra
bekanta, som kommit till själamässan, och dessutom
fick han syn på en honom bekant, vacker ung dam,
Ivan Iljitjs dotter. Hon var helt i svart. Hennes
midja, som även annars var mycket smal, tycktes nu
vara ännu smalare. Hon såg dyster, beslutsam, ja,
nästan vred ut. Hon hälsade på Peter Ivanovitj,
som om han hade gjort sig skyldig till något. Bakom
dottern stod med en lika förolämpad uppsyn en
annan bekant till Peter Ivanovitj, nämligen en ung,
rik rannsakningsdomare, hennes fästman, enligt vad
det berättats. Peter Ivanovitj hälsade vemodigt på
dem och ville gå in i likrummet, då en gymnasist
blev synlig nere vid trappan. Det var en son till
Ivan Iljitj, som var oerhört lik sin fader. Det var
den unge Ivan Iljitj upp i dagen, sådan som Peter
Ivanovitj kände honom från rättsskolan. Gossens
ögon voro förgråtna och sådana, som de bruka vara
hos icke längre alldeles oskyldiga gossar i tretton-,
fjortonårs-åldern. När gossen fick syn på Peter
Ivanovitj, började han rynka pannan dystert och
skamset. Peter Ivanovitj nickade åt honom med
huvudet och gick in i likrummet. Själamässan
började: ljus, stönanden, rökelse, tårar, snyftningar.
Peter Ivanovitj stod där dyster och såg ner på
fötterna framför sig. Icke en enda gång såg han på
liket, och ända till slutet höll han stånd mot de
utmattande inflytelserna, och han var en av de första,
som gingo därifrån. I tamburen fanns icke en
människa. Gerasim, tjänaren, kom utrusande ur den
avlidnes rum, slängde med sina kraftiga händer alla
pälsar huller om buller för att finna Peter Ivanovitjs
päls och lämna fram den.

— Nå, bror Gerasim? sade Peter Ivanovitj för
att säga något. — Är du ledsen?

— Det var så Guds vilja. Vi skola alla den
vägen, sade Gerasim, visande sina vita, täta
bondetänder, och såsom en av ett forcerat arbete hetsad
människa ryckte han hastigt upp dörren, ropade på
kusken, hjälpte Peter Ivanovitj att sätta sig tillrätta,
sprang tillbaka upp på trappan och tänkte liksom
efter, vad han nu hade att göra.

För Peter Ivanovitj var det särskilt angenämt att
efter lukten av rökelse, lik och karbolsyra åter få
andas frisk luft.

— Vart befalls? frågade kusken.

— Det är inte så sent. Jag skall titta in till Fjodor
Vasiljevitj också.

Och Peter Ivanovitj for dit. Och han anträffade
dem verkligen vid slutet av den första robberten,
så att det passade för honom att inträda som femte
man.
</chapter>
<chapter name="2">
<h2>2.</h2>

Ivan Iljitjs livsöde hade varit ett det mest enkla
och vanliga men även ett det mest förfärliga.

Ivan Iljitj dog fyrtiofem år gammal såsom
ledamot av rannsakningsdomstolen. Han var son till en
tjänsteman och hade i olika ministerier och
departement i Petersburg gjort en karriär av det slag, som
för människor till ett läge, vari det tydligt visar sig,
att de icke duga till att bekläda något verkligt
ämbete; på grund av sin långvariga, föregående tjänst
och sin rang kunna de emellertid icke köras bort
utan få uttänkta, fiktiva poster och icke fiktiva
tusenden — från sex upp till tio tusen —, på vilka
de leva, tills de uppnå en hög ålder.

En sådan person var geheimerådet, onödige
ledamoten av diverse onödiga ämbetsverk Ilja
Jefimovitj Golovin.

Han hade tre söner. Ivan Iljitj var den andre
sonen. Den äldste gjorde samma karriär som
fadern, blott i ett annat ministerium, och närmade sig
just den tjänsteålder, vid vilken man får ut sin lön
endast på grund av gammal vana. Den tredje sonen
var sorgebarnet. Han hade haft olika platser och
överallt gjort ut för sig, och nu tjänade han vid
järnvägen. Icke nog med att såväl hans fader och
hans bröder som i synnerhet deras hustrur icke
tyckte om att träffa honom, utan till och med blotta
medvetandet om hans existens var dem så pinsamt, att
de endast i yttersta nödfall läto sig påminnas därom.
En syster fanns också, och hon var gift med baron
Gref, en likadan petersburgstjänsteman som
svärfadern. Ivan Iljitj var <i>le phénix de la famille,</i> som
man sade. Han var varken så kall och precis som
den äldre brodern eller så vild som den yngre. Han
var något mitt emellan dem: en intelligent, livlig,
trevlig och anständig människa. Han uppfostrades
tillsammans med sin yngre broder i rättsskolan. Den
yngre avslutade icke sin skolgång utan blev
relegerad ur femte klassen. Ivan Iljitj däremot tog en
god avgångsexamen. Redan i rättsskolan var han
sådan, som han sedan blev under hela sitt följande
liv, nämligen en duktig, glatt godmodig och
sällskaplig människa, som emellertid strängt fullgjorde
det, som han ansåg som sin plikt, och som sin plikt
ansåg han allt, vad de högst uppsatte räknade som
sådan. Han försökte icke ställa sig in hos någon,
vare sig som gosse eller sedan som fullvuxen man,
men liksom flugan dras emot ljuset, så hade han
alltifrån sina tidigaste ungdomsår den egenskapen,
att han drogs emot de högst uppsatte här i världen,
tillägnade sig deras skick och deras åsikter över livet
samt knöt vänskapliga förbindelser med dem. Allt
det, som brukar tjusa ungdomen, gick förbi honom
utan att lämna djupare spår. Han hängav sig åt
sinnligheten och åt ärelystnaden och slutligen, bland
de högre klasserna, även åt liberalismen, — men allt
inom vissa gränser, som hans känsla troget visade
honom.

I rättsskolan begick han handlingar, som förut
synts honom ytterst skändliga och som, just då han
utförde dem, ingav honom avsky för sig själv. Men
sedermera, då han fick se, att även högtstående
människor gjorde likadant utan att anse det för något
dåligt, så gick han visserligen icke fördenskull över
till att anse dem för något gott, men han glömde
dem fullständigt, och minnena därav gjorde honom
icke i någon mån sorgsen.

Sedan Ivan Iljitj avslutat den tionde klassen i
rättsskolan och av sin fader erhållit pengar för sin
utrustning, beställde han sig en kostym hos
Scharmers, hängde bland berlockerna en liten medalj med
inskriptionen <i>respice finem,</i> sade farväl till prinsen
och uppfostraren, åt middag tillsammans med
kamraterna hos Donons och for sedan med nya, moderna
resväskor, underkläder, kostymer, rakdon,
toalett-tillbehör och plädar, beställda och köpta i de bästa
magasin, ut till landsorten för att tillträda en plats
som tjänsteman för speciella uppdrag hos
guvernören, som hans fader skaffat honom.

I landsorten gjorde Ivan Iljitj sin ställning lika
lätt och behaglig, som den varit i rättsskolan. Han
tjänade, gjorde karriär och roade sig samtidigt på
ett trevligt och anständigt sätt. Emellanåt for han
på uppdrag av sina överordnade ut i distrikten,
uppträdde värdigt gentemot hög och låg och utförde
honom ålagda uppdrag, företrädesvis i ärenden som
berörde raskolnikerna, med en noggrannhet och en
omutlig ärlighet, över vilken han måste vara stolt.

I sin tjänsteutövning var han trots sin ungdom och
böjelse för små förlustelser utomordentligt
behärskad, korrekt och till och med sträng, men i
sällskap var han ofta livlig och skarpsinnig och alltid
godmodig, anständig och <i>un bon enfant,</i> såsom hans
chef och dennes fru, hos vilka han var som barn i
huset, brukade säga om honom.

I landsorten hade han ett förhållande till en dam,
som trugat sig på den elegante juristen; där fanns
också en modist, där höllos dryckeslag med ditresta
flygeladjutanter och färder bort i en avlägsen gata
efter supén, och där fikades efter chefens och till
och med efter hans frus bevågenhet. Men allt
detta hade över sig en sådan polityr av anständighet,
att det icke kunde få några fula benämningar,
alltsammans rymdes under rubriken: <i>”Il faut que
jeunesse se passe.”</i> Allt försiggick med rena händer,
i rena skjortor, med franska ord och först och
främst: i den allra högsta sociteten, följaktligen
också med de högst ståendes gillande.

Så hade Ivan Iljitj tjänat i fem år, då en
förändring i tjänsten inträdde. Nya inrättningar för
rättsskipningen kommo till stånd, och nya
människor behövdes.

Och Ivan Iljitj blev en sådan ny människa.

Man erbjöd Ivan Iljitj en plats som
rannsakningsdomare, och han antog den, oaktat den var i ett
annat guvernement och han måste avbryta stadgade
förbindelser och knyta nya. Vännerna ställde till
med en avskedsfest för Ivan Iljitj, det togs en
gruppfotografi, de överlämnade till honom ett
cigarrettetui av silver, och han for till sin nya plats.

Såsom rannsakningsdomare var Ivan Iljitj lika
<i>comme il faut</i> och anständig, som han varit såsom
tjänsteman för speciella uppdrag. Han förstod
fortfarande lika bra att skilja sina tjänsteåligganden
från sitt privata liv och ingiva allmän aktning.
Själva ämbetet såsom rannsakningsdomare var för Ivan
Iljitj vida mer intressant och lockande än det förra
varit. I den förra tjänsten hade det varit en
angenäm sysselsättning att iklädd den scharmerska
uniformen helt otvunget promenera förbi darrande, på
företräde väntande människor och tjänstemän, som
avundades honom, rakt in i chefens rum och
tillsammans med honom sätta sig ned vid ett glas te
med en cigarrett. Men det var få människor, som
voro direkt beroende av hans godtycke, överhuvud
blott de distriktspoliser och raskolniker, som han
träffade, när han skickades med uppdrag. Och han
tyckte om att umgås artigt, nästan kamratligt med
sådana människor, som voro beroende av honom,
tyckte om att låta dem känna, att han, som ju var
mäktig att krossa dem, likväl umgicks vänligt och
enkelt med dem. Sådana människor fanns det då
för tiden icke många. Men nu, såsom
rannsakningsdomare, kände Ivan Iljitj, att alla, alla utan
undantag, de mest betydande och självmedvetna
människor, alla voro de i hans hand, och han
behövde bara skriva vissa ord på ett papper med ingress,
så skulle man föra den betydande och självmedvetne
till honom i egenskap av anklagad eller vittne, och
denne skulle, ifall Ivan Iljitj icke bad honom sitta
ned, stående framför honom svara på hans frågor.

Ivan Iljitj missbrukade aldrig denna sin makt;
tvärtom bemödade han sig att mildra de uttryck,
den tog sig. Men medvetandet om denna makt och
möjligheten att kunna mildra den utgjorde för
honom huvudintresset hos och den förnämsta
dragningen till den nya tjänsten. Vid själva ämbetets
utövande, enkannerligen vid rannsakningarna,
tillägnade sig Ivan Iljitj ett förfarande, som gick ut
på att lämna åsido alla omständigheter, som icke
hade med tjänsten att göra, och framställde varje,
det mest komplicerade fall i en sådan form, att det
endast i sina yttre drag avspeglades på papperet,
hans egen personliga uppfattning fullständigt
lämnades därhän och först och främst den erforderliga
formaliteten iakttogs. Detta var någonting nytt.
Och han var en av de första, som i praktiken
utarbetade en metod att tillämpa 1864 års lagar.

Sedan Ivan Iljitj flyttat till den nya staden för
att bekläda posten som rannsakningsdomare, fick
han göra nya bekantskaper och knyta nya
förbindelser. Han inrättade sig på nytt och antog en något
annan ton. Han ställde sig på ett visst
vördnadsfullt avstånd från överheten i guvernementet, valde
sig i stället en bättre umgängeskrets bland domare
och rika adelsmän, som bodde i staden, och antog en
ton av lätt missnöje med regeringen, av modererad
liberalism och av civilisationssvärmeri. Därjämte
upphörde Ivan Iljitj i sin nya värdighet att raka sin
haka och lät sitt skägg växa fritt, som det ville, utan
att därför ge efter det ringaste i fråga om
klädedräktens elegans.

Ivan Iljitjs liv gestaltade sig mycket angenämt
även i den nya staden. Den mot guvernören
kritiska kretsen var enig. Lönen var rätt stor, och
vistspelet, som han nu börjat syssla med, lämnade
ett icke ringa tillskott av trevnad. Han hade
egenskapen att kunna spela kort glatt, kvicktänkt och
finurligt, så att han vanligtvis stod på vinst och vann.

Efter två års tjänst i den nya staden träffade Ivan
Iljitj samman med sin blivande hustru. Praskovja
Fjodorovna Michel var den mest tilldragande,
intelligenta och strålande flickan inom den krets, där
Ivan Iljitj rörde sig. Till de övriga slagen av
förströelse och vederkvickelse från rannsakningsarbetet
kommo lekfulla och lätta förbindelser med
Praskovja Fjodorovna.

Så länge Ivan Iljitj var tjänsteman för speciella
uppdrag, brukade han dansa, men såsom
rannsakningsdomare dansade han endast i undantagsfall.
Han dansade nu så till vida, som han visserligen
tillhörde de nya ämbetsverken och den femte
rangklassen men dock, om det blev fråga om dans, kunde
bevisa, att han däri var bättre än de andra. Så
dansade han emellanåt mot slutet av en soaré med
Praskovja Fjodorovna, och det var företrädesvis
under dessa danser, som han erövrade henne. Hon
förälskade sig i honom. Ivan Iljitj hade ingen klar,
bestämd avsikt att gifta sig, men när den unga
flickan hade förälskat sig i honom, ställde han denna
fråga till sig själv: ”Varför skulle jag, när allt
kommer omkring, inte gifta mig?”

Fröken Praskovja Fjodorovna var av en god
adelssläkt och ganska vacker. En liten förmögenhet
vinkade också. Ivan Iljitj hade kunnat räkna på ett
mer glänsande parti, men även detta var ett gott val.
Ivan Iljitj hade sin lön, och hon skulle, hoppades
han, ha lika mycket. Hennes släkt var bra. Själv
var hon en älskvärd, vacker och i allo anständig
kvinna. Att säga, att Ivan Iljitj gifte sig, emedan
han fattat tycke för sin fästmö och hos henne funnit
sympati för sin livsåskådning, vore lika orätt som
att säga, att han gifte sig, emedan personer i hans
umgängeskrets gillade detta parti. Ivan Iljitj gifte
sig av båda dessa skäl. Han beredde sig själv
trevnad, då han skaffade sig en sådan fru, och därjämte
gjorde han det, som de högst ställda personerna
höllo för riktigt.

Och Ivan Iljitj gifte sig.

Själva äktenskapets ingående och den första tiden
av det äktenskapliga livet med dess smekningar, med
nya möbler, nya husgerådskärl och nytt linne
förlöpte, ända tills frun blev havande, mycket bra, så
att Ivan Iljitj redan började tro, att äktenskapet icke
rubbade utan fastmer stärkte den lätta, angenäma,
glada, alltid anständiga och av hans umgängeskrets
gillade karaktär, som han ansåg såsom utmärkande
för livet över huvud. Men nu, från de första
månaderna av hans hustrus havandeskap visade sig något
nytt, oväntat, obehagligt, svårt och anstötligt, som
han icke kunnat vänta sig och som han icke på
villkor kunde bli av med.

Utan varje anledning, som det tycktes Ivan Iljitj,
eller, såsom han sade sig själv, <i>de gaieté de cœur</i>
började hans hustru störa den trevnad och goda ton,
som varit utmärkande för deras liv. Hon blev utan
någon som helst orsak svartsjuk, fordrade av honom,
att han skulle fjäska för henne, gnatade på honom
och ställde till med obehagliga och brutala scener.

I början hoppades Ivan Iljitj att kunna befria sig
från sitt obehagliga läge genom samma lätta och
anständiga sätt att taga livet, som hjälpt honom förr.
Han försökte att ignorera sin hustrus lynnesutbrott
och fortsatte att taga livet lätt och angenämt som
förr. Han inbjöd sina vänner till ett spelparti och
prövade på att själv fara till klubben eller till
vänner. Men en gång skällde hans fru ut honom med
en sådan energi och i så ohyfsade ordalag, att Ivan
Iljitj förskräcktes. Och hon fortsatte envist att
skälla på honom, varje gång han icke gjorde henne
till viljes, synbarligen fast besluten att icke upphöra,
förrän han ödmjukade sig, d. v. s. började sitta
hemma och ha tråkigt liksom hon. Han fick klart för
sig, att det äktenskapliga livet, åtminstone
tillsammans med hans hustru, icke alltid befrämjade
trevnad och god ton utan tvärtom ofta störde dem, och
att det var oundgängligen nödvändigt att skydda sig
gentemot dessa avbräck. Och Ivan Iljitj började
söka medel för detta. Hans ämbete var det enda,
som imponerade på Praskovja Fjodorovna, och Ivan
Iljitj började strida med sin hustru med ämbetet och
ämbetsplikterna som vapen för att dymedelst
avgärda en oberoende värld åt sig.

Alltifrån barnets födelse, experiment med dess
livnärande och flera misslyckanden i samband
därmed, verkliga och inbillade sjukdomar hos barnet
och modern, i vilket allt Ivan Iljitjs deltagande
fordrades, änskönt han icke begrep något därav, blev
hans krav att avdela en egen värld åt sig utanför
familjen än mer oeftergivligt.

I samma mån som hustrun blev retligare och mer
fordrande, flyttade också Ivan Iljitj över sitt livs
tyngdpunkt till tjänsten. Han började älska sitt
ämbete allt mer, och hans ärelystnad växte.

Mycket snart, icke mer än ett år efter bröllopet,
förstod Ivan Iljitj, att det äktenskapliga livet, som
tycks böra ge en viss bekvämlighet i livet, i
verkligheten är en mycket invecklad och svår sak. Även
beträffande detta måste man liksom i förhållandet
till sin tjänst för att fullgöra sin plikt, d. v. s. föra
ett passande, av samhället gillat liv, utarbeta vissa
bestämda regler.

Och sådana regler för sitt förhållande till
äktenskapet utarbetade Ivan Iljitj. Han fordrade av
familjelivet blott sådana bekvämligheter, som det
kunde bjuda honom, såsom ett middagsmål hemma i
närvaro av frun i huset och en bädd för natten samt
först och främst de passande yttre former, som den
allmänna opinionen föreskrev. I övrigt sökte han
glädje och trevnad och blev mycket tacksam, om han
fann sådan. Men mötte han motstånd och
knarrighet, så försvann han genast in i sin egen avskilda
och isolerade värld, och där — i sin tjänst — fann
han trevnaden.

Ivan Iljitj blev uppskattad som en god och
trogen tjänsteman, och efter tre år utnämndes han till
sekreterare hos allmänne åklagaren. De nya
åliggandena, deras stora vikt, möjligheten att kunna
stämma inför domstolen och sätta i fängelse vem
som helst, talen inför offentligheten, framgången,
som Ivan Iljitj skördade häri — allt detta drog
honom ännu mer till tjänsten.

Åren gingo. Hans hustru blev allt grälsjukare
och argsintare, men de av Ivan Iljitj uppställda
reglerna för hans förhållande till livet i hemmet gjorde
honom nästan immun mot hennes grinighet.

Efter sju års tjänst i samma stad beordrades Ivan
Iljitj som allmän åklagare till ett annat guvernement.
Familjen flyttade dit, det var knappt om pengarna,
och frun tyckte icke om staden, dit de kommo. Även
om lönen var något större än förut, så var livet så
mycket dyrare. Dessutom dogo två barn, och
familjelivet blev på grund därav ännu ledsammare för
Ivan Iljitj.

Praskovja Fjodorovna förebrådde maken vid
varje motgång, som inträffade på den nya platsen.
Flertalet samtalsämnen mellan makarna, särskilt barnens
uppfostran, förde till frågor, vid vilka minnen av
tidigare tvister voro förknippade, och tvister voro
varje ögonblick färdiga att flamma upp. Det
återstod blott sällsynta perioder av förälskelse, som
kommo över makarna för att vara blott kort tid. Dessa
voro små öar, vilka de landade vid för en tid,
varefter de åter begåvo sig ut på den hemliga
fiendskapens hav, avlägsnande sig allt mera från varandra.
Detta avlägsnande skulle kunnat göra Ivan Iljitj
sorgsen, om han ansett, att det icke bort vara så,
men han vidkändes detta tillstånd icke blott såsom
det normala utan även såsom målet för hans
verksamhet i familjen. Hans mål bestod i att mer och
mer befria sig från dessa obehagligheter och giva
dem karaktär utav något ofarligt och tillåtet. Och
han sökte nå detta mål därigenom med familjen.
Då han var tvungen att vara där, så försökte han
säkerställa husfreden genom närvaron av
utomstående. Huvudsaken var, att han hade sitt ämbete.
Det var den värld, på vilken hans livsintresse
koncentrerade sig. Och detta intresse uppslukade
honom helt. Hans medvetande om sin makt,
möjligheten att tillintetgöra varje människa, som han ville
tillintetgöra, och värdigheten, den rent yttre, när
han trädde in i sessionssalen eller mötte
underordnade, hans framgångar hos såväl över- som
underordnade och först och främst ett mästerskap i att
leda förhandlingarna, vilket han var medveten om,
— allt detta gladde honom, och tillsammans med
diskussioner med kolleger, middagar och
vistpartier fyllde det hans liv, så att det på det hela taget
alltfort förflöt så, som han ansåg, att det borde
förflyta, nämligen på ett angenämt och anständigt
sätt.

Så genomlevde han ännu sju år. Den äldsta
dottern var redan sexton år, ännu ett barn dog, och
gossen, som besökte gymnasiet, återstod såsom ett
tvistefrö. Ivan Iljitj hade velat sätta honom i
rättsskolan, men Praskovja Fjodorovna skickade
honom på trots i gymnasiet. Dottern undervisades
hemma och gick framåt på alla sätt; ej heller
gossen var dålig i sina studier.
</chapter>
<chapter name="3">
<h2>3.</h2>

Så förlöpte Ivan Iljitjs liv under sjutton år ifrån
hans bröllop. Han var redan gammal på
åklagareposten och hade i väntan på en ännu mer
efterlängtad ställning avslagit flera förflyttningsanbud,
när en obehaglig händelse inträffade, som
fullständigt rubbade hans livslugn. Ivan Iljitj väntade sig
platsen som rättspresident i en universitetsstad, men
Hoppe slank på något sätt förbi honom och fick
platsen. Ivan Iljitj blev förargad, började göra
Hoppe förebråelser och tvista med honom och med
sina närmaste överordnade. Dessa blevo kyliga
gentemot honom, och vid nästa befordran blev han
åter förbigången.

Detta var 1880, det svåraste året i Ivan Iljitjs
liv. Det året visade det sig å ena sidan, att hans
lön icke längre räckte till livsuppehället, å andra
sidan, att alla hade glömt honom och att det, som
han tyckt vara en den största och grymmaste
orättvisa emot honom, för andra framstod som en helt
vanlig företeelse. Icke ens hans fader ansåg det
som en plikt att hjälpa honom. Han kände, att alla
övergåvo honom, anseende, att han med sina 3,500
om året var normalt, ja, till och med lyckligt
situerad. Han ensam, som bar på medvetandet om de
orättvisor, som man begått emot honom, som led
av det eviga gnatet från hustrun och som trycktes
av skulder, som han börjat göra, då han levde över
tillgångarna, — han ensam visste, att situationen
var långt ifrån normal.

Detta år tog han för att underlätta sin
ekonomiska ställning tjänstledighet och for ut på landet för
att tillsammans med sin hustru tillbringa sommaren
hos en svåger.

På landet kände Ivan Iljitj, utan sitt arbete som
han var, för första gången icke blott långtråkighet
utan även outhärdlig ledsnad. Han gjorde klart för
sig, att det var omöjligt att leva så och att han
måste vidtaga vissa åtgärder.

Efter att ha tillbragt en sömnlös natt, gående av
och an på terassen, beslöt Ivan Iljitj att fara till
Petersburg, där ordna sina angelägenheter och för
att bestraffa dem, som icke förstodo att uppskatta
honom, övergå till ett annat ministerium.

Följande dag for han trots alla hustruns och
svågerns försök att avråda honom till Petersburg.

Han hade en enda avsikt med sin resa, och det
var att utbedja sig en plats med fem tusen rubel i
årlig lön. Han lade icke längre an på något
särskilt ministerium, någon speciell inriktning eller
bestämd slags verksamhet. Det enda, han behövde,
var en plats, en plats med fem tusen om året, det
fick sedan vara i administrationen, i en bank, vid
järnvägarna, vid kejsarinnan Marias inrättningar,
ja, vid tullen, men han måste ovillkorligen ha fem
tusen om året och ovillkorligen avgå från
ministeriet, där man icke förstod att uppskatta honom.

Och verkligen! Denna Ivan Iljitjs resa kröntes
med förvånansvärd och oväntad framgång. I Kursk
steg en bekant till honom, F. S. Iljitj, på och kom
in i första klass. Han talade om, att guvernören
i Kursk nyss fått ett telegrafiskt meddelande, att
i dessa dagar en förändring ägde rum inom
ministeriet; till innehavare av Peter Ivanovitjs plats hade
Ivan Semjonovits utnämnts.

Den tillämnade förändringen hade utom sin
betydelse för Ryssland även en särskild betydelse för
Ivan Iljitj, så till vida som därigenom en ny
person, Peter Ivanovitj, och därmed tydligen även hans
vän Sahar Ivanovitj blevo befordrade, något som
var i högsta grad gynnsamt för Ivan Iljitj. Sahar
Ivanovitj var kamrat och vän till Ivan Iljitj.

I Moskva blev underrättelsen bekräftad. Och
framkommen till Petersburg anträffade Ivan Iljitj
Sahar Ivanovitj och fick löfte om en säker
befattning i justitieministeriet, där han tidigare varit
verksam.

Inom en vecka telegraferade han till sin hustru:

<i>”Sahar efterträder Miller, nästa konselj kommer
min utnämning.”</i>

Tack vare denna personförflyttning erhöll Ivan
Iljitj oväntat en sådan befattning inom sin förra
ministerium, att han kom att stå två grader högre på
rangskalan än sina kamrater och uppbära en årslön
på fem tusen rubel och tre tusen fem hundra till
täckande av flyttningskostnaderna. All förtret från
de forna fiendernas sida och från hela ministeriet
var glömd, och Ivan Iljitj var fullkomligt lycklig.

Ivan Iljitj återvände till landet så glad och nöjd,
som han icke varit på länge. Praskovja Fjodorovna
hade också blivit glad, och det slöts nu
vapenstillestånd mellan dem. Ivan Iljitj berättade om huru
alla i Petersburg visat honom vördnad, huru alla de,
som varit hans fiender, skämdes men voro lumpna
nog att avundas honom hans ställning, och särskilt
om huru allmänt och hjärtligt omtyckt han var i
Petersburg.

Praskovja Fjodorovna lyssnade till detta,
låtsade som om hon trodde på det och motsade honom
icke i något utan smidde blott planer för huru hon
skulle inrätta deras liv i den nya stad, dit de
flyttade. Och Ivan Iljitj såg med glädje, att dessa
planer voro hans planer, att de kommo överens och
att hans liv, som flutit trögt, återfick sin äkta,
säregna karaktär, att det åter präglades av glad
trevnad inom vissa gränser.

Ivan Iljitj hade kommit för att stanna blott kort
tid. Den 10 september måste han tillträda sitt
ämbete, och dessutom behövde han tid för att inrätta
sig på den nya platsen, transportera allting från
landsortsstaden, köpa nytt och beställa, med ett ord
inrätta sig så, som han planerat, och nästan alldeles
så, som Praskovja Fjodorovna planerat i sitt huvud.

Och nu, då allt fogade sig så lyckligt, då han kom
överens med sin hustru angående målet för deras
strävanden och de dessutom icke levde mycket
tillsammans, drogo de jämnt så, som de icke gjort förut
alltsedan de första åren utav sitt äktenskap. Ivan
Iljitj hade tänkt att taga med sin familj genast, men
då systern och svågern, vilka plötsligt hade blivit
särskilt älskvärda och familjära i sitt förhållande till
Ivan Iljitj och hans familj, enträget bådo därom,
blev det så, att Ivan Iljitj for ensam.

Ivan Iljitj for därifrån, och hans goda
sinnesstämning, som framkallats av hans framgång och av
endräkten med hustrun, två ting, som förstärkte
varandra ömsesidigt, följde honom hela tiden. Han
fann en förtjusande våning, just den, som han drömt
om tillsammans med sin hustru. Stora, höga
salonger i den gamla stilen, ett lämpligt, storartat
arbetsrum, rum för frun och dottern och en skolsal
för sonen — allt liksom uttänkt enkom för dem.
Ivan Iljitj grep sig själv an med inredningen, valde
ut tapeter, köpte möbler, i synnerhet sådana antika,
vilkas stil han höll för särskilt <i>comme il faut,</i>
överdrag, och det hela växte och växte och närmade sig
det ideal, som han ställt upp för sig. När halva
inredningen var färdig, överträffade det redan hans
förväntningar. Han fick ett begrepp om den
karaktär av <i>comme il faut</i> och av förfining, fjärran från
all banalitet, som allt skulle få, när det blev
färdigt. När han höll på att somna på kvällen, såg
han i andanom salen, så som den skulle bli. När
han betraktade den ännu ofullbordade salongen, såg
han redan framför sig kaminen, eldskärmen, hyllan,
de här och där placerade stolarna, faten och
tallrikarna längs väggarna och bronserna, där de alla
stodo på sin särskilda plats. Han gladdes vid
tanken på huru han skulle slå sin lilla fru och Lisanjka,
vilka också hade smak för dessa ting, med
förvåning. De väntade absolut icke något sådant. I
synnerhet hade det lyckats honom att finna och till
billigt pris inköpa gamla föremål, som gåvo det hela en
särskilt nobel karaktär. I sina brev framställde han
med flit allt sämre, än det var, för att därigenom
överraska dem.

Allt detta upptog honom så, att hans nya
verksamhet, som han likväl älskade, icke lade beslag på hans
intresse, i så hög grad, som han väntat. Under
sessionerna förekommo minuter av tankspriddhet; han
funderade över hurudana gardinkornischer han
skulle ha, raka eller svängda. Han sysselsatte sig så
flitigt därmed, att han ofta själv bråkade med att
flytta möbler och hänga om gardiner. En gång
klättrade han upp på en stege för att visa
tapetseraren, hur han ville, att det skulle draperas,
snavade och föll, men stark och vig, som han var, höll
han sig upprätt och slog bara ryggen mot handtaget
i fönsterramen. Det gjorde ont efter stöten men
gick snart över. Ivan Iljitj kände sig under hela
denna tid särskilt glad och frisk. Han skrev: ”Jag
känner, att jag blivit ungefär femtio år yngre.” Han
hade tänkt att bli färdig i september, men det drog
ut på tiden till mitten av oktober. Men i stället
blev det också förtjusande, så sade icke blott han
själv utan alla, som sågo det.

I själva verket var det likadant som hos alla
andra människor, som icke precis äro rika, men
emellertid vilja likna de rika och därför blott bliva
varandra inbördes lika: tyger, ebenholts, blommor,
mattor och bronser, mörka och glänsande föremål, allt
saker, som alla människor av en viss klass lägga sig
till med för att likna alla människor av en annan
klass. Och hos honom var denna likhet så stor, att
man icke kunde märka någon skillnad, men för
honom framstod detta som något originellt. När han
sedan mött de sina vid stationen, fört dem hem till
sin upplysta, färdigställda lägenhet och en lakej
i vit halsduk öppnade dörren till den uppsnyggade
tamburen, när de stego in i salongen och
arbetsrummet och i höga rop gåvo uttryck för sin
tillfredsställelse, var han mycket lycklig, förde omkring dem
överallt, njöt av deras beröm och strålade av glädje.
Samma afton, då Praskovja Fjodorovna bland annat
frågade honom, huru det gått till, då han föll,
skrattade han och åskådliggjorde, huru han flugit ner
och skrämt tapetseraren.

— Det är inte för ro skull, som jag är gymnast.
En annan skulle ha slagit ihjäl sig, men jag fick
mig bara en liten skråma här. När man rör vid den,
gör det ont, men det går över. Det är bara ett
blåmärke.

Och de började bebo den nya lägenheten, i
vilken såsom alltid, när man börjat känna sig
ordentligt hemmastadd, blott ett rum fattades, och med
de nya tillgångarna, vilka liksom alltid voro något
litet — så där en fem hundra rubel — för små,
och det var allt mycket bra. Särskilt var det den
första tiden, medan allt ännu icke var riktigt inrett
och man hade en hel del att beställa, göra ett inköp
här och en beställning där och flytta om och ordna
i hemmet. Även om det yppade sig någon oenighet
mellan makarna, så voro dock båda så
tillfredsställda och överhopade med arbete, att allt ändades
utan större tvister. När bosättningen var avslutad,
blev det litet långtråkigt, och det var något, som
fattades, men då hade de redan börjat göra nya
bekantskaper och lägga sig till med nya vanor, och
livet fylldes ut.

Sedan Ivan Iljitj tillbragt förmiddagen i
sessionssalen, återvände han hem till middagen, och den
första tiden var hans sinnesstämning god, fastän
den led något och det just av våningsbytet. Varje
fläck på en bordduk, på ett tyg, en avsliten tråd i
en gardin uppretade honom. Han hade haft så
mycket arbete med inredningen, att det gjorde
honom ont, varje gång något förstördes. Men i stort
sett förlöpte Ivan Iljitjs liv så, som enligt hans
mening livet borde förflyta, lätt, behagligt och
anständigt. Han gick upp klockan 9, drack kaffe, läste
tidningen, tog sedan på sig uniformen och gick till
sessionssalen. Där var redan ett ok i ordning,
under vilket han skulle arbeta, och genast hade han det
över sig. Det var mottagningen av supplikanter,
förfrågningarna i kansliet, själva ledningen av
kansliet, sessionerna, de offentliga och de enskilda. I
allt detta måste han förstå att utesluta allt det,
som hör till det grå livet, ty det stör alltid den
riktiga gången av tjänsteförrättningarna. Han fick
icke tillåta sig några förbindelser med människorna
utom dem, som tjänsten föreskrev; dessa
förbindelser skulle endast föranledas av tjänsten och fingo
endast ha karaktär av tjänsteförbindelser. Det
kommer till exempel en människa och önskar få
upplysning om något. Som privatperson kan Ivan IIjitj
helt enkelt icke ha några som helst förbindelser
med denna människa. Men när han såsom ledamot
av rätten har en förbindelse med denna människa
av den art, att den kan ådagaläggas på ett papper
med vignett, så gör Ivan Iljitj inom gränserna för
denna förbindelse allt, absolut allt, som kan göras,
och bemöter denna människa på ett mänskligt och
vänskapsfullt sätt, d. v. s. visar artighet. Så snart
den av tjänsten föreskrivna förbindelsen upphör,
så upphör också varje annan. Denna färdighet att
avskilja tjänstejaget utan att blanda samman det
med sitt verkliga jag ägde Ivan Iljitj i högsta grad,
och han hade genom långvarig övning och tack vare
medfödd begåvning kunnat utbilda den ända
därhän, att han ibland till och med såsom en virtuos
tillät sig att liksom på skämt i sina förbindelser
med människorna sammanblanda sitt mänskliga jag
med tjänstejaget. Han tillät sig detta därför, att
han inom sig förnam kraften, att, närhelst det var
av behovet påkallat, åter avskilja tjänstejaget,
borttaga det mänskliga. Detta gick för Ivan Iljitj icke
blott lätt, trevligt och som sig bör utan rent av
virtuosmässigt. Under rasterna rökte han, drack te,
resonerade en smula politik, en smula om allmänna
spörsmål, en smula om kortspel och allra mest om
utnämningar. Och visserligen trött men med samma
känsla som en virtuos, vilken sorgfälligt utfört sitt
parti, en av första violinerna i orkestern, återvände
han hem. Hemma fann han, att hans fru och dotter
gått ut någonstädes eller att de hade besök av någon.
Sonen var i gymnasiet, läste med någons hjälp sina
läxor och lärde sig noggrant det, som man skulle
lära sig på gymnasiet. Det var alltsammans bra.
Efter middagen läste Ivan Iljitj, om man icke hade
gäster hos sig, ibland en mycket omtalad bok, och
på kvällen satte han sig till sitt arbete, det vill säga,
han läste aktstycken, såg efter i lagböcker —
jämförde vittnesmålen och hänförde dem under olika
lagar. Detta var en varken långtråkig eller roande
sysselsättning för honom. Var det ibland tråkigt,
så kunde han spela vist, men gjorde han icke det,
så var detta i alla fall bättre än att sitta ensam eller
tillsammans med frun. Ivan Iljitjs särskilda nöje
voro små middagar, till vilka han inbjöd mera
betydande damer och herrar inom societeten, och
tidsfördriv tillsammans med dem, som voro så lika
sådana människors vanliga tidsfördriv, som hans
salong var lik andra salonger. En gång hade de till och
med stor bjudning med dans. Och Ivan Iljitj hade
själv roligt, och allt var bra; det blev bara en stor
träta med frun angående tårtorna och konfekten.
Praskovja Fjodorovna hade sin egen plan, men Ivan
Iljitj stod fast vid att taga allt hos en dyr konditor,
och han beställde många tårtor, så uppstod trätan
av den anledningen, att det blev tårtor över, under
det att konditorns räkning uppgick till fyrtiofem
rubel. Trätan var så häftig och obehaglig, att
Praskovja Fjodorovna kallade honom ”fårskalle” och
”grinjöns”. Han tog sig för huvudet och lät i
häftigheten undslippa sig något om att skiljas. Men
på själva bjudningen var det roligt. Sällskapet var
det allra bästa, och Ivan Iljitj dansade med
furstinnan Trufonova, syster till henne, som är bekant
för att ha grundat föreningen ”Rädda ur nöden”.
Glädjeämnen i tjänsten voro sådant, som talade till
hans egenkärlek; glädjeämnen i sällskapslivet
sådant, som talade till hans fåfänga. Men hans
djupaste glädje var glädjen vid vistspelet. Han
tillstod, att efter allt, efter alla mindre glada händelser,
som han än kunde råka ut för i livet, så fanns det
ett glädjeämne, som liksom ett ljus strålade
framför alla andra, och det var att tillsammans med goda
medspelare, som icke hade vanan att skrika, sitta
ner vid vistbordet, men ovillkorligen på fyra man
hand — bara man blev fem, gick det redan mycket
sämre, fastän han låtsade, att han tyckte om det
också — att föra ett intelligent, allvarligt spel —
när han hade goda kort på hand — och sedan
supera och dricka ett glas vin. Och efter vistspelet
gick Ivan Iljitj att sova vid synnerligen god
sinnesstämning, särskilt om han haft en mindre vinst —
att vinna mycket var honom obehagligt.

Så levde de. De fingo en den allra bästa
umgängeskrets. Det var både betydande personer och
ungdomar, som umgingos med dem.

I sina åsikter om bekantskapskretsen voro
mannen, hustrun och dottern fullständigt ense, och utan
att ha rådgjort därom befriade de sig alla på
samma sätt från allehanda vänner och mindre
önskvärda släktingar, vilka kringsvärmade dem med
ömhetsbetygelser i form av japanska tallrikar för
salsväggarna. Snart slutade dessa mindre önskvärda
vänner att svärma, och Golovins hade kvar blott
det allra bästa sällskap. Unga herrar började göra
Lisanjka sin kur, och rannsakningsdomaren
Pjetriftschef, en son till Dmitrij Ivanovitj Pjetriftschef och
ende arvinge till hans förmögenhet, började
uppvakta Lisa, så att Ivan Iljitj redan samspråkade
med Praskovja Fjodorovna om huruvida man icke
borde låta dem företaga en utflykt i trojka
tillsammans eller anordna en amatörföreställning. — Så
levde de. Och allt gick på samma sätt utan att
förändras, och allt var mycket bra.
</chapter>
<chapter name="4">
<h2>4.</h2>

Alla voro friska. Man kunde icke kalla det
ohälsa, att Ivan Iljitj ibland sade, att han hade en
besynnerlig smak i munnen och kände något
obehagligt i vänstra sidan av magen.

Men det hände sig, att detta obehag blev större.
Det hade ännu icke övergått till smärta, men till en
förnimmelse av en beständig tyngd i sidan och till
dålig sinnesstämning. Denna dåliga sinnesstämning
blev starkare och starkare och började fördärva den
hos familjen Golovin existerande trevnaden av ett
lätt och anständigt liv. Mannen och hustrun började
tvista allt oftare, och snart bortföll det lätta och
behagliga, som vilat över deras liv, och blott med
möda förmådde de upprätthålla det yttre skenet.
Scener förekommo åter oftare. Åter hade de blott
de där små öarna kvar, på vilka man och hustru
kunde mötas utan lynnesutbrott, och även dessa öar
hade blivit färre. Och Praskovja Fjodorovna
talade nu icke utan anledning om sin mans svåra lynne.
Med den för henne utmärkande vanan att överdriva
sade hon, att han alltid haft ett sådant förfärligt
lynne och att det ville till att ha hennes godhet för
att kunna uthärda detta under tjugo år. Det var
sant, att det nu var han, som satte igång med
trätorna. Han började alltid gnata just vid
måltidsdags, ofta alldeles som han började äta, vid soppan.
Än anmärkte han på att någon del av servisen var
förstörd, än var en rätt honom icke till lags, än
hade sonen armbågen mot bordet, än gällde det
dotterns frisyr. Och för allt gav han Praskovja
Fjodorovna skulden. Praskovja Fjodorovna sade
honom till en början emot och sade honom
obehagliga saker, men två gånger råkade han vid början av
en middag i ett sådant raseri, att hon begrep, att
detta var ett sjukligt tillstånd, som framkallades hos
honom vid intagandet av födan, och hon lade band
på sig. Hon motsade honom icke mer utan
påskyndade blott måltiden. Detta, att kunna lägga band på
sig, räknade Praskovja Fjodorovna sig till stor
förtjänst. Sedan hon gjort klart för sig, att hennes
make hade ett förfärligt lynne och att han bragte
olycka över hennes liv, började hon beklaga sig.
Och ju mer hon beklagade sig, desto mer hatade
hon sin man. Hon började önska, att han skulle
dö, men det gick heller icke an att önska så, ty då
skulle lönen upphöra. Och detta retade upp henne
ännu mer emot honom. Hon ansåg sig fruktansvärt
olycklig just därför, att icke ens hans död skulle
kunna rädda henne, och hon retade upp sig,
försökte dölja det, och detta hennes överretade
tillstånd blott stegrade hans retningsgrad.

Efter en scen, vid vilken Ivan Iljitj varit
särdedeles orättvis i sina beskyllningar och efter vilken
han förklarat sig och sagt, att han verkligen var
retlig men att detta kom sig av en sjukdom, sade
hon honom, att han måste söka bot, om han var
sjuk, och fordrade hon av honom, att han for till
en berömd läkare.

Han for till läkaren. Allt var, som han väntat;
allt försiggick, som det alltid brukar. Både den
långa väntetiden och doktorns tillgjorda viktighet
voro honom bekanta; han kände till samma saker
från sin domstolsverksamhet. Och knackningarna,
lyssnandet, frågorna, som krävde på förhand
bestämda och tydligen onödiga svar, och den
betydelsefulla uppsynen, som sade en: ”Vänd er bara till
oss, så skola vi ordna allt för er; hos oss råder intet
tvivel, utan vi veta, hur man skall ordna allt, allt
på ett och samma sätt för alla människor, de må
vara vilka som helst”, — allt detta var precis som
inför domstolen. Samma min, med vilken han i
rätten betraktade de anklagade, med precis samma min
betraktade den berömde doktorn nu honom.

Doktorn sade: ”Det och det utvisar, att det är
så och så i ert inre. Men skulle det icke bekräftas
genom en undersökning av den och den, så måste
man förutsätta, att ni lider av det och det. Men
om man förutsätter detta, så... o. s. v.” För Ivan
Iljitj fanns blott en fråga av vikt, nämligen om hans
tillstånd var farligt eller ej. Men doktorn
ignorerade denna otillbörliga fråga. Ur doktorns
synpunkt var denna fråga alltför onyttig för att kräva
något svar; det existerade för honom blott ett
övervägande av de sannolika möjligheterna, vandrade
njure, kronisk katarr och blindtarmsinflammation.
Det var icke en fråga om Ivan Iljitjs liv utan en
strid mellan vandrande njure och blindtarm. Och
i Ivan Iljitjs närvaro avgjorde doktorn på ett
glänsande sätt denna strid till förmån för blindtarmen,
dock med det förbehållet, att en undersökning av
urinen kunde giva nya indicier, och att fallet då
skulle undersökas ännu en gång. Allt detta var på
pricken detsamma, som Ivan Iljitj på samma glänsande
sätt själv tusen gånger gjort inför de åklagade. Precis
lika glänsande gjorde doktorn sin sammanfattning,
och triumferande, ja, glatt betraktade han den
åklagade över glasögonen. Av doktorns
sammanfattning drog Ivan Iljitj den slutsatsen, att det stod
illa till med honom men att detta var doktorn och
kanske alla andra likgiltigt, illa var det i alla fall
med honom. Och denna slutsats berörde Ivan Iljitj
smärtsamt och framkallade hos honom en känsla
av medlidande med sig själv och av kraftig ilska
mot doktorn, som kunde vara så likgiltig inför en
så viktig fråga.

Men han sade ingenting utan reste på sig, lade
pengarna på bordet och suckade. ”Vi sjuka komma
väl ofta med otillbörliga frågor till er?” sade han.
“Är detta över huvud en farlig sjukdom eller ej?...”

Doktorn betraktade honom strängt med ett öga
genom glasögonen, som om han ville säga: ”Om
svaranden icke håller sig inom gränserna för de till
honom ställda frågorna, så ser jag mig nödsakad giva
befallnig om hans avlägsnande ur rättssalen.”

— Jag har redan sagt er det, som jag ansåg för
nödvändigt och lämpligt, sade doktorn. — Resten
kommer undersökningen att giva vid handen. —
Och doktorn bugade sig.

Ivan Iljitj avlägsnade sig långsamt, satte sig
nedstämd i släden och for hem. Hela vägen sysselsatte
han sig utan avbrott med att genomgå allt, vad
doktorn hade sagt, och försökte översätta alla dessa
tillkrånglade, oklara, lärda ord till vanligt enkelt
språk för att i dem läsa svaret på frågan: ”Är det
illa, är det mycket illa med mig, eller är det ännu
inte så farligt?” Och det tycktes honom, som om
kontentan av allt det, som doktorn sagt, var, att det
stod mycket illa till. Allt syntes Ivan Iljitj så
sorgset på gatorna. Droskorna voro sorgsna, husen voro
sorgsna, och de förbigående och butikerna voro
sorgsna. Och smärtan, denna dova, gnagande, icke för
en sekund upphörande smärta tycktes i samband
med doktorns oklara yttranden erhålla en
allvarligare betydelse. Ivan Iljitj gav nu akt på den med
en ny, tung känsla.

Han kom hem och började berätta om det för
sin fru. Frun hörde på, men mitt under allt kom
dottern in, iklädd en hatt. Hon gjorde sig just i
ordning att fara ut tillsammans med modern. Hon
betvingade sig och satte sig ned att lyssna till
denna långtråkiga historia, men länge höll hon icke ut,
och ej heller modern hörde på, tills han berättat
färdigt.

— Nå, jag är mycket glad, sade modern; se nu
till, att du tar in medicinen ordentligt. Ge mig
receptet, så skall jag skicka Gerasim till apoteket.
— Och hon gick för att kläda sig.

Han höll andan, så länge hon var i rummet, och
suckade tungt, när hon gått.

— Nå, vem vet, sade han. — Kanske det
verkligen inte har gått så långt.

Han började ta in medicin och följde doktorns
föreskrifter, som ändrades, när urinen blivit
undersökt. Men just härvid hände det sig, att det i
denna undersökning och i det, som skulle följa därav,
uppstod oreda. Man fick icke komma till doktorn
med det, och så kom det sig, att man icke gjorde så,
som doktorn sagt till om, eller också hade man
glömt något, ljugit eller förhemligat något för
honom.

Men Ivan Iljitj började i alla fall följa
föreskrifterna ordentligt och fann däri lindring under den
första tiden.

Ivan Iljitjs huvudsysselsättning ifrån tiden för
besöket hos doktorn blev att ordentligt följa
doktorns föreskrifter beträffande hygien och intagande
av medicin samt att giva akt på sina sjukdomar och
på alla organismens funktioner. Hans
huvudintressen blevo människors sjukdomar och människors
hälsa. När man i hans närvaro talade om sjuka,
avlidna, tillfrisknade, och särskilt om sådan sjukdom,
som liknade hans, bemödade han sig att dölja sin
sinnesrörelse, hörde på, gjorde förfrågningar och
tillämpade de nya rönen på sin egen sjukdom.

Smärtan minskades icke, men Ivan Iljitj gjorde
våld på sig för att förmå sig själv att tro, att det
var bättre. Och han kunde lura sig själv, så länge
som ingenting upprörde honom. Men så snart det
inträffade ett obehag med frun, ett missöde i
tjänsten, otur med korten i vistspelet, så kände han
genast sin sjukdoms hela kraft. Förr hade han
brukat fördraga sådana missöden i väntan att rätt, som
det var, kunna ställa allt tillrätta, betvinga
motigheterna, vänta sig en framgång, en stor slam. Men
nu bröt varje motgång ned honom och störtade
honom i förtvivlan. Han sade till sig själv: ”Se nu
hade jag börjat repa mig, och medicinen hade
börjat verka, och så kommer denna förbannade olycka
och detta obehag...” Och han blev förbittrad på
olyckan eller på människorna, som förorsakade
honom obehag och dödade honom, ty han kände, hur
denna vrede förde honom mot döden, och likväl
kunde han icke avhålla sig från den. Det vill synas,
som om det borde stått klart för honom, att denna
hans ilska gentemot förhållandena och människorna
försämrade hans tillstånd, och att han därför icke
borde skänka de obehagliga händelserna någon
uppmärksamhet. Men han gjorde ett alldeles omvänt
resonemang. Han sade, att han behövde lugn, gav
akt på allt, som störde detta lugn, och blev upprörd,
närhelst han blev det ringaste störd. Hans tillstånd
försämrades också därigenom, att han läste
medicinska böcker och rådförde sig med läkare.
Försämringen fortskred så jämnt, att han kunde
bedraga sig, när han jämförde den ena dagen med den
andra, så liten var skillnaden. Men när han
konsulterade läkarna, visade det sig, att det gick mot
det sämre, och det mycket fort. Och trots detta
gick han jämt och ständigt till läkarna.

Denna månad hade han besökt en annan
ryktbarhet. Denna andra ryktbarhet sade nästan
detsamma som den första, men han ställde sina frågor
annorlunda. Och konsultationen hos denna ryktbarhet
fördubblade blott Ivan Iljitjs tvivel och fruktan. En
vän till en av hans vänner, en mycket skicklig
läkare, konstaterade en helt annan sjukdom, och oaktat
han utlovade ett tillfrisknande, gjorde han med sina
frågor och antaganden Ivan Iljitj än mer förvirrad
och stärkte hans tvivel. En homöopat bedömde
sjukdomen på ännu ett annat sätt och gav ett
läkemedel, som Ivan Iljitj i all hemlighet begagnade en
veckas tid. Men då han efter en vecka icke kände
någon lindring och då han förlorat förtroendet
både för de föregåendes behandling och för dennes,
blev han ännu mer nedslagen. En gång berättade
en bekant fru om helbrägdagörelse genom
helgonbilder. Ivan Iljitj överraskade sig själv med att
uppmärksamt höra på och tro på verkligheten av
denna händelse. Detta skrämde honom. ”Har jag
verkligen blivit så slö i mitt förstånd?” frågade han
sig själv. — ”Å, strunt! Dumheter; man får inte
bli misstänksam utan välja sig en bestämd läkare
och hålla sig strängt till hans föreskrifter. Det
skall jag också göra. Nu är det slut. Jag skall inte
tänka över det utan noga följa alla föreskrifter ända
till sommaren. Då skall man få se! Nu kan det
vara slut på detta vacklande hit och dit!...” Det
var lätt att säga detta men omöjligt att uppfylla
det. Smärtorna i sidan plågade honom alltjämt,
blev liksom allt starkare och stannade kvar allt
längre, och smaken i munnen blev allt konstigare. Han
tyckte, att en vidrig lukt kom ur munnen på honom,
och aptiten och krafterna minskades undan för
undan. Han kunde icke bedraga sig själv. Något
underligt, nytt och betydelsefullare än allt annat i hela
hans liv försiggick inom honom. Och han var den
ende, som visste om detta; alla i hans omgivning
voro okunniga om det, antingen med eller utan
avsikt, och tänkte, att allt i världen gick sin gilla gång.
Detta plågade Ivan Iljitj mest av allt. De där
hemma, främst hustrun och dottern, vilka stodo mitt
uppe i det sjudande sällskapslivet, förstodo, efter
vad han kunde se, ingenting och förargade sig över
att han var så olustig och fordrande, alldeles som
om han varit skulden till detta. Fastän de även
bemödade sig att dölja detta, såg han, att han var dem
ett hinder, men att hans hustru intagit en viss
ställning till hans sjukdom, som hon behöll oberoende
av vad han sade och gjorde. Och hennes ställning
till sjukdomen var sådan: ”Ivan Iljitj”, sade hon till
sina bekanta, ”han, förstår ni, kan inte som andra,
beskedliga människor noga följa doktorns
föreskrifter. I dag tar han in dropparna och äter det, som
han blivit ordinerad, och går och lägger sig i tid.
Men så i morgon glömmer han att ta in medicinen,
om jag förbiser det, han äter stör, änskönt han icke
blivit ordinerad det, och blir sittande vid vistspelet
till klockan ett.”

— När hände det, hör du! säger Ivan Iljitj
förtretad. — En enda gång hos Peter Ivanovitj.

— Men i går tillsammans med Schebek!

— När jag i alla fall inte hade kunnat sova, för
att det gjorde ont, så kan det ju kvitta...

— Det må vara hur som helst med det, men jag
menar endast, att på det sättet blir du aldrig frisk,
utan du kommer bara att plåga oss.

Den yttre ställning, som Praskovja Fjodorovna
intog till mannens sjukdom och som hon yppade
för såväl andra som honom själv, var sådan: Ivan
Iljitj var själv skuld till sin sjukdom, och hela
denna sjukdom var ett nytt obehag, som han utsatte
sin hustru för. Ivan Iljitj kände väl, att denna
uppfattning icke var överlagd, men det blev honom
fördenskull icke lättare att bära.

I rätten märkte Ivan Iljitj eller trodde han sig
märka, att folks förhållande till honom var lika
underligt. Än tyckte han, att man betraktade
honom, såsom man betraktar en människa, som snart
har att lämna en plats ledig än började hans vänner
helt vänskapligt skämta med hans misstänksamhet,
som om det förfärliga, fruktansvärda och oerhörda,
som tagit plats inom honom och icke upphörde att
tära honom utan undan för undan ryckte bort
honom, vore det trevligaste föremål för skämt. I
synnerhet Schwarz med sin lekfullhet, livlighet och
<i>comme il faut,</i> som påminde Ivan Iljitj om hurudan
han själv varit för tio år sedan, retade upp honom.

Vännerna kommo till honom för att spela ett
parti kort. De slogo sig ned, delade ut, gjorde de nya
korten böjligare: lade knektar till knektar; det fanns
sju sådana. Medspelarna sade: ”Utan trumf!” och
satt med två knektar. Vad kunde man önska sig
mer? Det var roligt. Nu måste man göra en slam
i rappet. Och plötsligt känner Ivan Iljitj den
sugande smärtan, smaken i munnen, och det
förefaller honom underligt, att han därunder kan ha
någon glädje av slammen.

Han ser på sin medspelare Mihail Mihailovitj,
huru han slår i bordet med sin sangviniska hand och
artigt och vänligt avhåller sig från att samla in sina
stick och skjuter över dem till Ivan Iljitj för att
bereda honom nöjet att göra det utan mycket
besvär och utan att behöva sträcka ut handen långt.
”Tänker han verkligen, att jag är så svag, att jag
inte kan sträcka ut handen så långt?” tänker Ivan
Iljitj, glömmer trumfarna och spelar ut trumf i
onödan och förlorar slammen, och därvid ser han —
och det är det värsta av alltsammans —, huru svårt
Mihail Mihailovitj har det, men honom själv
kvittar det fullständigt. Och det är förfärligt att tänka
på hur det kan komma sig, att det är honom så
likgiltigt.

Alla se, att det är svårt för honom, och säga: ”Vi
kunna avbryta spelet, om ni är trött. Ni skall vila
er.” Vila sig? Nej, han är icke det ringaste trött.
De spela robberten till slut. Alla äro dystra och
tystlåtna. Ivan Iljitj känner med sig, att det är
han, som tillfört dem denna dystra stämning, men
han kan icke skingra den. De supera och fara var
och en till sitt, och Ivan Iljitj är ensam kvar med
medvetandet, att hans liv blivit förgiftat för honom
och att det förgiftar andras liv och att denna
förgiftning icke försvagas utan mer och mer
genomtränger hela hans tillvaro.

Och med detta medvetande och därtill med de
fysiska plågorna och med den skräck, som de
medförde, måste han lägga sig till sängs för att ofta
under största delen av natten icke kunna sova på
grund av smärtor. Men på morgonen måste han
åter stiga upp, kläda på sig, fara till rätten, tala,
skriva, och om han icke hade att fara dit, så
måste han hemma tillbringa de tjugufyra timmar om
dygnet, av vilka var och en betydde plågor, plågor.
Och så måste han leva på undergångens brant,
ensam, utan en enda människa, som skulle kunna
förstå honom och hysa medlidande med honom.
</chapter>
<chapter name="5">
<h2>5.</h2>

Så gick en månad och ännu en. Före nyår kom
hans svåger till staden, och han kom till dem för
att få bo där. Ivan Iljitj var i rätten. Praskovja
Fjodorovna hade farit för att göra uppköp. När
Ivan Iljitj kom hem och gick in i sitt arbetsrum,
påträffade han där sin svåger, en frisk, sangvinisk
människa. Han höll just på att själv packa upp sin
resväska. Han lyfte huvudet vid Ivan Iljitjs steg
och såg en sekund tigande på honom. Hans blick
blottade allt för Ivan Iljitj. Svågern öppnade
munnen för att giva ifrån sig ett utrop men hejdade
sig. Denna rörelse bekräftade allt.

— Vad? Har jag förändrat mig?

— Ja... Det märks en viss förändring.

Och varje gång Ivan Iljitj sedan förde sitt
utseende på tal, svarade svågern med en envis tystnad.
Praskovja Fjodorovna kom hem, svågern gick ut
till henne. Ivan Iljitj låste dörren och såg sig i
spegeln, framifrån och sedan från sidan. Han tog
ett porträtt av sig och sin hustru och jämförde
porträttet med det, som han såg i spegeln.
Förändringen var oerhörd. Sedan blottade han armarna upp
till armbågarna, såg på dem, drog ner ärmarna igen,
satte sig på ottomanen och blev mörkare i sitt
sinne än natten.

”Det går inte an, det går inte an”, sade han till
sig själv och sprang upp och gick fram till bordet,
tog fram sitt arbete och började läsa; men han
kunde icke. Han låste upp dörren och gick in i
matsalen. Dörren till salongen var stängd. Han gick
fram till den på tåspetsarna och lyssnade.

— Nej, du överdriver, sade Praskovja
Fjodorovna.

— Varför överdriver jag? Du kan icke se det.
Han är en död människa, se på hans ögon! Utan
glans! Vad är det fatt med honom?

— Det är det ingen, som vet. Nikolajef (detta
var en annan doktor) sade ett, jag vet icke vad, och
Letschetitskij (det var en berömd doktor) sade
motsatsen...

Ivan Iljitj gick därifrån in till sig, lade sig och
tänkte: ”Njuren, den vandrande njuren”. Han
kom ihåg allt, vad doktorerna sagt honom, hur den
slitit sig lös och hur den vandrade. Och han
gjorde i fantasien en ansträngning att fånga in denna
njure och hejda den och fästa den på dess plats; så
lätt var det gjort, tycktes det honom. ”Nej jag
skall ännu en gång fara till Peter Ivanovitj”. (Det
var den vännen, vilkens vän var doktor). Han
ringde, befallde, att man skulle spänna för hästen, och
beredde sig att fara.

— Vart skall du fara, Jean, frågade frun med ett
särskilt sorgset och ovanligt godhjärtat uttryck.

Detta ovanliga godhjärtade uttryck gjorde honom
ond. Han såg på henne med en mörk blick.

— Jag måste till Peter Ivanovitj.

Han for till vännen, vars vän var doktor. Och
tillsammans med honom till doktorn. Han träffade
honom hemma och samtalade länge med honom.

Han skärskådade ur anatomisk och fysiologisk
synpunkt den sjukdomsprocess, som enligt doktorns
mening försiggick inom honom, i alla dess detaljer,
och kom därigenom till klarhet om allt.

Där fanns ett litet föremål, ett enda litet
föremål i blindtarmen. Det kunde ordnas. Om man
förstärkte det ena organets energi och försvagade
verksamheten i det andra, så skulle en uppsugning
äga rum och allt bli bra.

Han kom något för sent till middagen. Han åt,
samtalade glatt men kunde icke på länge återvända
in till sig för att arbeta. Till slut gick han in i sitt
arbetsrum och satte sig till sitt arbete. Han läste
handlingar, arbetade, men medvetandet om att han
hade en hittills uppskjuten, viktig angelägenhet att
avhandla med sitt eget inre efter arbetets
avslutande, lämnade honom icke. När arbetet var färdigt,
gick det upp för honom, att denna inre
angelägenhet var tankarna på blindtarmen. Men han hängav
sig icke åt dem, han gick ut i salongen till teet. Där
voro gäster, de talade, spelade piano och sjöngo.
Rannsakningsdomaren, som man ville ha till man åt
dottern, var också där. Ivan Iljitj hade, enligt vad
Praskovja Fjodorovna märkte, mer glädje av
aftonen än alla de andra, men han glömde icke för en
minut sina uppskjutna, viktiga tankar om
blindtarmen. Klockan elva tog han farväl och gick in till
sig. Sedan sjukdomens början sov han ensam i ett
litet rum bredvid arbetsrummet. Han gick dit in,
klädde av sig och tog en roman av Zola men läste
den icke utan låg och tänkte. Och i hans fantasi
försiggick den förbättring av blindtarmen, som han
önskade sig. Det sögs ut, fördes ut, och den riktiga
verksamheten återställdes. ”Ja, så är det”, sade han
för sig själv; ”man måste bara hjälpa naturen.” Han
kom att tänka på medicinen, reste sig upp och tog in
den, lade sig på rygg och lyssnade till huru
välgörande medicinen verkade och huru den förintade det
onda. ”Jag måste bara ta in den regelbundet och
undvika alla skadliga inflytelser; jag känner mig
redan bättre, vida bättre.” Han tog sig på sidan; den
ömmade icke vid beröringen. ”Ja, jag känner det
icke, det är redan mycket bättre.” Han släckte
ljuset och lade sig på sidan... Blindtarmen läkes,
suges ur. Plötsligt kände han den gamla bekanta, dova,
gnagande smärtan, envis, tyst och allvarlig som förr.
Den gamla äckliga smaken förnams i munnen. Det
sög till i hjärtat, han blev oredig i huvudet. ”Min
Gud, min Gud! Åter, åter, och aldrig upphör det!”
Men plötsligt framstod saken för honom från en
annan sida. ”Blindtarmen! Njuren!” sade han
för sig själv. ”Här är det icke fråga om blindtarm
och njure utan om liv och... död. Livet ägde jag,
men nu går det sin väg, nu går det, och jag kan
icke hejda det. Ja. Varför skall jag bedra mig
själv? Är det månne icke tydligt för alla utom
mig, att jag skall dö? Frågan gäller bara, om det
dröjer veckor, dagar... kanske jag dör nu. Förr
fanns det ljus, nu är det mörker. Förr var jag här,
men nu bär det av dit! Vart?” Han blev iskall,
andningen stannade av. Han hörde blott hjärtats
slag.

”När jag upphör att vara till, vad blir det då av
mig? Ingenting. Var skall jag vara, när jag icke
mer finns till? Är det verkligen döden? Nej, jag
vill icke.” Han sprang upp, ville tända ljuset,
trevade med darrande händer, tappade ljusstaken och
ljuset på golvet och föll åter ned på kudden.
”Varför? Det gör ju alldeles detsamma”, sade han för
sig själv och såg med uppspärrade ögon ut i
mörkret. — ”Döden. Ja, döden. Och ingen av dem
vet det eller vill veta det eller hyser medlidande
med mig. De spela. (Han hörde på avstånd genom
dörren en bullrande röst och ljudet av riturneller).
Dem gör det detsamma, men de skola också dö en
gång. Fånar! För mig kommer det tidigare, för
dem senare, men kommer gör det. Men de roa
sig. Djur!” — Ilskan höll på att kväva honom.
Och han blev plågsamt, outhärdligt tungsint. ”Det
är väl icke möjligt, att alla blivit dömda till en så
fasansfull ångest som denna?” Han reste på sig.

”Det är något, som icke är, som jag tänkt mig
det, jag måste lugna mig. Jag måste tänka över
allt från början”, och han började tänka över. —
”Ja, början av sjukdomen. Jag föll och slog mig i
ryggen men fortfor att vara densamme dag från
dag. Det värkte litet grand, sedan mer, sedan var
det doktorerna, och så nedslagenheten, ängslan och
återigen doktorer. Och jag kom närmare och
närmare avgrunden. Krafterna avtogo. Närmare,
närmare. Och nu är jag avtärd, glansen i ögonen är
borta. Döden är det, men jag, jag tänker på
blindtarmen. Jag tänker på att få blindtarmen läkt, men
det är döden. Är det verkligen döden?” — Åter
kom fasan över honom, han flämtade, böjde sig
fram, sökte efter tändstickorna och slog armbågen
mot nattduksbordet. Det störde honom och gjorde
ont, han retade upp sig på bordet, tryckte sig
kraftigt emot det och välte omkull det. Och förtvivlad,
flämtande kastade han sig på rygg och väntade, att
döden skulle komma genast.

Gästerna foro nu. Praskovja Fjodorovna hade
följt dem till dörren. Hon hörde fallet och kom in.

— Vad har du för dig?

— Ingenting. Råkade slå omkull det.

Hon gick ut efter ljus. Han låg och andades
tungt och hastigt såsom en, som har sprungit en
verst, och höll oavvänt ögonen riktade på henne.

— Vad är det fatt, Jean?

— Ingen... ting. Slog om... kull. —
”Varför skall jag tala. Hon förstår det inte,” tänkte han.

Hon förstod det verkligen icke. Hon reste upp
bordet, tände ljuset åt honom och gick skyndsamt
ut. Hon måste följa ut en gäst. När hon
återvände, låg han likadant på rygg och tittade uppåt.

— Hur är det fatt, är du sämre?

— Ja.

Hon skakade på huvudet och satte sig ner.

— Hör du, Jean. Tycker du inte som jag, att
vi borde bedja Letschetitskij komma hit hem.

Detta betydde att kalla en ryktbar läkare utan att
spara på pengarna. Han log giftigt och sade:
”Nej.”

Hon satt en liten stund hos honom, gick sedan
fram till sängen och kysste honom på pannan.

Han hatade henne av hela sin själ, när hon kysste
honom, och måste lägga band på sig för att icke
stöta bort henne.

— Farväl, Gud give, att du somnar in!

-Ja.
</chapter>
<chapter name="6">
<h2>6.</h2>

Ivan Iljitj såg, att han skulle dö, och han befann
sig i ständig förtvivlan.

Innerst inne visste han, att han skulle dö, men
han var icke van vid detta medvetande, förstod det
icke och kunde omöjligen sätta sig in i den tanken.

Det exempel på syllogism, som han lärt sig i
Kiesewetters logik och som lydde så: Cajus är en
människa, alla människor äro dödliga, alltså är Cajus
dödlig, hade under hela hans liv tyckts honom
riktigt blott med avseende på Cajus men aldrig med
avseende på honom själv. Där var det frågan om
Cajus, människan, människan över huvud, och då
var slutledningen fullständigt riktig. Men han var
icke Cajus och icke människan över huvud, utan
han hade alltid varit en varelse, i allo olik alla andra;
han hade varit Vanja, och Vanja hade haft mamma
och pappa, Mitja och Volodja, leksaker, kusk,
njanja och sedermera Katjenka, och han hade prövat
alla fröjder och bekymmer och all hänförelse, som
barndomen, uppväxtåren och ungdomen skänka.
Månne Cajus hade känt den lukt av randig
läderboll, som Vanja älskade så högt? Månne Cajus
hade kysst sin moders hand som han, och hade han
månne hört sidenet i moderns veckade klänning
frasa så. Hade han krigat så om piroggerna i
rättsskolan? Hade Cajus varit lika förälskad? Hade
Cajus månne förstått att leda rättsförhandlingar så
som han?

Cajus var verkligen dödlig, och det var i sin
ordning, att han dog, men för mig, Vanja, Ivan Iljitj,
för mig med mina känslor, mina tankar, för mig
ligger det annorlunda till. Det kan inte vara
möjligt, att jag skulle vara tvungen att dö. Det
skulle vara för ohyggligt.

Så kände han det.

”Om jag skulle dö liksom Cajus, så skulle jag även
veta om det, så skulle en inre röst säga mig det.
Men det finns intet sådant inom mig; jag och alla
mina vänner hava förstått, att det alls icke är samma
sak med oss som med Cajus. Och så kommer det
här! Det är icke möjligt! Det är icke möjligt, och
dock är det så. Hur hänger det ihop? Hur skall
man förstå det?”

Och han kunde icke förstå det, och han bemödade
sig att jaga bort denna tanke såsom en falsk, oriktig,
sjuklig tanke och tränga ut den med andra, riktiga,
hälsosamma tankar. Men denna tanke, eller icke
blott tanke utan så att säga verklighet, kom tillbaka
och ställde sig framför honom.

Och han kallade i tur och ordning fram andra
tankar på denna tankes plats i hopp att hos dem
finna ett stöd. Han försökte återvända till sina
förra tankegångar, vilka hade spärrat vägen till tanken
på döden. Men allt, som förut spärrat vägen för
medvetandet om döden, allt som dolt och förintat
detta medvetande, kunde nu förunderligt nog ej
längre framkalla denna verkan. Den senaste tiden
hade Ivan Iljitj till större delen tillbragt under dessa
försök att återställa den förutvarande gången av
sina tankar och känslor, som dolt döden för honom.
Därvid brukade han säga till sig själv: ”Jag skall
sysselsätta mig med min tjänst, jag levde ju genom
den.” Och han gick till rätten och jagade bort allt
tvivel ifrån sig, inlät sig i samtal med sina kamrater
och satte sig efter gammal vana tankspritt i
länstolen av ek, stödde sig med båda sina avtärda armar
mot armstöden och överfor med sin fundersamma
blick folkmängden. Därefter böjde han sig precis
som vanligt över till sin kamrat, sköt över
handlingarna till honom, talade viskande med honom för
att sedan plötsligt höja blicken, sätta sig rakt fram,
uttala de kända orden och därmed öppna
förhandlingarna. Men mitt i alltsammans började plötsligt
plågorna i sidan <i>sitt</i> sugande arbete utan att ägna
sakens utvecklingsgång någon uppmärksamhet. Ivan
Iljitj lyssnade till plågorna, förjagade tanken
därpå, men de fortsatte sitt verk, och de kommo och
stannade rakt framför honom och sågo på honom,
och han stelnade, elden slocknade i hans ögon, och
han började åter fråga sig själv: ”Är det
verkligen blott <i>dessa</i> som ha rätt? Och kollegerna och de
underordnade sågo med förundran och sorg, att han,
en så glänsande, skarpsinnig domare blev förvirrad
och gjorde fel. Han ryckte upp sig, bemödade sig
att minnas, lyckades slutföra förhandlingarna och
återvände hem med medvetandet om att hans
domareverksamhet icke mer såsom förr kunde dölja
för honom det, som han ville ha dolt, att
domareverksamheten icke kunde befria honom från
plågorna. Och det värsta av alltsammans var, att dessa
påkallade hans uppmärksamhet, icke för att han
skulle uträtta något utan bara därför att han
skulle se på dem och utan att göra någonting plågas
obeskrivligt.

Och för att rädda sig från detta tillstånd sökte
Ivan Iljitj tröst, han sökte skydd av annat slag.
Sådant erbjöd sig också och räddade honom liksom för
en kort tid, men snart voro dessa
skyddsanordningar icke precis sönder men likväl otäta, så att det
såg ut, som om plågorna trängde genom allt och
ingenting förmådde spärra vägen för dem.

Det hände en gång under denna tid, att han kom
in i salongen, som han själv inrett, denna salong, där
han fallit, för vilkens iordningsställande han — hur
giftigt löjligt var det icke att tänka sig det! —
offrat sitt liv, ty han visste ju, att hans sjukdom
börjat med den där stöten, han då fått, — han kom
in i salongen och fick se, att det i det lackerade
bordet var en rispa, som måste ha åstadkommits medelst
ett vasst föremål. Han sökte efter orsaken och
fann den i bronsutsirningen på ett album, som var
böjt i kanten. Han tog albumet, som han värderade
högt, sammansatt, som det var, med kärleksfull
omsorg och förargade sig över sin dotters och hennes
vänners slarvighet; här var det avslitet, där sutto
fotografierna bak och fram. Han gjorde sorgfälligt
allt i ordning och böjde tillbaka utsirningen igen.

Härunder kom den tanken till honom att flytta
hela denna anordning med albumen till det andra
hörnet, där blommorna stodo. Han kallade på
lakejen. Endera dottern eller frun kommo honom
till hjälp. De gingo icke in på förslaget utan
motsade honom, och han stred och blev ond. Men
alltsammans var bra, därför att han icke kom ihåg
plågorna, icke såg till dem.

Men då sade frun, när han själv ville flytta
sakerna: ”Var så god och låt folket göra det där.
Du kan göra dig illa igen.” Och strax skymtade
plågorna fram genom skyddet, och han fick syn på
dem. De hade blott skymtat; han hoppades ännu,
att de skulle dölja sig, men, men ofrivilligt lyssnade
han till sidan. Där satt alltjämt detsamma och
värkte på samma sätt. Han kunde icke mer glömma, och
bakom blommorna sutto plågorna och sågo honom
tydligt. Vartill tjänade allting?

”Och det är sant, att här vid denna gardin, här
förlorade jag mitt liv liksom i en storm. Är det
verkligen så? Hur fasansfullt och hur dumt! Det
kan icke vara möjligt! Det kan icke vara möjligt,
men det är så.”

Han gick in i sitt arbetsrum, lade sig och var åter
ensam med plågorna. Ansikte mot ansikte med dem
men hade intet att ta sig till med dem. Bara han
såg på dem, fick han frosskakningar.
</chapter>
<chapter name="7">
<h2>7.</h2>

Hur det gick till under den tredje månaden av
Ivan Iljitjs sjukdom, kunde man icke säga, ty det
gick steg för steg, omärkligt, men det fortskred dock,
så att hans hustru, dotter och son, tjänstefolk,
bekanta och doktorer samt först och främst han själv
visste, att andras intresse för honom numera bestod
i nyfikenhet angående huruvida han äntligen snart
skulle göra sin plats ledig, befria de levande från
det tryck, som han genom gin närvaro utövade, och
själv slippa från sina lidanden.

Han sov mindre och mindre. Man gav honom
opium och med morfininsprutningar. Men det
skänkte honom ingen lindring. Den slöa ängslan, som
han erfor i sitt halvsovande tillstånd, innebar
lindring blott till en början, medan det ännu var något
nytt. Sedan blev den lika eller ännu mer plågsam
än smärtan i vaket tillstånd.

Man lagade särskilda rätter åt honom efter
läkarnas föreskrifter. Men dessa rätter syntes honom
osmakligare och osmakligare, giftigare och giftigare.
För underlättande av avföringsprocessen vidtogos
särskilda anordningar, och det var honom varje gång
en plåga. En plåga på grund av snuskigheten,
lukten och det opassande i att en annan människa
måste taga del i detta. Men även denna, den mest
obehagliga akt blev en tröst för Ivan Iljitj.
Tjänaren Gerasim kom alltid för att bära ut efter
honom. Gerasim var en renlig, frisk, ung bonde, som
lagt ut och blivit fet av maten i staden. Han var
alltid glad och godlynt. I början hade åsynen av
denne, alltid på äkta ryskt sätt klädde bonde,
utförande denna vedervärdiga syssla, gjort Ivan Iljitj
förlägen. En gång, då han rest sig från nattstolen
och icke orkade draga upp byxorna, föll han
omkull i den mjuka länsstolen och såg med fasa på
sina blottade, kraftlösa lår med deras skarpt
framträdande muskler. I tjocka skor och spridande
omkring sig en angenäm lukt av smorläder och frisk
vinterluft kom Gerasim in med sin lätta, spänstiga
gång. Han hade ett rent hampaförkläde och en
ren kattunskjorta med ärmarna uppkavlade över de
nakna, starka, unga armarna. Han gick fram till
nattstolen utan att se på Ivan Iljitj, tydligen
tyglande livsglädjen, som strålade i hans ansikte, för att
icke såra den sjuke.

— Gerasim, sade Ivan Iljitj svagt.

Gerasim ryckte till, uppenbarligen rädd, att han
skulle ha gjort fel på något sätt, och med en snabb
rörelse vände han sitt friska, goda, rättframma,
unga ansikte, på vilket skägget först nyligen börjat
växa, emot den sjuke.

— Vad behagas?

— Det här, tänker jag, måste vara otrevligt för
dig. Du får ursäkta mig. Jag kan inte på annat
sätt.

— För all del! — Och Gerasims ögon glänste,
och han visade sina unga, vita tänder. — Varför
skulle jag inte göra mig besvär? Ni är ju sjuk.

Och behändigt utförde han sin vanliga syssla och
gick därpå ut med lätta steg. Och inom fem
minuter återvände han med lika lätta steg.

Ivan Iljitj satt alltjämt i länsstolen.

— Gerasim, sade han, när denne ställt in den
rentvättade nattstolen. — Var snäll och hjälp mig. Kom
hit! Gerasim gick dit. — Res mig upp. Det är
svårt för mig ensam, och jag har skickat ut Dmitrij.

Gerasim kom dit. Med starka armar och lika
lätt, som han gick, fattade han om honom och reste
honom behändigt och varsamt upp, höll honom med
den ena handen, drog upp byxorna med den andra
och ville därefter sätta honom ned. Men Ivan Iljitj
bad att få bli ledd till soffan. Utan
kraftansträngning och liksom utan att trycka honom förde, ja,
nästan bar Gerasim honom till soffan och satte
honom där.

— Så behändigt och bra du... gör allt.

Gerasim log åter och ville gå ut. Men Ivan Iljitj
befann sig så väl i hans sällskap, att han icke ville
släppa iväg honom.

— Hör du, sätt den där stolen under mig. Nej,
den där, ja; under benen. Det är lättare för mig,
när mina ben ligga högre.

Gerasim hämtade stolen, ställde den genast utan
buller jämnt på golvet och lyfte upp Ivan Iljitjs
ben på den. Det tycktes Ivan Iljitj, som det bleve
lättare för honom, när Gerasim lyfte upp hans ben.

— Jag har det bättre, när mina ben äro högre,
sade Ivan Iljitj. — Lägg den där kudden under
mina ben.

Gerasim gjorde så. Åter kände Ivan Iljitj en
lindring, medan Gerasim höll hans ben. När han
släppte ner dem, tyckte han, att han blev sämre
igen.

— Gerasim, sade han till honom, — är du
upptagen nu?

— Visst inte, min herre, svarade Gerasim, som
bland folket i staden hade lärt sig, hur man skall
tala med herrskapsfolk.

— Har du något mer att göra?

— Vad skulle jag ha kvar att göra? Jag har
stökat undan allting, jag skall bara hugga ved för
i morgon.

— Håll då upp mina fötter så där... kan du?

— Varför inte, visst kan jag! — Gerasim lyfte
fötterna högre, och Ivan Iljitj fann, att han i denna
ställning icke alls kände smärtorna.

— Men hur blir det nu med veden?

— Var god och oroa er inte! Vi hinner nog.

Ivan Iljitj befallde Gerasim att sätta sig och
hålla uppe hans ben och samtala med honom. Och
märkvärdigt nog tyckte han sig må bättre, medan
Gerasim höll hans ben.

Alltifrån denna tidpunkt började Ivan Iljitj allt
som oftast kalla på Gerasim och förmå honom att
hålla upp benen på sina axlar. Och han tyckte om
att prata med honom. Gerasim gjorde detta med
en lätthet och villighet och anspråkslös godhet, som
rörde Ivan Iljitj. Alla andras hälsa, livskraft och
raskhet sårade Ivan Iljitj, men icke så Gerasims
livskraft och raskhet; långt ifrån att göra honom
förbittrad ingav den honom lugn.

Ivan Iljitjs största plåga var lögnen, — den av
alla, hur det nu kunde komma sig, erkända lögnen,
att han endast var sjuk men icke dödens, och att
han endast behövde vara lugn och kurera sig, så
skulle resultatet bli mycket bra. Men själv visste
han, att vad man än toge sig till med honom, så
skulle alla andra resultat utebli utom ökade
kvalfyllda plågor och därefter döden. Och han
plågades av denna lögn, plågades av att människor icke
öppet tillstodo det, som alla visste och han själv
visste, utan hellre ljögo över honom och hans förfärliga
belägenhet och önskade, att han deltog i denna lögn,
och tvungo honom därtill. Lögnen, lögnen, som
diktats aftonen före den dag, som skulle ringa in
hans död, denna lögn, som måste sänka den
fruktansvärda, högtidliga dödsakten till nivå med alla
möjliga visiter, gardiner, stör till middagen..., den
var en oerhörd plåga för Ivan Iljitj. Och
förunderligt nog var det flera gånger, när de hade sina
påhitt för sig, på håret när, att han ropat till dem:
”Sluta upp att ljuga! Både ni och jag veta, att jag
skall dö. Så sluta då åtminstone upp att ljuga!”
Men han hade aldrig mod att göra detta. Han såg,
att detta hans rysansvärda, fasansfulla dödsförlopp
av alla i hans omgivning sänkts till jämnhöjd med
ett tillfälligt obehag, ja, delvis till något
”opassande”, att han av samma ”anständighet”, som han
tjänat under hela sitt liv, behandlades ungefär i stil
med en människa, som vid sitt inträde i en salong
sprider en dålig lukt omkring sig. Han såg, att
ingen hyste medlidande med honom, ty det fanns
icke någon, som ville förstå hans belägenhet.
Gerasim var den ende, som förstod den och hade
medlidande med honom. Och därför trivdes Ivan Iljitj
endast tillsammans med Gerasim. Han mådde väl,
när Gerasim ibland hela nätter igenom höll hans ben
och icke ville gå till sängs utan sade: ”Oroa er inte,
Ivan Iljitj; jag skall nog sova ut!” eller när han
plötsligt gick över till ”du” och tillade: ”Ja, om
du inte vore sjuk. Men som det nu är, hur skulle
jag kunna annat än passa upp dig?” Gerasim var
den ende, som icke ljög. Av allt var det tydligt, att
han ensam förstod, vad det var frågan om, och icke
ansåg för nödvändigt att dölja det utan hyste ett
rättframt medlidande med sin avtärde, svage herre.
Han sade till och med en gång rent ut, när Ivan
Iljitj skickade bort honom:

— Vi skola alla dö. Varför skulle vi då icke
underkasta oss någon möda? Och han uttryckte
därigenom såsom sin mening, att han icke kände sig
betungad av sin arbetsbörda och detta därför, att
han bar den för en döende människa och
hoppades, att någon, när hans stund var inne, skulle
underkasta sig samma möda för honom.

Utom denna lögn eller till följd av denna lögn
var det Ivan Iljitjs största kval, att ingen hyste ett
sådant medlidande med honom, som han ville få sig
till del. I vissa ögonblick efter långa stunder av
plågor önskade sig Ivan Iljitj mest av allt, att någon
skulle ha medömkan med honom som med ett sjukt
barn, — han önskade det, men han skämdes för att
tillstå det. Han ville, att man skulle smeka honom,
kyssa honom, gråta över honom, såsom man
smeker och tröstar barn. Han visste, att han var en
betydande domstolsledamot, att han hade grånande
skägg och att det därför var absolut omöjligt. Men
likväl ville han det. Och i hans förhållande till
Gerasim fanns något, som låg detta nära. Och
därför gav hans förhållande till Gerasim honom tröst.
Ivan Iljitj ville gråta, och han ville, att man skulle
smeka honom och gråta med honom, och så kommer
hans kamrat, domstolsledamoten Schebek, och i
stället för att gråta och smekas visar Ivan Iljitj en
allvarlig, sträng, djupsinnig uppsyn, och enligt
tröghetens lag talar han om den betydelse, han
tillmäter kassationsbeslutet, och han fortsätter
hårdnackat därmed.

Denna lögn runt omkring Ivan Iljitj och inom
honom förgiftade de sista dagarna av hans liv.
</chapter>
<chapter name="8">
<h2>8.</h2>

Det var morgon. Det var morgon endast därför,
att Gerasim gått och Peter, lakejen, kommit, släckt
ljusen, dragit upp den ena gardinen och börjat städa
så sakta. Om det var morgon eller afton, fredag
eller söndag, det var fullständigt likgiltigt, det var
allt ett och detsamma: den gnagande, icke för ett
ögonblick vikande, kvalfulla plågan, medvetandet
om det bortflyende men ännu icke försvunna livet,
den alltjämt lika förfärliga, förhatliga döden, som
nalkades såsom den enda verkligheten, och
densamma lögnen. Vad vore här dagar, veckor och dagens
timmar?

— Behagade ni te?

”Han behöver en ordning, efter vilken herrskapet
dricker te på morgonen”, tänkte Ivan Iljitj och
svarade blott:

— Nej.

— Skulle ni inte vilja flytta över i soffan?

”Han vill göra rummet i ordning, och jag är
honom till hinders; jag är detsamma som orenhet,
oordning”, tänkte han och sade blott:

— Nej, låt bli mig!

Lakejen styrde och ställde fortfarande. Ivan
Iljitj sträckte ut handen. Peter kom tjänstvilligt
fram.

— Vad behagas?

— Klockan.

Peter fick fatt i klockan, som låg inom räckhåll,
och lämnade honom den.

— Halv nio. Har ingen stigit upp ännu?

— Nej, Vasilij Ivanovitj (det var sonen) har
gått till gymnasiet, men Praskovja Fjodorovna har
befallt mig att väcka henne, om ni frågade efter
henne. Skall jag göra det?

— Nej. Det behövs inte. — ”Skall jag inte
smaka på teet?” tänkte han, — ja, gå efter te!

Peter gick mot utgången. Ivan Iljitj blev rädd
för att stanna ensam. ”Varmed skall jag kunna
hålla honom kvar? Jo, med medicinen.”

— Peter, giv mig medicinen! — ”Varför
egentligen? Hjälper kanske medicinen ännu?” Han tog en
sked och drack ur den. ”Nej, den hjälper inte. Det
är alltsammans strunt, bedrägeri”, avgjorde han,
bara han smakat på den kända, äckliga och hopplösa
smaken. ”Nej, jag kan inte tro på det längre. Men
plågorna, plågorna, varför har jag dem? Om de
blott ville upphöra för en minut!” Och han
stönade till. Peter vände om.

— Nej, gå! Hämta medicinen!

Peter gick. När Ivan Iljitj blivit lämnad ensam,
suckade han på nytt, icke så mycket för plågornas
skull, hur fasansfulla dessa än voro, som av ångest.
”Detsamma och detsamma, dessa ändlösa dagar och
nätter. Ack, komme det fortare! Vad då?
Döden, mörkret... Nej, nej! Allt annat är bättre
än döden!”

När Peter kom in med teet på brickan, såg Ivan
Iljitj länge tankspritt på honom utan att fatta, vem
han var och vad han var. Denna blick gjorde
Peter förbryllad. Och när Peter blev förbryllad, blev
Ivan Iljitj åter redig i huvudet.

— Ja, sade han, — teet..., bra; ställ ner det!
Hjälp mig bara att tvätta mig och taga på mig en
ren skjorta!

Och Ivan Iljitj började tvätta sig. Med
vilostunder emellanåt tvättade han händerna och ansiktet,
borstade tänderna, kammade sig och såg sig i
spegeln. Han blev rädd och särskilt rädd vid åsynen
av huru håret låg pressat slätt emot den bleka
pannan.

När han ömsade skjorta, visste han, att han skulle
bli ännu mer rädd, om han såg på sin nakna kropp,
och därför gjorde han icke det. Nu var allt färdigt.
Han tog på sig sin nattrock, svepte in sig i pläden
och satte sig i länstolen för att dricka te. En
minut kände han sig uppfriskad, men han hade icke
väl börjat dricka te, förrän samma smak i munnen
och samma smärta i sidan åter inställde sig. Med
våld förmådde han sig att dricka ur teet; sedan
lade han sig och sträckte ut benen. Han lade sig och
lät Peter gå.

Allt var likadant igen. Än glänste en stråle av
hopp, än brusade ett hav av förtvivlan, bara
plågor, bara plågor, bara ängslan, bara ett och
detsamma. Han hade det förfärligt tråkigt, när han
var ensam, och ville därför kalla på någon, men han
visste på förhand, att det i andras närvaro skulle
bli ännu värre. ”Om jag ändå finge morfin igen,
så att jag kunde somna bort. Jag skall säga till
honom, doktorn, att han tänker ut något nytt.
Detta går ju inte, det går inte.”

En timme, två timmar förflyta på detta sätt. Nu
ringer det i tamburen. Är det kanske doktorn?
Ja, just, det är doktorn, en frisk, kraftig, fet, lustig
man med ett uttryck, som ville han säga: ”Vad,
ni har bestämt blivit förskräckt för något, men vi
ska’ strax ställa allt tillrätta för er.” Doktorn vet,
att detta uttryck icke passar här, men han har
redan en gång för alla tagit på sig det och kan icke
taga av det utan liknar en människa, som alltifrån
morgonen klätt sig i frack och går omkring och
avlägger visiter.

Doktorn gnuggar händerna hurtigt och förnöjt.

— Jag är kall. Det är en ordentlig frost. Låt
mig värma mig, säger han med ett sådant uttryck,
som om man bara måste vänta litet, tills han värmt
sig; sedan skall han göra allt bra.

— Nå, hur står det till?

Ivan Iljitj känner, att doktorn skulle vilja fråga:
”Hur stå affärerna?” men att också han känner, att
man icke får säga så, och i stället frågar: ”Hur har
det varit i natt?”

Ivan Iljitj ser på doktorn med ett uttryck, som om
han ville fråga:

”Skall du då verkligen aldrig börja skämmas för
att ljuga?” Men doktorn vill icke förstå frågan.

Och Ivan Iljitj säger:

— Alltjämt lika förfärligt. Plågorna gå inte
över, ge inte med sig. Ack, att en förändring
inträdde!

— Ja, så säga de sjuka alltid. Nu, nu tycks det,
som om jag har blivit varm. Till och med den
ordentliga Praskovja Fjodorovna skulle icke ha det
ringaste att invända emot min temperatur. Nå, god
dag! — Och doktorn trycker hans hand.

Och övergivande all sin hittillsvarande lekfullhet
börjar doktorn med allvarlig uppsyn undersöka den
sjuke, hans puls och temperatur, och han börjar
knacka och lyssna.

Ivan Iljitj är fullt och fast övertygad om, att
detta alltsammans är strunt och tomt bedrägeri, men
när doktorn lägger sig på knä, sträcker ut sig över
honom, lägger örat till än här, än där och med
betydelsefull uppsyn utför olika gymnastiska rörelser
över honom, då kan Ivan Iljitj icke låta bli att
tänka på, hur han brukat underkasta sig advokaternas
tal, ehuruväl han redan mycket väl visste, att de
bara ljögo och varför de ljögo.

Doktorn stod ännu på knä i soffan och knackade,
när Praskovja Fjodorovnas sidenklänning prasslade
i dörren och man kunde höra, hur hon förebrådde
Peter, att man icke anmält för henne, att doktorn
kommit.

Hon kommer in, kysser maken och börjar genast
bevisa, att hon stigit upp för länge sedan och att
det blott berodde på ett missförstånd, att hon icke
varit tillstädes, när doktorn kom.

Ivan Iljitj ser på henne, betraktar henne från topp
till tå och gör henne förebråelser för att hon är så
vit och fyllig, för att hennes hals och händer äro
så rena, hennes hår så glänsande och hennes
livfulla ögon så lysande. Han hatar henne av hela sin
själ. Och beröringen av henne tillför honom
lidande på grund av tillströmningen av hat till henne.

Hennes förhållande till honom och hans sjukdom
var alltjämt detsamma. Liksom doktorn utarbetat
sig ett förhållande till sina sjuka, som han icke
kunde frångå, så hade hon utarbetat sitt eget sätt att
betrakta hans sjukdom: han gjorde icke alls det,
som vore av nöden, han vore själv skuld till
sjukdomen, och hon förebrådde honom kärleksfullt
därför. Och hon kunde icke frångå detta
betraktelsesätt.

— Han lyder ju inte och tar inte in medicinen i
rätt tid. Men framför allt ligger han i en sådan
ställning, som troligen är skadlig för honom, med
benen uppåt.

Hon berättade, hur han hade Gerasim att hålla
uppe benen. Doktorn log föraktfullt och vänligt på
en gång: ”Vad”, tyckte han, ”skall man göra? De
sjuka tänka ibland ut sådana dumheter. Men man
får förlåta dem.”

Sedan undersökningen avslutats, såg doktorn på
klockan, och Praskovja Fjodorovna meddelade Ivan
Iljitj, att han måtte gilla det eller ej; hon hade
emellertid i dag kallat en berömd läkare att
tillsammans med Mihail Danilovitj (så hette den vanlige
doktorn) undersöka och bedöma fallet.

— Var så god och sätt dig inte emot det. Detta
gör jag för mig, sade hon ironiskt och ingav honom
den känslan, att hon gjorde allt för honom och att
han därför icke hade rätt att avböja förslaget. Han
teg och rynkade pannan.

Han kände, att lögnen runt omkring honom
förvirrade honom, så att han hade svårt att reda ut
någonting.

Allt, vad hon gjorde för honom, gjorde hon blott
för sig själv, men när hon sade honom, att hon
gjorde det för sig själv, som hon ju verkligen
också gjorde, så framställde hon det såsom något så
otroligt, att han måste tänka sig motsatsen.

Klockan halv tolv kom verkligen den berömde
doktorn. Åter blev det ett lyssnande och
betydelsefulla samtal om hans njure och blindtarm, först i
hans närvaro, sedan i det andra rummet, och
frågor och svar och en så betydelsefull uppsyn, att
återigen i stället för den reella frågan om liv och
död, som nu var den enda, som stod för honom, en
annan fråga framträdde, nämligen den om njuren
och blindtarmen, vilka utförde något på annat sätt,
än de skulle; mot dessa var det, som Mihail
Danilovitj och den ryktbare riktade sitt anfall för att
förmå dem att bättra sig.

Den berömde doktorn tog farväl med en
allvarlig men icke misströstande min. Och på den skygga
fråga, som Ivan Iljitj med sina av fruktan och hopp
glänsande ögon höjde mot honom gjorde, huruvida
det funnes hopp om tillfrisknande, svarade han, att
ansvara för det kunde han inte, men möjligheten
förelåge. Den hoppfulla blick, med vilken Ivan
Iljitj följde doktorn, var så beklagansvärd, att
Praskovja Fjodorovna vid åsynen därav brast i gråt, då
hon gick ut ur rummet för att betala den ryktbare
doktorn.

Den stegrade stämning, som framkallats av
doktorns hoppingivande ord, varade icke länge. Åter
var det samma rum, samma tavlor, gardiner,
tapeter, småflaskor och samma värkande, lidande kropp.
Ivan Iljitj började stöna. Man företog
insprutningar, och han domnade bort. När han återkom till
medvetandet, höll det på att skymma. Man kom
med middagen till honom. Han lyckades få i sig
litet buljong. Och så var det åter detsamma, åter
var det natten, som nalkades.

Efter middagen, klockan sju på kvällen, kom
Praskovja Fjodorovna in i hans rum, klädd såsom för
en bjudning, med stora, snörda bröst och spår av
puder i ansiktet. Hon hade på morgonen påmint
honom om att de skulle fara till teatern. Sarah
Bernhardt gästspelade, och de hade en loge, som
han hade yrkat på att de skulle beställa. Nu hade
han glömt detta, och hennes toalett sårade honom.
Men han glömde, att han var sårad, när han
erinrade sig att det var han själv, som yrkat på att de
skulle skaffa en loge och fara dit; han hade
nämligen menat, att det skulle vara en uppfostrande och
estetisk njutning för barnen.

Praskovja Fjodorovna kände sig, när hon kom in,
nöjd med sig själv men ändå liksom
skuldmedveten. Hon satte sig ned, frågade, hur det stod till
och hur han mådde; hon frågade så, emedan det
skulle så vara, men icke för att få reda på det, ty
hon visste redan, att det icke fanns något att taga
reda på. Sedan började hon tala om det, som var
hennes egentliga ärende, nämligen att hon inte för
aldrig det skulle velat fara till teatern, men logen
var redan tingad, och Helena och dottern och
Petritschef, rannsakningsdomaren, som var fästman till
dottern, skulle fara, och det var omöjligt att släppa
dem ensamma. Men hon skulle hellre ha suttit
hemma hos honom. Nu skulle han bara, medan hon
var borta, iakttaga doktorns föreskrifter.

— Ja, och Fjodor Petrovitj (det var fästmannen)
ville komma hit in. Får han det? Och Lisa?

— Låt dem komma.

Dottern kom in i sin utstyrsel med den unga
kroppen blottad. Kroppen, som för honom var ett
upphov till lidande, var för henne ett
utställningsföremål. Hon var stark, frisk, synbarligen
förälskad och harmsen över hans sjukdom, lidanden och
död, som störde hennes lycka

Fjodor Petrovitj kom också in, iklädd frack,
friserad à la Capoul, med sin långa, seniga hals tätt
omgiven av en vit krage, med ett väldigt, vitt
skjortbröst, med trånga, svarta byxor om de starka låren,
med en vit handske på den ena handen och med
chapeau claque.

Efter honom kom även gymnasisten obemärkt
insmygande. Den stackarn hade ny uniform och
handskar och förfärliga blåa ringar under ögonen, vilkas
betydelse Ivan Iljitjs kände till.

Han hade alltid tyckt synd om sin son. Och
förfärlig var dennes rädda och deltagande blick. Ivan
Iljitj tyckte, att Vasja var den ende utom Gerasim,
som förstod honom och hyste medlidande med
honom.

Alla satte sig ned, och åter frågade man honom
om hans hälsotillstånd. Tystnad inträdde. Lisa
frågade modern efter teaterkikaren. Modern och
dottern började tvista om vem som förlagt den och
var den blivit av. Det blev obehagligt.

Fjodor Petrovitj frågade Ivan Iljitj, om han sett
Sarah Bernhardt. Ivan Iljitj förstod till en början
icke, vad han blev tillfrågad om, men sedan
svarade han: ”Nej. Har ni sett henne?”

— Ja, i Adrienne Lecouvreur.

Praskovja Fjodorovna sade, att hon var särskilt
bra i en viss roll. Dottern motsade henne. Man
började ett samtal om hennes stilfulla och realistiska
spel, — ett sådant där samtal, som alltid är ett och
detsamma.

Mitt under samtalet såg Fjodor Petrovitj på Ivan
Iljitj och tystnade. De andra sågo på honom och
tystnade. Ivan Iljitj såg med glänsande ögon
framför sig, tydligen ledsen på dem. Man måste ställa
detta till rätta, men det fanns intet sätt att göra det.
Man måste på något vis avbryta denna tystnad.
Ingen kom sig emellertid för, och alla fruktade, att
någon på något sätt skulle bryta mot
anständighetslögnen och att det skulle bliva klart för alla, vad
som låg därunder. Lisa var den första, som kom
sig för. Hon bröt tystnaden. Hon ville
hemlighålla det, som alla kände och tänkte, men hon
försade sig.

<i>— Men skall vi fara,</i> så är det tid, sade hon och
såg på sin klocka, en gåva av hennes fader; och hon
gav den unge mannen ett knappast märkbart leende,
vars betydelse blott han kände till, och reste sig,
frasande med klänningen.

Alla reste sig, togo farväl och foro.

När de gått ut, tyckte Ivan Iljitj, att det var
lättare. Lögnen fanns där icke mer, — den hade gått
bort med dem, men plågorna voro kvar. Alltjämt
samma plågor, alltjämt samma fruktan gjorde, att
man icke kunde tala om svårare eller lättare
stunder. Det blev bara värre och värre.

Åter gick minut efter minut, timme efter timme.
Allt var detsamma, allt lika ändlöst, och allt
fruktansvärdare blev det oundgängliga slutet.

— Ja, skicka hit Gerasim! svarade han på Peters
fråga.
</chapter>
<chapter name="9">
<h2>9.</h2>

Sent om natten återvände hustrun. Hon kom in
på tåspetsarna, men han hörde henne ändå; han
slog upp ögonen men slöt dem hastigt åter. Hon
ville skicka bort Gerasim och sitta ensam hos honom.
Han öppnade ögonen och sade:

— Nej. Gå!

— Lider du mycket?

— Det är alldeles likadant.

— Tag in opium!

Han gick med på det och drack ur sitt kvantum.
Hon gick ut.

Till klockan tre låg han i en plågofylld
slummer. Han tyckte, att man stoppade in honom
tillsammans med hans plågor i en trång, svart, djup
säck, man stoppade honom allt längre in men
kunde icke få honom ända ner i den. Och denna för
honom så fruktansvärda händelse försiggick under
lidande. Han både fruktade för att falla i säcken
och önskade att kasta sig i den, han både gjorde
motstånd och hjälpte till. Och plötsligt slet han sig
lös och föll ner och — vaknade. Alltjämt sitter
Gerasim vid hans fötter på sängen och slumrar lugnt,
och tåligt. Men själv ligger han med de
avmagrade, i strumpor klädda benen upplyftade på Gerasims
axlar. Alltfort brinner ljuset bakom skärmen,
alltfort värker det utan uppehåll.

— Gå, Gerasim! viskade han.

— Det betyder ingenting, jag sitter kvar.

— Nej, gå!

Han tog ner benen, lade sig på ena sidan på
armen och började tycka synd om sig själv. Han
väntade bara, tills Gerasim gått ut i grannrummet;
sedan försökte han icke längre lägga band på sig
utan brast i gråt som ett barn. Han grät över sin
egen hjälplöshet, över sin förfärliga ensamhet, över
människornas grymhet, över Guds grymhet, ja, över
frånvaron av en Gud.

”Varför gjorde Du mig allt detta? Varför förde
Du mig hit? Varför, varför sänder Du mig dessa
förfärliga plågor?”

Han väntade intet svar och grät, därför att han
varken fick eller kunde få något svar. Plågorna
satte åter igång, men han rörde icke på sig, kallade
icke på någon. Han sade till sig själv: ”Sänd mer,
Herre, slå mig, Du! Men varför? Vad har jag
gjort Dig? Varför?”

Sedan tystnade han, upphörde icke blott att gråta
utan även att andas och blev idel uppmärksamhet.
Han liksom lyssnade men icke till en röst, som
talade med ljud, utan till själens röst, till en tankegång,
som steg upp inom honom.

”Vad behöver du?” var den första klara, i ord
uttryckbara föreställning, som han hörde. ”Vad
behöver du, vad behöver du?” upprepade han för sig
själv. ”Vad? — Frihet från lidanden. Liv!”
svarade han.

Och åter hängav han sig helt åt en
uppmärksamhet, så spänd, att icke ens plågorna förmådde
avleda den.

”Liv? Hurudant liv?” frågade själens röst.

”Ett sådant liv, som jag förr levde, ett skönt och
angenämt.”

”Jaså, levde du då förr skönt och angenämt?”
frågade rösten. Och han började tänka tillbaka på
de bästa ögonblicken i sitt angenäma liv. Men
förunderligt nog tycktes honom alla dessa de skönaste
ögonblicken i hans angenäma liv nu icke alls sådana
som då. Alla — utom de första barndomsminnena.
Då, i barndomen hade det funnits något verkligt
angenämt, som skulle gjort livet drägligt, om det
återvänt. Men den människa, som erfor detta
angenäma, fanns icke mer. Detta var liksom ett
minne av någon annan.

Så snart det börjat, vars resultat var den
nuvarande Ivan Iljitj, smälte allt det, som då tedde sig
som glädjeämnen, bort inför hans ögon och
förvandlades till något intetsägande och ofta vidrigt.

Och ju längre från barndomen och ju närmare
det närvarande han kom, desto mer intetsägande
och tvivelaktiga blevo hans glädjeämnen. Detta
började i rättsskolan. Där fanns emellertid ännu
något visst, verkligt gott, där funnos glädje, vänskap
och förhoppningar. Men i de högre klasserna voro
redan dessa sköna ögonblick sällsyntare. Sedan
under den första tjänstetiden hos guvernören
uppenbarade sig åter sådana ögonblick. Det var minnena
utav kärleken till kvinnan. Sedan blev allt en enda
oreda, och de sköna stunderna blevo färre. Och
längre fram blevo de än färre, och så fortskred det
undan för undan.

Äktenskapet... så plötsligt ingånget och en
sådan besvikelse, hustruns andedräkt, sinnligheten,
förställningen! Och denna dödande tjänst, dessa
penningbekymmer, ett år, två år, tio och tjugu år
— och alltjämt likadant. Och ju längre det skred,
desto mer dödande. Det var liksom om jag hade
inbillat mig, att jag vandrade uppför ett berg, men
i verkligheten i ett sträck gått utför det. Så förhöll
det sig också. Enligt den allmänna meningen hade
jag vandrat uppför berget och hade mitt liv, för så
vitt vad på mig ankom, förlupit jämnt... Nu var
det färdigt, nu kunde jag gott dö!

Vad vill detta säga? Varför är det så? Det är
icke möjligt! Det är väl icke möjligt, att mitt liv
kunnat vara så meningslöst, så vidrigt? Men om det
verkligen varit så vidrigt och meningslöst, varför
skall jag då dö och dö med sådana plågor? Något
måste vara fel härvidlag.

Kanske jag icke har levat så, som jag bort? slog
det honom plötsligt. Men hur skulle det vara
möjligt annat, när jag gjort allt så, som sig bör? sade
han till sig själv och jagade därmed bort den enda
lösningen på hela gåtan om liv och död som
någonting fullständigt omöjligt.

Vad är det, du nu vill? Leva? Hur vill du leva?
Leva livet i domssalen, när stadsfogden förkunnar:
”Rättens ledamöter komma?” Rättsledamöterna
komma, de komma, upprepade han för sig själv. Men
han var ju själv domstolsledamot. ”Ja, <i>jag</i> är icke
skyldig!” ropade han vredgat. — <i>”Varför?”</i> Och
han slutade att gråta, vände sig med ansiktet mot
väggen och började tänka över ett och detsamma;
nämligen varför, varför allt detta fasansfulla hade
kommit.

Men hur mycket han än tänkte, så fann han ändå
icke svaret. Och när, såsom ofta hände, den
tanken kom till honom, att allt detta berodde på att han
icke levat så, som man skall, så kom han genast
ihåg, hur rättskaffens han levat, och därigenom
förjagade han denna underliga tanke.
</chapter>
<chapter name="10">
<h2>10.</h2>

Ännu två veckor gingo. Ivan Iljitj steg icke mer
upp ifrån soffan. Han ville icke ligga i sängen, utan
han låg på soffan. Han låg nästan hela tiden med
ansiktet mot väggen. Han led alltjämt i ensamhet
samma lidanden utan att bli fri från dem, han
tänkte alltjämt i ensamhet samma tanke utan att kunna
släppa den. ”Vad är detta? Är det verkligen sant,
att det är döden?” Och den inre rösten svarade:
”Ja, det är sant.” — ”Varför har jag dessa plågor?”
Och rösten svarade: ”Det är nu en gång så utan
någon bestämd orsak.” Utom dessa gränser gick
samtalet icke.

Ända sedan början av sjukdomen, alltsedan Ivan
Iljitj för första gången for till doktorn, hade hans
liv varit delat mellan två motsatta stämningar, som
avlöste varandra. Den ena var förtvivlan och
väntan på den obegripliga och förfärliga döden, den
andra var hoppet och det intressefyllda iakttagandet
av kroppens verksamhet. Än stod för hans ögon
den ena njuren eller tarmen, som för en tid hade
nekat att fylla sina plikter, än den ofattliga,
skräckfulla döden ensam, som han på intet vis kunde
undgå.

Dessa två stämningar avlöste varandra ända från
själva början av sjukdomen. Men ju längre
sjukdomen fortskred, desto mer tvivelaktiga och
fantastiska blevo hans funderingar beträffande njuren
och desto reellare medvetandet om den annalkande
döden. Han behövde blott erinra sig, hurudan han
varit för tre månader sedan och hurudan han var
nu, erinra sig, huru han undan för undan vandrade
utför berget, för att varje möjlighet till hopp skulle
falla sönder.

I den avskildhet, i vilken han under den sista
tiden befunnit sig, då han legat med ansiktet mot
soffryggen, i denna avskildhet mitt i den
mångbebodda staden, bland sina talrika bekanta och i sin
familj, i denna avskildhet, som icke kunde vara
större någonstädes, vare sig på havsbottnen eller på
jorden, i denna den sista tidens fruktansvärda
avskildhet levde Ivan Iljitj blott med fantasien i det
förflutna. Den ena tavlan efter den andra visade
sig för honom ur hans förflutna liv. Det började
ofta med den närmast i tiden liggande och förde
tillbaka längst bort till barndomen för att stanna
där. När Ivan Iljitj tänkte på de kokta
katrinplommon, som man gav honom att äta i dag, kom han
att tänka på de råa, skrumpna, franska
katrinplommonen i hans barndom, på deras säregna smak och
på överflödet av saliv i munnen, när man hunnit till
kärnan, och jämte hågkomsten av denna smak
uppstego en hel rad andra minnen från den tiden:
njanjan, brodern, leksakerna. ”Du får inte tänka på
detta... Det gör dig för ont”, sade Ivan Iljitj till
sig själv och återvände till det närvarande. På
soffryggen funnos knappar och veckat saffjansskinn.
Saffjanen är dyr och ohållbar. Det hade tvistats
därom. Men det var en annan saffjan och en annan
tvist en gång, när vi slitit sönder vår fars portfölj
och han straffade oss och mamma kom med
pirogger. Och åter hamnade Ivan Iljitj i barndomen, och
åter kände han det svårt, och han försökte jaga bort
dessa minnen och tänka på något annat.

Och här var det likadant igen. Tillsammans med
dessa minnen uppdöko andra minnen i hans sinne,
minnena av huru hans sjukdom blivit värre och
tilltagit. Det var samma historia; ju längre tillbaka,
desto mer liv, desto mer av livets goda och desto
mer av livet självt. Och det ena och det andra flöt
tillsammans. ”Liksom plågorna bli värre och värre,
så har hela livet blivit värre och värre”, tänkte han.
En enda ljuspunkt fanns bakom honom i början av
livet, sedan hade allt blivit mörkare och mörkare
och gått snabbare och snabbare. ”Omvänt
proportionellt mot kvadraten på avståndet till döden”,
tänkte Ivan Iljitj. Och denna bild av en sten, som
flyger neråt med allt större och större hastighet,
trängde in i hans själ. Livet, denna rad av allt större
och större lidanden, flyger med stadigt ökad
hastighet mot slutet, det förfärligaste av lidandena. ”Jag
flyger...” Han ryste, rörde på sig, ville sätta sig
till motvärn. Men han visste redan, att han icke
kunde göra något motstånd, och med ögon, som åter
voro trötta av att se, men likväl icke kunde låta bli
att se på det, som var framför dem, betraktade han
soffryggen och väntade, väntade på det
förskräckliga fallet, stöten och förstörelsen. ”Jag kan icke
göra motstånd”, sade han till sig själv. ”Men om
jag ändå kunde förstå, varför det skall vara så?
Men också det är omöjligt. Det ginge att förklara,
om man kunde säga om mig, att jag icke levt så, som
man bör. Men något sådant är det omöjligt att gå
med på”, sade han för sig själv och tänkte på hur
lagenligt, rättskaffens och anständigt hela hans liv
varit. ”Det är omöjligt att medgiva det”, sade han
sig själv och log med läpparna, som om någon skulle
kunna se detta leende och låta sig föras bakom ljuset
därav. ”Nej, det finns ingen förklaring! Plågor,
död... Varför?”
</chapter>
<chapter name="11">
<h2>11.</h2>

Så gingo två veckor. Under dessa två veckor
inträffade en av Ivan Iljitj och hans hustru önskad
händelse. Petritschef friade formellt. Det hände en
kväll. Följande dag gick Praskovja Fjodorovna in
till maken, övertänkte, hur hon skulle berätta för
honom om Fjodor Petrovitjs anbud, men just denna
natt hade en ny förändring till det sämre ägt rum i
Ivan Iljitjs tillstånd. Praskovja Fjodorovna fann
honom på samma soffa, men i en ny ställning. Han
låg på rygg, stönade och såg framför sig med
stillastående blick.

Hon började tala om läkemedel. Han flyttade sin
blick på henne. Hon talade icke till slut det, som
hon hade påbörjat; en sådan vrede, enkannerligen
riktad mot henne, tog sig uttryck i den blicken.

— För Kristi skull, låt mig dö i fred, sade han.

Hon ville gå ut, men just då kom dottern in och
gick fram för att hälsa. Han såg likadant på dottern
som nyss på hustrun, och på hennes frågor om hur
han mådde svarade han torrt, att han snart skulle
befria dem alla från sig. Både dottern och hustrun
tystnade, sutto en stund hos honom och gingo ut.

— På vad sätt ha vi gjort oss skyldiga? frågade
Lisa modern. — Precis som om vi vore upphovet till
detta! Jag tycker synd om pappa, men varför skall
han plåga oss?

I vanlig tid kom doktorn. Ivan IIjitj svarade
honom ”ja” och ”nej” utan att vända sin vredgade blick
ifrån honom och sade mot slutet:

— Ni vet ju, att ni inte alls kan hjälpa mig; så
låt mig då vara!

— Vi kunna lindra plågorna, sade doktorn.

— Inte heller det kan ni. Låt vara!

Doktorn gick ut i salongen och meddelade
Praskovja Fjodorovna, att det stod mycket illa till och
att det enda medlet att lindra plågorna, som måste
vara förfärliga, vore opium.

Doktorn sade, att hans fysiska lidanden voro
förfärliga, och det var sant. Men förfärligare än de
fysiska lidandena voro hans moraliska lidanden. De
utgjorde hans värsta plåga.

Hans moraliska lidanden bestodo däri, att denna
natt, när han såg på Gerasims sömniga, godmodiga
ansikte med de utstående kindknotorna, plötsligt den
tanken kommit för honom: ”Men om, när allt
kommer omkring, hela mitt liv, mitt medvetna liv,
verkligen icke varit sådant, som det borde varit?”

Den tanken kom för honom, att det, som förut
tyckts honom som en absolut omöjlighet, nämligen
det, att han icke skulle ha levt sitt liv så, som han
bort, — att detta kunde vara sant. Han fick för sig,
att hans knappt märkbara frestelser till strid emot
det, som de högst ställda räknade för gott, att dessa
knappt märkbara frestelser, som han genast jagat
bort, kunde vara det rätta i motsats till allt övrigt.
Både hans tjänst och inrättandet av hans liv och
hans familj och hans intresse för sällskapslivet och
tjänsten, — allt detta var kanske icke det rätta.
Han försökte försvara allt detta inför sig själv. Och
plötsligt kände han hela svagheten hos det, som han
försvarade. Det lönade sig icke att försvara det
längre.

”Men om det förhåller sig så”, sade han till sig
själv, ”och jag träder ut ur livet med medvetandet,
att jag förstört allt, som var mig givet, och att jag
icke kan ställa det till rätta, vad sedan?” Han hade
lagt sig på rygg och börjat gå genom hela sitt liv
på ett alldeles nytt sätt. När han sedan på
morgonen fick se lakejen, sedan frun, sedan dottern, sedan
doktorn, så bekräftade varje deras rörelse, varje
deras ord den sanning, som under natten yppat sig
för honom. Han såg i dem sig själv och allt det,
för vilket han levt, och han såg tydligen, att allt
detta icke var det rätta; allt detta var ett fasansfullt,
ofantligt bedrägeri, som dolde både liv och död. Och
insikten härom förstorade, tiodubblade hans fysiska
lidanden. Han stönade och kastade sig och slet i
sina kläder. Han tyckte, att de kvävde och ströpo
honom. Och därför hatade han dem. Man gav
honom en stor dosis opium. Han föll i dvala. Men
på middagen börjades det igen. Han jagade bort
alla från sig och kastade sig hit och dit.

Hans hustru kom till honom och sade:

— Jean, min lilla duva, gör det för mig (för
mig?). Det kan icke skada, men det hjälper ofta.
Vad nu, det betyder inte det värsta. Det händer
ofta, att även friska människor...

Han öppnade ögonen stort.

— Vad nu? Begå nattvarden? Varför?
Behövs inte! Men förresten...

Hon brast i gråt.

— Ja, min vän? Får jag kalla vår präst; han är
så god.

— Gör det, mycket bra, sade han.

När prästen kom och skriftade honom, mjuknade
han och kände liksom en lindring från sina tvivel
och följaktligen även från sina lidanden, och en
minuts hopp kom över honom. Han började åter
tänka på blindtarmen och på möjligheten att bota den.
Han tog nattvarden med tårar i ögonen.

När man bäddade ner honom efter nattvardens
mottagande, inträdde en kort stunds lättnad, och
åter uppenbarade sig livshoppet. Han började
tänka på operationen, som man föreslagit honom.
”Leva, leva vill jag”, sade han till sig själv. Hans
hustru kom för att önska honom allt gott i anledning
av nattvardens undfående. Hon sade de vanliga
orden och tillade:

— Inte sant, du är bättre nu?

Han svarade utan att se på henne ”ja”.

Hennes klädedräkt, hennes kroppsbyggnad,
hennes ansiktsuttryck, klangen i hennes röst, allt sade
honom detta enda: ”Allt det, varför du levde och
lever, är icke det rätta, utan det är alltsammans lögn
och bedrägeri, som döljer livet och döden för dig.”
Och knappt hade han tänkt detta, förrän hatet åter
steg upp inom honom och tillsammans med hatet de
plågsamma fysiska lidandena och med lidandena
medvetandet om den oundvikliga, nära förestående
undergången. Något nytt inträdde: Det började
skruva och sticka och hämma andningen.

Hans ansiktsuttryck, när han sade ”ja”, var
fruktansvärt. När han sagt detta ”ja”, såg han henne
rakt i ansiktet, vände sig med en i betänkande av
hans svaga tillstånd ovanlig snabbhet framstupa och
gav sig till att ropa:

— Gå härifrån, gå härifrån, lämna mig!
</chapter>
<chapter name="12">
<h2>12.</h2>

Från och med detta ögonblick började det skrik,
som skulle vara i tre dagar utan uppehåll och som
var så förfärligt, att man icke utan fasa kunde höra
det genom två dörrar. I samma ögonblick, som han
svarade sin hustru, hade han förstått, att han nu var
förlorad, att det icke fanns någon återvändo mer,
att slutet var kommet, själva slutet. Men han var
icke löst från tvivlet och fick alltså förbliva i tvivlet.

— O, o, o! skrek han i olika tonlägen.

Alla tre dagarna, vilka för honom voro tidlösa,
vältrade han sig gensträvigt i den svarta säck, i
vilken en osynlig, oövervinnerlig makt stoppat honom.
Han slogs, som en i bödelns händer överantvardad
dödsdömd slåss för att rädda sig. Och för varje
ögonblick kände han, att han trots alla
ansträngningar i kampen kom allt närmare det, som
förskräckte honom. Han kände, att hans kval icke
blott berodde på att han stoppades in i detta svarta
hål utan ännu mer därpå, att han icke kunde krypa
igenom det. Hans egen tanke, att hans liv varit
gott, hindrade honom att krypa genom. Detta
rättfärdigande av hans eget liv hakade fast honom och
släppte honom icke framåt utan plågade honom
mest av allt.

Plötsligt var det en makt, som stötte honom i
bröstet och i sidan och hämmade andhämtningen för
honom ändå kraftigare. Han störtade ner i hålet,
och där, allra längst ner, var det något, som lyste
till. Det hände honom någonting i samma stil som
i en järnvägsvagn, när man tror, att man reser
framåt, men far baklänges och plötsligt får reda på den
verkliga riktningen.

”Ja. det har alltsammans icke varit sådant, som
det borde”, sade han till sig själv. ”Men det gör
ingenting. Det går, det går att göra det ”sådant”.
Vad är ”sådant?” frågade han sig själv och tystnade
plötsligt.

Detta var vid slutet av den tredje dagen, ett par
timmar före hans död. Just då smög sig
gymnasisten stilla in till fadern och kom fram till hans
säng. Den döende skrek fortfarande förtvivlat och
svängde med armarna. Hans ena hand råkade träffa
gymnasistens huvud. Gymnasisten tog fatt i den,
tryckte den till sina läppar och brast i gråt.

Just samtidigt härmed föll Ivan Iljitj ner i hålet,
fick se ljuset och kom under fund med att hans liv
icke varit <i>sådant,</i> som det bort vara, men att detta
ännu var möjligt att gottgöra. Han frågade sig:
”Vad vill detta <i>’sådant’</i> säga?” och tystnade och
lyssnade. Därvid kände han, att någon kysste hans
hand. Han öppnade ögonen och såg sonen. Han
började tycka synd om honom. Hustrun kom fram
till honom. Han såg på henne. Med öppen mun,
otorkade tårar på näsa och kind och förtvivlat
ansiktsuttryck såg hon på honom. Han började tycka
synd om henne.

”Ja, jag plågar dem”, tänkte han. ”Det är synd
om dem, men det blir bättre, när jag dör”. Han
ville säga detta, men hade icke kraft att uttala det.
”Förresten, varför <i>tala</i> om det? Jag måste göra
det”, tänkte han. Han visade frun med ögonen på
sonen och sade:

— För ut... så synd... också dig... — Han
ville säga ”förlåt” också, men han råkade säga ett
snarlikt ord, som betyder ”släpp mig förbi”. Då
han icke längre orkade rätta sig, vinkade han med
handen, ty han visste, att den förstod det, som skulle
förstå det.

Och plötsligt blev det klart för honom, att det,
som hade utmattat honom och icke lämnat honom,
med ens lämnade honom från två sidor, från tio
sidor, från alla sidor. Han tyckte synd om dem,
han måste laga, så att de icke hade det svårt längre.
Befria dem och befria sig själv från dessa lidanden.
”Så bra och så enkelt!” tänkte han. ”Men
plågorna?” frågade han sig själv. ”Vart skall jag göra
av dem? Nå, var äro ni, plågor?”

Han började lyssna.

”Jaså, där äro de. Nå, må de vara där!”

”Än döden? Var är den?”

Han sökte efter sin tidigare, vanliga fruktan för
döden men fann den icke. Var var den? Vad var
döden för en? Det fanns icke längre någon
fruktan, ty det fanns ingen död.

I stället för död var där ljus.

— Jaså, det är så! utropade han plötsligt. —
Vilken glädje!

Allt detta försiggick för honom under ett enda
ögonblick, och betydelsen av detta ögonblick blev
bestående. För de närvarande fortsattes hans
dödskamp ännu två timmar. I hans bröst var det något,
som kokade. Hans utpinade kropp skälvde. Sedan
började kokandet och rosslingarna så småningom
att upphöra.

— Han har slutat! sade någon över honom.

Han hörde dessa ord och upprepade dem i sitt
inre. ”Döden har slutat”, sade han till sig själv.
”Den finns icke mer.”

Han drog in luft, stannade mitt i andedraget,
sträckte ut sig och dog.

1884—1886 (22 mars).

*
</chapter>

<h2>Tre dödsfall</h2>

<h1>Tre dödsfall</h1>

av
LEO TOLSTOJ

Oavkortad översättning direkt från
ryska originalet av
GUNNAR SKANS.
<img></img>
<sp>MALMÖ</sp>
<i>Världslitteraturens Förlag</i>

<chapter name="Citat">
”Jag säger eder, att var och en,
som ser på en kvinna till att begära henne,
han har redan gjort hor med henne i sitt
hjärta (Matt. 5:28). Lärjungarna sade till
honom: ’Är det så med mannens ställning till
hustrun, då är det icke rådligt att gifta sig.’
Men han svarade dem: ’Icke alla kunna fatta
det ordet, utan allenast de, åt vilka sådant
är givet.

Ty det finns snöpingar, som äro så födda
från moderlivet, och det finns snöpingar, som
av människor blivit snöpta, och det finns
snöpingar, som hava snöpt sig själva för
himmelrikets skull. Den, som kan fatta det,
han fatte det’.” (Matt. 19:10—12).
</chapter>

<chapter name="I">
<h2>I.</h2>

Det var höst. På landsvägen foro två ekipager i
hastigt trav. I den främre vagnen sutto två damer.
Den ena, en förnäm fru, var mager och blek. Den
andra, hennes kammarjungfru, var fyllig och hade
glänsande rosor på kinderna. Hennes korta, torra
hår trängde sig fram under den slitna hatten, och
hennes röda hand, som var försedd med en trasig
handske, var jämt och ständigt i färd med att rätta
till det. Hennes höga bröst, som var täckt av en
dubbelvävd duk, andades hälsa. Hennes snabba,
svarta ögon följde än genom rutan de förbilöpande
fälten, än sågo de skyggt på frun, än överforo de
oroligt vagnens hörn. Framför näsan på
kammarjungfrun svängde fruns vid reseffektnätet
fastbundna hatt av och an, på hennes knän låg en liten
hundvalp, hennes fötter vilade på lådor, som stodo på
golvet, och trummade knappt hörbart på dem, allt
under det vagnsfjädrarna skakade och rutorna
slamrade.

Frun hade lagt händerna på knäna, slutit ögonen
och sjönk sakta ned på de kuddar, som lagts bakom
hennes rygg; ibland hostade hon till utan att öppna
munnen, och därvid förvreds alltid hennes ansikte.
På huvudet hade hon en vit nattmössa och en blå
liten duk, som var knuten om den ömtåliga, bleka
halsen. En rak bena, som löpte in under den blå
duken, delade det blonda, ovanligt släta, pomaderade
håret, och i den vita huden, som den breda benan
blottade, fanns någonting torrt och livlöst. En
något gulaktig hud omgav slappt ansiktets fina och
vackra konturer och bar en liten rodnad på kinder
och käkar. Läpparna voro torra och oroliga, de
glesa ögonhåren krökte sig icke, och reskappan föll
i raka veck över det insjukna bröstet. Oaktat
hennes ögon voro slutna, uttryckte ansiktet trötthet,
retlighet och vana vid lidande.

Lakejen satt uppe på sin plats, lutad på sin
armbåge, och sov, och kusken ropade hurtigt och manade
på sitt ståtliga, svettdrypande fyrspann, allt som
oftast seende sig om på den andre kusken, som satt på
den efterföljande kaleschen och skrek åt sina hästar.
Jämnt och snabbt löpte de breda, parallella
hjulspåren i den kalkmängda landsvägssmutsen. Himlen
var grå och kall. En fuktig dimma utbredde sig
över fält och väg. Inuti vagnen var det kvavt, det
luktade eau-de-cologne och damm. Den sjuka
sträckte huvudet bakåt och öppnade sakta ögonen.
De sjuka ögonen glänste och hade en vacker mörk
färg.

— Återigen, sade hon, i det hon med sin vackra,
magra hand nervöst sköt undan en flik av
tjänarinnans kappa, som knappast hade snuddat vid hennes
fot, och hennes mun förvreds därvid av smärta.
Matrjoscha lyfte med båda händerna upp sin kappa,
reste sig på sina starka ben och satte sig längre
bort. Hennes friska ansikte överfors av en ljus
rodnad. Den sjukas vackra, mörka ögon följde
girigt alla kammarjungfruns rörelser. Frun tog stöd
med båda händerna mot sitsen och ville likaledes
resa sig för att sätta sig högre upp. Men krafterna
sveko henne. Hennes mun förvreds, och hela
ansiktet blev vanställt genom ett uttryck av kraftlöshet
och illasinnad ironi. — Om du bara ville hjälpa
mig!... Asch, nu behövs det inte mer! Jag kan
själv, låt bara bli att lägga alla möjliga påsar bakom
ryggen på mig, så är du snäll!... Rör mig nu inte
mer, när du ändå inte förstår dig på det! — Frun
slöt ögonen, lyfte sedan åter snabbt ögonlocken och
tittade på sin jungfru. Matrjoscha såg på henne
och bet sig i den röda underläppen. En tung suck
steg ur den sjukas bröst och gick, innan den hunnit
taga slut, över i hostningar. Hon vände sig bort,
förvred sitt ansikte och grep med båda händerna om
sitt bröst. När hostan gått över, slöt hon åter
ögonen och fortsatte att sitta orörlig. De båda
vagnarna foro in i en by. Matrjoscha tog fram sin tjocka
hand under duken och korsade sig,

— Vad är detta? frågade frun.

— En station, nådig frun.

— Vad vill det säga, att du korsar dig, menar jag?

— Där är en kyrka, nådig frun.

Den sjuka vände sig till fönstret och började sakta
göra korstecknet och såg med stora ögon på den
stora lantkyrkan, omkring vilken hennes vagn just
körde runt.

De båda fordonen stannade på en gång vid
hållstationen. Ur kaleschen stego den sjuka kvinnans
man och läkaren; de kommo fram till hennes vagn.

— Hur känner ni er? frågade doktorn och kände
henne på pulsen.

— Nå, hur är det med dig, min vän, är du trött?
frågade maken på franska. — Vill du inte stiga ur?

Matrjoscha hade plockat ihop alla sina små paket
och pressat sig in i sitt hörn för att icke störa dem
i samtalet.

— Det är som vanligt, svarade sjuklingen. — Jag
kommer inte ut. Sedan hennes man stått kvar där
en liten stund, gick han in i stationshuset.
Matrjoscha hoppade ut ur vagnen och sprang på
tåspetsarna genom smutsen fram till porten.

— Om jag är dålig, så är det ingen anledning för
er att inte äta frukost, sade den sjuka med ett
småleende till doktorn, som stod i fönstret.

— De bry sig inte det ringaste om mig, tillade
hon för sig själv, då doktorn efter att med tysta
steg ha avlägsnat sig från henne ilade uppför
stationstrappan.

— Själva ha de det bra, och då är allt annat dem
likgiltigt. O, min Gud!

— Nå, Edvard Ivanovitj, sade maken, då han
mötte doktorn, i det han med ett glatt leende gned
sina händer. Jag har sagt till, att man skall gå efter
resenecessären. Hade ni något emot det?

— Inte alls, svarade doktorn.

— Nå, hur är det med henne? frågade maken
med en suck, i det han sänkte rösten och höjde
ögonbrynen.

— Som jag sade: hon kommer aldrig fram till
Italien, nej, inte ens till Moskva. Särskilt sådant
som vädret nu är.

— Vad skall jag ta mig till? Ack, min Gud, min
Gud! Maken höll med handen för ögonen. — Ge
hit! sade han till mannen, som kom med necessären.

— Stanna hemma hade ni bort, svarade doktorn
och ryckte på axlarna.

— Säg mig, vad skulle jag ta mig till? invände
maken. Jag försökte allt, som kunde tänkas hålla
henne tillbaka. Jag talade om kostnaderna, om
barnen, som vi måste lämna, och om mina göromål, men
hon ville inte alls höra av något sådant. Hon smider
planer för sin utomlandsvistelse, som om hon vore
frisk. Men att säga henne något om hennes
verkliga tillstånd vore detsamma som att döda henne.

— Ja, hon är redan död, det måste ni ha klart
för er, Vasilij Dmitritj. En människa kan inte leva,
när hon ej längre har några lungor, och lungorna
kunna ju inte växa ut igen. Det är sorgligt och
svårt, men vad skall man göra? Min uppgift såväl
som er består blott i att göra slutet så lugnt som
möjligt för henne. Här behövs egentligen en
biktfader.

— Ack, min Gud! Föreställ er mitt svåra läge,
om jag skall vidröra det förestående slutet. Det
må bli hur som helst, men jag kommer icke att säga
henne något om detta. Ni vet ju, hur god hon är...

— Men försök i alla fall att övertala henne att
stanna, tills vintern kommer med slädföre, sade
doktorn och skakade betydelsefullt på huvudet, —
annars kan hon bli sämre under vägen...

— Aksjuscha, Aksjuscha! skrek
stationsföreståndarens dotter med sin gnälliga röst, i det hon drog
en tröja över huvudet och traskade runt på den
smutsiga baktrappan. — Kom, så går vi och tittar
på nådig frun på Schirkino. Jag har hört sägas, att
man för henne till utlandet för hennes
bröstsjukdoms skull. Jag har aldrig sett någon, som har
lungsot.

Aksjuscha hoppade över tröskeln, och båda
sprungo hand i hand ut genom porten. När de
gingo förbi vagnen, kortade de av på stegen och
tittade in genom det nerfällda fönstret. Den sjuka
vände huvudet emot dem, men då hon märkte deras
nyfikenhet, vände hon sig bort med ett uttryck av
otålighet.

— Herre Gud! sade föreståndarens dotter och
vände bort sitt huvud. — Hon, som var en sådan
skönhet, vad har det blivit av henne nu? Det är
alldeles förfärligt. Såg du henne, såg du henne,
Aksjuscha?

— Ja, tänk, så mager hon är, instämde Aksjuscha.
— Kom, så tittar vi på henne en gång till! Vi går
förbi, som om vi vore på väg till brunnen. Ser du,
hon vände sig om mot oss nu, men jag hann inte se
henne. Så synd, Mascha!

— Usch, så smutsigt det är, svarade Mascha, och
de sprungo båda tillbaka till porten.

”Jag har förstås blivit ryslig att skåda”, tänkte
den sjuka. ”Bara vi ändå komma fort, fort till
utlandet, så skall jag snart repa mig där.”

— Nå, hur är det med dig, min vän, frågade
maken, som kom fram till droskan, redan innan han
hade tuggat färdigt.

”Ständigt en och samma fråga”, tänkte den sjuka,
”men själv äter han!”

— Ingenting vidare, undslapp det henne mellan
tänderna.

— Vet du, min vän, jag fruktar, att du blir sämre
genom att resa i detta väder, och Edvard Ivanovitj
säger detsamma. Skola vi inte vända om?

Hon teg ilsket.

— Vädret blir kanske bättre, och vägen blir fast,
då den fryser till. Du skulle få tid att repa dig,
och vi skulle kunna fara alla tillsammans.

— Ursäkta mig! Om jag redan för länge sedan
låtit bli att lyssna till dig, så hade jag nu vistats i
Berlin och varit alldeles frisk.

— Vad skulle jag ta mig till, min ängel? Det var
ju omöjligt, som du vet. Men om du nu väntade en
månad, skulle du kunna krya på dig ordentligt, jag
skulle avsluta mina affärer, och vi skulle taga
barnen med oss...

— Barnen äro friska, men det är icke jag.

— Men vill du då inte förstå, kära du, att om du
blir sämre av att resa i sådant här väder, så... så
måste du åtminstone fördenskull stanna hemma.

— Hemma och hemma! Menar du, att jag skall
dö hemma? svarade den sjuka häftigt. Men ordet
<i>dö</i> hade tydligen skrämt henne, hon såg bönfallande
och frågande på sin make. Denne sänkte ögonen
och teg. Den sjukas mun förvreds plötsligt såsom
hos ett barn, och tårarna flöto ur hennes ögon.
Maken höll sig för ansiktet med näsduken och gick
tigande bort ifrån vagnen.

”Nej, jag skall fara”, sade den sjuka och lyfte
ögonen mot himlen, knäppte händerna och började
viska osammanhängande ord. ”Min Gud, varför?...”
sade hon, och tårarna strömmade stridare. Hon bad
länge och brinnande, men hennes bröst var alltjämt
lika sjukt och betryckt, himlen, fälten och vägarna
voro alltjämt lika grå och skumma, och alltjämt
utbredde sig höstdimman likadan, varken tätare eller
lättare, över landsvägssmörjan, över taken, över
droskan och över fårskinnspälsarna, som kuskarna
lagt ifrån sig, medan de högt och glatt samspråkande
smorde hjulnaven och spände för hästarna — — —
</chapter>
<chapter name="II">
<h2>II.</h2>

Hästarna voro förspända, men kusken lät ännu
vänta på sig. Han hade gått in i kuskstugan.
Därinne var det hett, kvavt, mörkt och tryckande. Det
luktade folk, nybakat bröd, kål och fårskinn. Där
voro flera kuskar i rummet, vid ugnen ordnade
kokerskan, och på ugnen låg en sjuk utbredd på några
fårskinn.

— Farbror Fjodor, farbror Fjodor! ropade den
unge kuskpojken i fårskinnspäls och med piska
innanför bältet, i det han steg in i rummet och vände
sig till den sjuke.

— Vad vill du, din sate, Fjodka för något?
svarade en av kuskarna. — Ser du inte, att de vänta
på dig i droskan.

— Jag ville be honom om hans stövlar, jag har
haft sönder mina egna, svarade pojken, i det han
kastade tillbaka sitt hår och gjorde i ordning sina
vantar, som sutto instuckna innanför bältet. — Aha,
sover han? Farbror Fjodor! upprepade han och
gick fram till ugnen.

— Vad är det? hördes en svag röst viska, och ett
rödskäggigt, magert ansikte böjde sig fram över
ugnskanten. En bred, avmagrad, blek och hårig
hand drog upp vadmalsrocken över den kantiga, i
en smutsig skjorta dolda skuldran. — Ge mig att
dricka, bror... Vad vill du?

Pojken gav honom en skopa vatten.

— Hör du, Fedja, sade han därpå osäker, — hör
du, de säger, att du inte behöver dina stövlar nu
mer. Ge dem åt mig! Du kommer nog ändå inte
på benen mer.

Den sjuke lutade sig med det trötta huvudet ner
emot den glänsande skopan, doppade de tunna,
nedhängande mustascherna i det mörka vattnet och
drack slappt men girigt. Hans orediga skägg var
smutsigt, hans infallna, skumma ögon lyfte sig blott
med svårighet upp emot pojken. När han slutat
dricka, ville han lyfta handen för att torka av sina
våta läppar, men han orkade icke utan torkade av
sig mot ärmarna på sin vadmalsrock. I det han teg
och andades genom näsan, såg han på pojken och
samlade krafter

— Har du kanske redan lovat bort dem åt någon?
frågade skjutspojken. — I så fall var det onödigt.
Saken är den: Det är vått ute, och jag måste ut och
skjutsa. Och då tänkte jag för mig själv: ”Du
ska minsann be Fjodka om stövlarna; för han
behöver dem nog inte mer.” Eller kanske du ändå
behöver dem själv, säg?...

I den sjukes bröst började det rossla och bullra.
Han böjde sig framåt och hostade, så att han höll
på att storkna, utan att det ändå lossnade i halsen.

— Ja, vad skall han mera med stövlarna? —
Det var kokerskan, som helt oväntat började snattra
på med en ilsken röst, som genljöd genom hela
stugan. — Det är nu på andra månaden, som han
ligger där utan att kunna kliva ner från ugnen. Se,
hur han anstränger sig, man känner rent av plågor
inom sig, bara man hör det. Vad skall han ha
stövlarna till? Man tänker väl inte att begrava
honom i de nya stövlarna. Annars är det högt på
tiden, Gud förlåte mig! Se, hur han anstränger sig!
Man borde föra honom till en annan stuga eller
någon annanstans. Det finns sådana där sjukhus i stan.
Men är det här någon reson, det; han tar upp hela
vrån för mig, ja det gör han. Det finns intet
utrymme, och jag vet inte, hur jag skall kunna hålla
rent, som man fordrar av mig.

— Hallå, Serjoga, gå och sätt dig på din plats!
Herrskapet väntar, ropade postförmannen genom
dörren.

Serjoga ville gå sin väg utan att vänta på svar,
men den sjuke gav under ett anfall av hosta tecken
med ögonen, att han ville svara.

— Ta du stövlarna, Serjoga, sade han, sedan han
undertryckt hostan och andats ut litet. — Jag vill
bara, hör du, att du köper en gravsten åt mig, när
jag till slut dör, tillade han med väsande röst.

— Tack, farbror, då ska jag ta stövlarna, och en
sten skall jag, så sant jag lever, köpa.

— Där hörde ni, barn, förmådde den gamle ännu
säga, innan han åter böjde sig ner och fick en
hostattack.

— Gott, vi hörde det, sade en av kuskarna. — Gå
nu, Serjoga, och sätt dig på din plats, annars
kommer förmannen springande igen. Nådig frun på
Schirkino är ju sjuk. — Serjoga tog kvickt av sig
sina trasiga, alldeles för stora stövlar och slängde
dem under bänken. Fjodors nya stövlar voro
precis lagom för hans fötter. Emellanåt kastande en
blick på dem gick Serjoga ut till droskan.

— Det var mig ena baddare till stövlar! Låt mig
smörja dem åt dig! sade en kusk med en
smörjborste i handen, just som Serjoga klättrade upp på
kuskbocken och tog tömmarna i hand. — Gav han
dig dem för intet?

— Är du kanske avundsjuk? svarade Serjoga, i
det han reste sig upp och svepte rockskörten om sina
ben. — I väg då, pållarna mina! skrek han åt
hästarna, svängde med piskan, och droskan och kaleschen
med sina resenärer, väskor, kuskar och lakejer foro
hastigt bort längs den våta vägen och försvunno i
höstdimman.

Den sjuke kusken låg kvar på ugnen i den kvava
stugan. Utan att ha kunnat hosta ut ordentligt tog
han i, vände sig på andra sidan och tystnade.

I stugan var det ända till kvällen ett kommande
och gående och ätande, — från den sjuke hörde man
icke ett ljud. Emot natten kröp kokerskan upp på
ugnen och sträckte sig över hans fötter efter en
päls.

— Du får inte vara ond på mig, Nastasja, sade
den sjuke. — Snart skall jag lämna ditt hörn, så att
det blir ledigt här.

— Bra, bra, jag menade intet illa, mumlade
Nastasja. — Nå, var har du egentligen ont, farbror?

— Överallt inom mig. Gud vet, vad det är fatt!

— Kanske du har ont i halsen, så som du hostar?

— Överallt har jag ont. Det är döden, som har
kommit till mig, det är det. Oj, oj, oj, stönade den
sjuke.

— Svep om benen dina, så där ja, sade Nastasja,
i det hon på väg ner från ugnen drog en rock över
honom.

Under natten brann i stugan en nattlampa med
svagt sken. Nastasja och ett tiotal kuskar sovo
under högljudda snarkningar på golvet och bänkarna.
Den sjuke låg ensam och stönade svagt, hostade och
vände på sig, uppe på ugnen. Framemot morgonen
tystnade han fullständigt.

— I natt drömde jag något underligt, sade
kokerskan, då hon följande morgon i gryningen
sträckte på sig. — Jag såg liksom, hur farbror Fjodor steg
ner från ugnen och gick ut för att hugga ved. ”Låt
mig hjälpa dig, Nastasja”, säger han, men jag
svarar: ”Hur skall du kunna hugga ved?” Men han
tar yxan och börjar hugga, fort, fort, så att
stickorna flyger om det. ”Men hur är det fatt”, säger
jag, ”du var ju sjuk?” — ”Nej”, svarar han, ”jag
är frisk.” Och han börjar svänga med yxan, så att
jag blir riktigt rädd. Jag skriker till och vaknar.
Inte är han väl död? Farbror Fjodor! Farbror!

Fjodor svarade icke.

Den från ugnskanten nedhängande, magra,
rödludna handen var kall och blek.

— Vi måste säga till föreståndaren, han tycks
vara död, sade kusken.

Släktingar hade Fjodor inga, han var en
utsocknes. Dagen därpå begravde man honom på den nya
kyrkogården bortom skogsdungen, och flera dagar
framåt berättade Nastasja för alla om drömmen,
som hon haft, och om att det varit hon, som först
av alla varsnat, att farbror Fjodor slutat.
</chapter>
<chapter name="III">
<h2>III.</h2>

Våren hade kommit. Längs stadens gator porlade
små brådskande bäckar fram mellan
hästsmutsbetäckta isstycken. Människorna, som rörde sig där,
hade ljusa dräkter, och ljust klingade ljudet av
deras tal. I trädgårdstäpporna bakom staketen svällde
trädens knoppar, och deras grenar gungade knappast
hörbart för den friska vinden. Överallt runno och
föllo genomskinliga droppar... Sparvarna pepo
om varandra och flaxade med sina små vingar. Åt
solsidan var allting på staketen, på husen och i
träden idel rörelse och ljus. Det rådde glädje och
ungdomlighet på himmel och jord i människohjärtanen.

På en av huvudgatorna var frisk halm utbredd
framför ett stort herrskapshus. I huset låg samma
sjuka kvinna, som hade varit stadd på skyndsam
resa mot utlandet för döden.

Vid de stängda dörrarna till sjukrummet stodo
den sjukas make och en till åren kommen kvinna.
I soffan satt en präst med sänkta ögon. Han höll
något i handen, som var invecklat i ett stycke tyg.
I ett hörn låg en gumma i en stor länstol och grät
bittert. Det var den sjukas moder. Bredvid henne
stod en tjänsteflicka och höll en ren näsduk i handen
i väntan, att den gamla skulle be om den. En annan
tjänarinna gned gummans tinningar med något och
blåste under spetsmössan på hennes gråa huvud.

— Kristus vare med eder, min vän! sade maken
till den till åren komna kvinnan, som stod
tillsammans med honom vid dörren. — Hon har ett sådant
förtroende för er, ni förstår så väl att tala med
henne. Tala nu ordentligt med henne, kära ni, och
gå nu! — Han ville redan öppna dörren för henne,
men kusinen hejdade honom, höll näsduken flera
gånger för ögonen och skakade på huvudet.

— Så där, nu ser jag väl inte förgråten ut? sade
hon, öppnade själv dörren och steg in.

Maken var starkt upprörd och tycktes alldeles ha
förlorat fattningen. Han hade först så när gått
fram till den gamla gumman, men när han blott
hade några få steg kvar, vände han om och gick tvärs
genom rummet bort till prästen. Prästen såg på
honom, lyfte upp ögonbrynen och suckade. Även
det täta, gråsprängda skägget höjdes och sänktes.

— Min Gud, min Gud! sade maken.

— Vad skola vi göra? suckade prästen, och
återigen höjdes och sänktes hans ögonbryn och skägg.

— Mor lilla är också här! sade prästen nästan
förtvivlad. — Hon kommer icke att uthärda detta.
Ty hon älskar ju henne så innerligt, så... ja, jag
vet inte. Bara ni, far lille, ville försöka att lugna
henne och övertala henne att gå härifrån.

Prästen reste sig och gick fram till den gamla.

— Ett modershjärta kan ingen rätt skatta, sade
han, — men Gud är barmhärtig.

Plötsligt började det rycka i gummans ansikte,
och hon fick ett anfall av hysterisk hicka.

— Gud är barmhärtig, fortsatte prästen, när hon
lugnat sig något. — Jag skall tala om för er, att i
min församling fanns en sjuk, som var mycket värre
däran än Maria Dmitrijevna, och kan ni tänka er,
honom botade en enkel man av folket på kort tid
med örter. Och till på köpet vistas samme man
just nu i Moskva. Jag talade med Vasilij
Dmitrijevitj om att man kunde göra ett försök. Det vore
åtminstone en tröst för den sjuka. För Gud är
allting möjligt.

— Nej, hon kommer inte att överleva, sade den
gamla. — I stället för att hämta mig tar Gud henne.
— Och den hysteriska hickan blev så stark, så att
hon förlorade sansen.

Den sjukas make lade händerna för ansiktet och
sprang ut ur rummet.

Den förste, han mötte i korridoren, var hans
sexårige gosse, som allt, vad tygen höllo, satte efter den
yngsta flickan.

— Vill ni inte, att jag för in barnen till deras
mamma, frågade njanjan.

— Nej, hon vill inte se dem. Det bara gör henne
förstämd.

Gossen hejdade sig ett ögonblick, betraktade noga
sin faders ansikte, sparkade ut med benet och
sprang med ett glatt rop vidare.

— Detta är min häst, ropade gossen och pekade
på sin syster.

Under tiden satt kusinen i det andra rummet hos
den sjuka och försökte att med ett skickligt fört
samtal göra henne förtrogen med tanken, att hon
skulle dö. Doktorn stod vid fönstret och blandade
en dryck.

Den sjuka satt i sin säng i en vit morgonrock, helt
omgiven av kuddar och såg tyst på kusinen.

— Ack, min vän, föll hon henne plötsligt i talet.
— Bry er inte om att förbereda mig! Håll mig
inte för ett barn. Jag är en kristen. Jag vet allt.
Jag vet, att jag inte har lång tid att leva; jag vet,
att om min make hade lytt mig tidigare, så vore jag
nu i Italien, och jag vore kanske, ja sannolikt vore
jag frisk. Det ha alla sagt honom. Men vad skall
man nu ta sig till? Tydligen var det Guds vilja så.
Vi bära alla på en myckenhet synder, det vet jag.
Men jag hoppas på Guds nåd, som förlåter allt, ja,
det är säkert, den förlåter allt. Jag försöker att
komma underfund med mig själv. Också jag har
begått en myckenhet synder, min vän. Men i
gengäld har jag också lidit mycket. Jag har alltid
bemödat mig om att bära mitt lidande med tålamod...

— Jag skall alltså kalla på prästen, min vän? Det
kommer att bli ändå lättare för er, sedan ni begått
nattvarden, sade kusinen.

Den sjuka nickade jakande med huvudet.

— O, Gud! Förlåt mig, syndiga, viskade hon.

Kusinen gick ut och gav tecken åt prästen.

— Hon är en ängel! sade hon med tårar i ögonen
till maken. Maken började gråta, prästen gick in i
sjukrummet, den gamla var alltjämt utan
medvetande, och i det första rummet blev det alldeles tyst.
Efter fem minuter kom prästen ut ur sjukrummet,
tog av sig och strök håret till rätta.

— Gud ske lov, hon är lugnare nu. Hon vill se
er, sade han.

Kusinen och mannen gingo in. Den sjuka grät
sakta och såg på helgonbilden.

— Guds välsignelse, min vän, sade maken.

— Tack! Så bra jag känner mig nu! Vilken
obegripligt ljuv känsla jag förnimmer, sade den
sjuka, och ett lätt småleende lekte på hennes tunna
läppar. — Hur nådig är icke Gud! Eller hur? Han är
nådig och allsmäktig. — Och på nytt riktade hon
under trängtande bön sina tårfyllda ögon på
helgonbilden.

Sedan kom hon plötsligt liksom att tänka på
något. Hon kallade maken till sig medelst ett tecken.

— Aldrig vill du göra det, som jag ber dig om,
sade hon med svag och missnöjd röst.

Maken sträckte på halsen och hörde undergivet
på.

— Vad, min vän?

— Hur många gånger har jag inte sagt dig, att de
där doktorerna inte förstå något. Det finns kloka
gummor, som förstå sig på att bota sjukdomar...
Prästen har just talat om... det var en vanlig enkel
kvinna, som... Skicka efter henne.

— Vem, min vän?

— Min Gud, ingenting vill han förstå!... — Och
den sjuka slöt med ett misslynt ansiktsuttryck
ögonen.

Doktorn gick fram till henne och fattade om
hennes hand. Pulsen slog märkbart svagare och
svagare. Han gav tecken åt maken. Den sjuka
märkte denna gest och såg sig förskräckt omkring.
Kusinen vände sig om och brast i gråt.

— Gråt inte, plåga inte dig själv och mig, sade
den sjuka. — Det berövar mig mitt sista lugn.

— Du min ängel! sade kusinen och kysste henne
på handen.

— Nej, kyss mig här. Det är bara de döda, som
man kysser på handen. Min Gud, min Gud!

Redan samma afton hade livet flytt från den
sjuka. Hon stod lik i salen i det stora huset.
Dörrarna voro stängda, och därinne i det stora
rummet satt klockaren ensam och rabblade Davids
psalmer genom näsan. Det klara skenet från vaxljusen
i de höga silverstakarna föll på den avsomnades
bleka panna, på de tunga, vaxgula händerna och
på vecken av täcket, vilket på ett kusligt sätt höjde
sig över knäna och tåspetsarna. Klockaren läste på
utan att tänka på vad han läste, och i det stilla
rummet ljödo hans ord sällsamt och dogo bort. Då och
då förnams ljudet av barnens röster och tramp från
ett avlägset rum.

”Du döljer Ditt anlete, och de förskräckas”, ljöd
psalmen, ”Du borttager från dem deras anda, och
de dö och återvända till stoft. Du sänder Din
anda, och de skapas och förnya jordens anlete. Ja,
Herren vare ära i evighet!”

Den avlidnas ansikte var strängt och majestätiskt.
Varken på den rena, kalla pannan eller på de fast
slutna läpparna rörde sig någonting. Hon var
bara uppmärksamhet. Men förstod hon väl nu de
upphöjda orden?
</chapter>
<chapter name="IV">
<h2>IV.</h2>

Inom en månad restes ett stenkapell över den
avlidnas grav. På kuskens grav fanns alltjämt ingen
sten, och blott en ljusgrön gräsmatta frodades på
kullen, som tjänade som det enda tecknet till att
en människa, som upphört att vara till, vilade där.

— Du begår en synd, Serjoga, sade en gång
kokerskan på stationen, — om du inte köper en
gravsten åt Fjodor. Förr sade du: ”Det är vinter,
det är vinter!” men varför håller du inte heller nu
ditt ord? Jag var ju med, när du lovade det. Han
har redan kommit till dig en gång i drömmen och
bett om stenen; om du inte köper en, så kommer
han en gång till och stryper dig.

— Inte tror du väl, jag tänker strunta i det?
svarade Serjoga. — Nej, jag skall köpa en sten,
som jag sade. Jag skall köpa en för halvannan
rubel, skall jag. Jag har inte glömt det, men man
måste ju också frakta hit den. Så snart det
händelsevis blir något ärende till stan, så skall jag köpa en.

— Du borde åtminstone sätta upp ett kors, hör
du, svarade en gammal kusk. — För detta är då
för illa. Stövlarna använder du!

— Var skall jag få ett kors ifrån? Inte kan
jag väl yxa till ett av ett vedträ?

— Vad pratar du? Av ett vedträ kan du inte
göra något. Gå ut i skogen tidigt på morgonen
och ta yxan med dig. Fäll en ask eller något
sådant, så har du dig ett kors. Annars måste du
ge skogsvaktaren till brännvin. Men man behöver
inte ha dricks tillhands för varje struntbagatell.
Häromdagen till exempel bröt jag sönder en
tistelstång, jag högg mig en ny, som var förträfflig,
utan att säga ett ord till någon.

Tidigt om morgonen, före soluppgången, tog
Serjoga yxan och gick till skogen.

Över allting låg ett kallt, matt täcke av fallande,
ännu icke solbelyst dagg. I öster ljusnade det
sakta, så att det icke märktes, och det svaga skenet
därifrån kastades ut mot det av lätta moln
överdragna himlavalvet. Icke ett grässtrå nere på
marken, icke en gren högst uppe i träden rörde sig.
Blott emellanåt stördes skogens tystnad av vingslag
från ett snår eller prassel på marken. Plötsligt
spred sig ett underligt, för naturen främmande ljud
och dog åter bort i skogsbrynet. Men på nytt
hördes ljudet, och det upprepades med jämna
mellanrum nere omkring stammen av ett av de orörliga
träden. En av topparna började skaka ovanligt
kraftigt, dess saftiga grenar viskade något, och en
trädgårdssångare, som satt på en av dess grenar,
flaxade två gånger upp med ett kvitter, och
vippande med stjärten satte hon sig i ett annat träd.

Yxan ljöd där nere dovare och dovare, saftiga,
vita spånor flögo ned i det daggstänkta gräset, och
ett lätt brak hördes från yxhuggen. Trädet skälvde
i hela kroppen, böjde sig ner, rätade snabbt upp
sig igen och vacklade förfärat på sin rot. För ett
ögonblick tystnade allt, men åter böjde sig trädet,
hördes braka i dess stam, och brytande sina grenar
och sänkande sina kvistar störtade det med toppen
på den våta marken. Ljudet av yxhugg och steg
tystnade. Trädgårdssångaren kvittrade och
flaxade högre upp. En liten kvist, som han snuddat vid
med sina vingar, svängde ett tag av och an och dog
sedan såsom de andra så småningom tillsammans
med sina blad. Än gladare och skönare prunkade
träden nu med sina orörliga grenar i det nya
utrymmet.

De första solstrålarna banade sig väg genom de
genomskinliga molnen, skimrande på himlen och
överforo himmel och jord. Dimman göt sig i vågor
genom dalarna, den glänsande daggen lekte i
grönskan, och genomskinliga, bleknande moln hastade
över det blånande himlavalvet. Fåglarna skockade
sig i snåret och kvittrade ut sin lycka såsom
förlorade, vilka återfunnit varandra. Saftiga blad
viskade uppe i topparna om glädje och ro, och de
levande trädens grenar vaggade stilla och majestätiskt
över det fallna, döda trädet.
</chapter>
