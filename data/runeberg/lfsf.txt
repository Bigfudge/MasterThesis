<table o>
<td c><h2>SKRIFTER</h2>
<td c>AV
<td c><h1>ALBERT ENGSTRÖM</h1>
<td c><tab>
<td c><h2>LÄSEBOK FÖR SVENSKA</h2><br><h2>FOLKET</h2>
<td c><img></img>
<td c><tab>
<td c>STOCKHOLM<br><small>ALBERT BONNIERS FÖRLAG</small>
</table>

<table o>
<td c><h1>LÄSEBOK FÖR</h1><br><h1>SVENSKA FOLKET</h1>
<td c><small>AV</small>
<td c><h2>ALBERT ENGSTRÖM</h2>
<td c><img></img>
<td c><tab>
<td c>STOCKHOLM<br><small>ALBERT BONNIERS FÖRLAG</small>
</table>
<table o>
<td c><i>Copyright. Albert Bonniers förlag 1945</i>
<td c><tab>
<td c>STOCKHOLM<br><small>ALB. BONNIERS BOKTRYCKERI 1945</small>
</table>
<chapter name="Kola-Pelle">
<h2><small>KOLA-PELLE.</small></h2>

I var stuga bör det finnas ett kvinnligt väsen, som
håller smutsen borta, ty eljest sjunka vi karlar ned i
ett elände av osnygghet. Vi äro nu en gång för alla så
beskaffade. Förr i världen gick man i bastu åtminstone
före varje helgdag, men nu tvättar man sig sällan och
då högst ytligt. Till och med här i skärgården tvättar
sig ingen medelålders man. Han blir tillfälligt ren —
något så när — om han av olyckshändelse trillar i
sjön, men icke oftare. Med ungdomen står det bättre
till nu. Den badar värre, så det växer väl till slut
simhud mellan tårna på både flickor och pojkar.

Men gamla ungkarlar finns det ingen bot för. Det
är ett oöverstigligt svalg befäst mellan dem och
vattnet. Och bo de långt borta från andra människor, gro
de så att säga ihop med golv, möbler och sina usla
trasor till sängkläder, om de icke ha någon käring till
hushållerska, som stadigt är ilsken och fräser och slår
ett spann brunnsvatten över karlen då och då, när han
ligger i fållbänken och sover ruset av sig. Ja, det är
ett elände!

Nu skall jag berätta om Kola-Pelle. Han hade aldrig
varit gift, utan var en gammal ensam hane — som det
finns bland djuren också. Han var en liten, satt och
seg smålänning, en utomordentlig arbetare, som stod i
från morgon till kväll. Men han hade aldrig tvättat sig
och var således smutsigare än någon annan. Hans hår


stod som kvastris omkring skallen och skägget var
som en vissen krusbärsbuske. Hans ben voro mycket
korta och byxorna voro dubbelt så långa som de
behövt vara, ty de voro gåvor och han hade aldrig
kommit på idén att klippa av dem. Självständig var han
och krusade ingen, vilket han för resten icke behövde
ty han hade alltid pengar. Det såg man ibland, då
han köpte något i handelsboden och hymlade med en
smutsig sedelbunt. Rik var han ju inte utom vid
helgerna, då han fått hem en flaska starkt — det vill
säga han trodde att han var rik, när han var lite i
hatten, och då skällde han runtomkring sig och
betraktade alla andra som fattiglappar. Ty de rika måste
ju förakta de fattiga — det är naturens ordning.

Och sparsam var han, utom vid sådana tillfällen.
Han var icke den som knusslade med gudsgåvorna
utan bjöd så länge det räckte. Kanske är detta ett
småländskt drag. Rospiggar ha annan karaktär —
dem känner jag också till.

Kola-Pelle hade varit torpare nere i Ingatorps
socken under prästgården, där han gjort tre
dagsverken i veckan. De återstående tre dagarna arbetade
han med litet av varje och skötte om sina båda land,
där han odlade potatis och råg. När han icke kunde
göra dagsverken längre fick han en backstuga av
prästen och tog plats som kolare. På höstarna låg han
vecktals i skogen och såg ut som en kolare skall göra.
Det trivdes han med. En gammal mynningsladdare
hade han också och sköt tjäder för bloss, ty det var
icke så noga på den tiden.

När Nässjö—Oskarshamns järnväg byggdes fick han
avsättning för sina fåglar, ty de engelska ingenjörerna
<img></img>

och deras basar, som inte voro Guds bästa barn, voro
icke heller så noga. Då järnvägen drogs igenom
Ingatorps socken, togo han och Jakob i Högarp plats som
passopper åt engelsmännen. Deras arbete bestod mest
i att hämta öl åt främlingarna och alltid duggade
någon flaska och några feta bitar från de rika
männens bord, ty dessas bolag såg icke på pengar, utom
då det gällde gamla Sverige, men omsättning blev det
ju, och det är ju alltid bra att värden icke få ligga och
ruttna ner som oreglerad skog. Men järnvägen var
mest byggd för att England skulle få billig pitprops
till sina gruvor och där såldes skog och skövlades, så
att det var ingen måtta med det. Det fanns svenska
skojare också, gubbevars, som skrevo skurkkontrakt
med de arma bönderna, vilka icke förstodo sig på
annat än hederlighet och trodde alla om gott och
slutligen stodo där lurade och på bar backe.

Men om allt detta visste Kola-Pelle och Jakob i
Högarp intet. Hade de förstått, vilket fint folk de
buro öl åt från gästgivargården, hade de nog gjort
livet surt för engelsmännen.

Men rallarna voro ett trevligt och renhårigt släkte,
fast de voro svåra med flickorna, där de drogo fram,
och farliga om lördagskvällarna, när dansen gick på
logarna. Ty deras krigskonst var högre än
smålänningarnas, som på sin höjd kunde sätta krokben och
voro starka som björnar ibland. Ja, där var ett liv på
den tiden!

En av ingenjörerna hette Peerford och var en
överdängare i att dricka öl. Han brukade lördagar och
söndagar och frimåndagarna med ligga i gästgivargårdens
trädgård, som gränsade till prästgårdens, och singla
slant med speciedalrar i sällskap med några andra
engelsmän och tala engelska, så att ingen människa
begrep ett ord. De försökte lära Kola-Pelle och Jakob
de första grunderna i språket och döpte den förre till
Coalpeter och den senare till Jep, för korthetens skull.
Men Kola-Pelle blev arg som ett bi, när han hörde
sitt ärliga namn förvanskas till något som lät som
<i>kolportör</i>, ty det folkslaget hade Pelle aldrig förstått sig
på eller gillat. Så att, när Peerford då och då satte
två fingrar i luften och sade: Coalpeter, two beer! —
låtsade Pelle inte begripa. Men när engelsmannen
gjorde samma tecken åt Jakob och skrek: Jep, two
beer, svarade denne ögonblickligen: Jäss, jäss, mäster
Potifar! och skumpade till gästgivarköket.
<img></img>
Längre kommo de icke i engelska, men det tycks
ha räckt för deras behov.

En gång, då de singlade slant som vanligt, gick
gästgivarns stora sugga och rotade vid gärdesgården.
En speciedaler kastades litet åt sidan och kom i
suggans närhet. Hon sväljde den ögonblickligen.

Mäster Potifar bara skrattade, men
gästgivarbönderna, Kola-Pelle och Jakob turade om flera dagar
med att vakta på suggan för att komma i besittning
av den stora silverpengen. Det kom aldrig riktigt i
dagen, om deras vakthållning fick gynnsamt resultat,
ty alla tröttnade till slut, utom Kola-Pelle. Vi vill
hoppas att hans energi belönades. Men sådant talade
han icke om.

Men trevliga dagar hade han i engelsmännens tjänst,
ty frikostiga voro dessa över hövan och stundom bjödo
de till och med på <i>gin</i>, ett enbärsdricka, som var något


till styvare än det som bryggdes i stugorna nere i
Ingatorp. Som vanligt blev Pelle en gång skrytsam,
då han fått några dragnaglar, och drog historier om
sina bravader utan att tänka på att utlänningarna icke
begrepo ett ord. De stodo på landsvägen utanför
prostens trädgård, där aplarna just buro riklig frukt.

— Å dä hära äpplaträt har ja taget många kappar
äpplen! skröt han.

I detsamma gick kyrkoherden förbi, stannade och
sade:

— Det var mycket fult, det, Pelle!

Pelle blev helt överraskad, vände sig om, fann sig
ögonblickligen och försäkrade lugnande:

— Ja, men dä va inte på herr kyrkoherdens tid.

Detta var ju en förmildrande omständighet och
straffpredikan slutade i början.

*

Om vi nu skulle besöka Kola-Pelle i hans backstuga
långt uppe i skogen i ett »hie», en urskog bland
jätteblock, mossiga berg och mossig mark i granars skugga
vid en göl utan botten, svart mellan stupande
granitväggar och på eftersommaren vit i stränderna av
näckrosor! Den känsliga läsarinnan måste vi be hålla en
med eau-de-cologne indränkt spetsnäsduk för den
aristokratiska näsan, sedan hon passat på att andas ut
för en liten stund framåt. Ty inne i stugan står luften
tjock av underbara dofter, vilka emellertid böra
underkastas en ytlig utredning, hur pinsamt det än är för
Pelles skrivande landsman.

På vintrarna köpte Pelle en gammal häst av någon
tattare — en sådan där utmagrad 
kamp, som blev utsliten framemot jul. Då reste han
till handelsboden nere vid järnvägsstationen och
tillhandlade sig ett halvpund mjöl, for hem, selade av
och ledde in hästen i stugan. Där band han honom
vid spiselstången, tog fram en stor trefotsgryta, stack
djuret och lät blodet rinna av i grytan dit han slagit
mjölet med något salt och rörde om med ett vedträ
tills det blev en gröt. Sedan flådde och styckade han
hästen, lade bitarna i ett hörn av stugan med rikligt
med salt emellan och bredde en gammal säck över det
hela. Ja, där låg hästen och började så småningom
lukta riktigt hemtrevligt. Kött hade Pelle emellertid.
Det kunde också hända att han skaffade sig litet sil]
till ombyte i kosten.
<img></img>
En gång stod ett parti sill nere vid stationen.
Handlarn ville icke lösa ut det, ty det luktade illa redan
vid ankomsten. Det blev process mellan handlarn och
sillfirman, men en process kan dra ut på tiden och så
gjorde denna. Där stod sillen och ruttnade och till
slut måste stationsinspektoren låta gräva ned tunnorna
i sandgropen vid gästgivargården. Detta blev körslor
och förtjänst för Kola-Pelle, som också tiggde till sig
en tunna, ty han tyckte att sillen luktade bra. Och i
alla händelser hade han potatis som var alldeles
utmärkt god, så det ena fick jämna ut det andra.

Men Pelles huvudsakliga föda var palt. Var dag tog
han en näve gröt ur trefotsgrytan, rullade ihop den
till en boll, kokade den i en mindre gryta och palten
var färdig. Heidenstam säger på ett ställe att den
svenska aristokratiens vardagsmat är palt. Nå, då
kunde den väl också duga åt Pelle, tycker man. I alla
fall smakade den åtskilligt bättre än det sura
hästköttet och den fruktansvärda sillen. För resten passade
Pelle på varje tillfälle till förbättrande av sin föda.

Garvarn vid stationen hade en förskräckligt stor
hund, som hette Björn — den vägde hela åtta pund.
Den blev till slut så gammal att den måste avlivas.
Fet var han också, så det förslog. En gammal soldat
sköt hunden, ty garvarn ville ha pälsen till matta, och
Pelle flådde honom utan att bry sig om folks prat,
ty att flå hundar och hästar är rackargöra och rackare
ansågos som ohederliga människor. Men Pelle satte
sig över sådant, ty han gick och lurade på köttet efter
den feta Björn, vilket han skavde av så att icke stort
mer än revbenen funnos kvar på platsen för Pelles
rackartjänst.

Nu kanske läsarinnan förstår orsaken till den
egendomliga odören i Pelles backstuga. Denna bestod
egentligen av ett rum och kök, men köket blev så 
småningom en fiktion. Det hade formligen grott igen och
dess dörr kunde endast öppnas på glänt. Genom
springan såg man en anhopning av de underligaste
och mest obrukbara ting och allt var höljt av många
års damm och spindelväv. Ett par av dess enda
fönsters blyinfattade rutor voro utslagna och genom
öppningarna var en ständig trafik av småfåglar, som hade
bo där och levde sitt ostörda liv bland all bråten.

I kammaren upptogs största utrymmet av den öppna
spisen, där Kola-Pelles grytor pöste på sina trefötter
i sällskap med vedpinnarna och den massa aska, som
han mycket sällan rörde förrän grytorna icke fingo
plats längre. Vid spisen stod huggkubben. På en av
väggarna hängde ett par vedsågar och ett flugsvärtat,
tyskt oljetryck, där intet annat kunde urskiljas än
underskriften »Das hl. Grab Christi zu Jerusalem».

I den urgamla fållbänken lågo sängkläder, vilkas
konsistens ingen ville eller kunde forska i, men
huvudbeståndsdelarna voro en före detta fårskinnsfäll och
några säckar. I hörnet mittemot fållbänken låg
hästköttet utsändande milliarder hälsovådliga miasmer och
på dess skyddande säck tronade majestätiskt Pelles
väldiga träskostövlar och gapade ihåligt mot det
svartrökta taket. På bordet stodo en spilkum och ett
brännvinsglas med träfot och i det ena fönstret hängde
almanackan och sagan om Lunkentus, den senare
tummad och sönderläst nästan till oläslighet. Under det
andra fönstret stod en åldrig så kallad vällingbänk,
det enda exemplar jag kan påminna mig ha sett i vårt
land. Dess säte var urholkat och det påstås att man
fordomdags där samlade allt som blev över efter
veckans måltider, ärtsoppa, potatis, sillhuvuden, surmjölk,
småben och fläsksvålar, Detta mixtum compositum
hopkokades till en närande soppa åt kringstrykande tiggare
och annat löst folk, som under de svåra åren gjorde
landsvägarna osäkra. Men Kola-Pelle använde bänken
trots dess obekväma urholkning till stol. En sådan
möbel lär icke ha saknats i någon nordsmåländsk
bondgård under 1700- och 1800-talens hungerperioder.

Kola-Pelle tog ogärna emot besök. Det sades att
han ängsligt bevakade en skatt, som han samlat genom
många års sparsamhet och var orolig att den skulle
stjälas. Och det var för övrigt icke många som
hittade eller gjorde sig ärende till stugan. De som någon
gång infunno sig hos honom och då uteslutande i
orgiastiska syften — ty han var sällan utan starkt —
voro gubben Jakob i Högarp och den åldrige och
fullflätade spelmannen Jonke i Mösen.

Jakob hade anseende som trollkarl och
blodstämmare, ty han var ägare till en vit korpfjäder. När
Pelle flådde garvarns stora hund, stod Jakob och en
av garvarns pojkar och tittade på. Och rätt som det
var syntes några korpar kretsa över skogstopparna,
Korpen har icke varit vanlig på många och långa tider
i de trakterna och Jakob sade:

— Sir I, när en skär i såna här djur å de loktar
sånt härnt blog, då kommer allti korpen, om han
också bor sju körkesocknar härifrå.

— Är det sant, att Jakob har en vit korpfjäder?
Korpen är ju svart, sade garvarns pojke.

— Om ja har nån vit korpafjär eller inte, dä kan
kvetta, men atte korpen har en vit fjär unner vänstre
vingen, dä kan Edvin läsa i Quss helia sjätte Mosebok,
förklarade Jakob med övertygande tonfall. Kan en få
tag i den, så kan en göra lite mer än andra. Men om
korpen bara blev skasköten, så äter han opp sin fjär
själv på evia fläcken, dä vesst å sant. Si så monga
korpa som kommer! Ja töcker att Edvin, som ä en så
snäller skytt, sulle gå in ätter byssa.
<img>Jonke i Mösen. Jakob i Högarp.</img>
— Jag har bara ett salongsgevär, suckade Edvin.

— Ja si odentlia doningar måste en ha å korpa ä
hårdskötna, di djävla. Jaha, då får han la va utan 

korpafjär. Å för rexten ska korpen skjutas på en torsda före
två helgdar, annars gillas dä inte. Ja sköt min korp
när vi va ute å letade ätter Frånse i Moaryds häst som
hadde gått ner sej på hanses möse — då feck ja si
korp å geck ätter den å där va en hel skrälldus mä
korpa som höll på å åt på hästaliket å ja hadde byssa
mä mej å feck ner en. Men hanses fjär sålde ja på
abeteket i Eksjö å feck tie reksdaler för an å e kanna
brännvin på köpet — så inte har ja nån korpafjär..
Men ja va väl en ärans dummedarius som såld'en —
annars hadde ja vari riker ve dä här lajet...

Sådan var Jakob i Högarp.

Jonke i Mösen bodde egentligen i fattighuset, men
det var stört omöjligt att hålla honom hemma, ty han
hade vandrarblod. Han brukade spela, när de riktiga
spelmännen Stjärn och Kaxe, som båda varit spel i
nummer på Smålands husarer, voro upptagna. Jonke
hade ärvt en fiol av sin far och påstod att han i sin
ungdom gått i klockarskola, men troligen ljög han,
ty hans spel var eländigt, fast takten höll han, det
måste man medge och det är ju det viktigaste vid
dansgillen, Han hade nog dugt bättre till musiklärare
än speleman, för han kunde tala om, <i>hur</i> en skulle
spela, sade han, Nu pekade ett finger rakt åt hälskota
för han hade en stor blåröd giktknöl på det och det
blev inte samma tag som när han var ung.

När Stjärn satte fiolen till hakan och drog till med
något vackert kritiserades han alltid av den gamle
skojaren Jonke,

— Hör han, Stjärn, anten (d-strängen), han ska moa
å moa (ett onomatopoetiskt ord, som torde förstås av
läsaren) å basen, han ska låta som om fiolen vure
evista fuller utå humler, å kvinten, han ska låta som
en lusatarm i himlarymderna!

Så nog hade Jonke känsla för musik alltid!

Och när Kaxe pruttade på i klarinetten, försäkrade
Jonke att han spelade för sakta.

— För si fingra ska gå så en inte sir dom å tonerna
ska komma så evista fort, som när dä haglar på en
bakeplåt! Annars blir dä ju ingen redier dans, utan
ongdomen drar bena ätter sej, som om di sutte fast i
e göttjehåla. Så länge en <i>sir</i> bena, då ä de inga
polska!

Han hade stora fordringar, Jonke!

Dessa båda gubbar kommo någon gång dinglande
på den villsamma stigen som bar från Kola-Pelles lya.
Vad de haft för sig där, kan väl aldrig redas ut till
full belåtenhet, men roligt hade de haft, Ty en gång
berättade Jonke att han spelat där en natt »så ovålit,
så bukarna lossnade ifrån brystena på bå Kola-Pelle
och Jakob — så okristligt hade de dansat med
varandra, gubbarna! Böxera smäller på Kola-Pelle när
han går, för di ä för stora i baken, men den natta
smällde di, som om ryssen hadde kommet in på
Hulsfre' slätt å hela regementet hade skötet i ett smällane
bå mä flintlåsebösser å remingtonare ifrå månens
uppgång allt intill nedergången.»

När det blev för ensamt i stugan sökte sig
Kola-Pelle alltid nedåt stationen och trivdes bäst hos
garveridrängarna. Fabrikören själv var också hygglig mot
honom och gav honom både mat och brännvin.
Regelbundet sade han varje gång han fått en sup:

— Å snälle goe fabrikörn, låt mej bara få en halv
tjufjärdedels droppe te!

Vid jularna, då bönderna alltid hade gott om mat
och dricka, brukade han gå rundgång till gårdarna,
men slutade vanligen vid garveriet, där drängarna
skötte om honom och förmådde honom att sjunga
tokiga visor, som visserligen voro föga uppbyggliga
men satte sprätt på samkvämet.

En julafton hade det blivit mycket sent. Drängarna
bjödo på goda julsaker och Kola-Pelle kom i sin
finaste rock med en flaska i bakfickan. Ty den rocken
hade verkligen en bakficka. Det var en skörtrock, en
så kallad bonjour, present av kyrkoherdens son, som
var klädsnobb och studerade till något fint i Uppsala.

Det är omöjligt att beskriva Pelles utseende i den
kostymen, ty hans byxor och skor voro de vanliga.
Bonjouren satt som ett korvskinn på hans muskulösa
gestalt medan byxorna — ja, må någon annan
redogöra för uppenbarelsen. När drängarnas konfonium
tagit slut, håvade Pelle fram sin flaska och sade —
ty det hade blivit sent och han kände sig oförmögen
att ta sig hem på natten och ingen ville gärna hysa
honom på grund av hans brist på renlighet:

— För jössu Kristi namn, låt mej ligga kvar här!

Visserligen hade han bjudit på en omgång, men
drängarna vägrade. Då började han att bli oförskämd
och plötsligt somnade han. Han bars ned i barkboden,
slängdes i ett hörn och fick några skynken över sig
för att icke frysa ihjäl. Då kyrkfolket kom från
julottan hade han vaknat och låg och sjöng. Barkboden
låg alldeles vid landsvägen. Pelle tystnade, ty han
hörde något på vägen och trodde att en släde
passerade, Hans glädje var att byta hästar och han skrek:

— Va kostar hästen? tjyvbonne?

Det var emellertid ingen släde eller häst utan en
bonde, Anton i Bygdås, som var mycket religiös och
hade till följeslagare en granne, Samuel Källberg.

— Va i alla tier, sade Anton, va ä dä för en som
legger i boa å sjonger — han kan ju rent frysa ihjäl!
Nää, ropade han inåt boden, d'ä ingen häst, d'ä bara,
Samuel Källberg å ja!

Och då Pelle fick höra att ingen häst passerade,
skrek han inifrån:

— Dra åt hälskota, era uschlia tiggare, era
stackare, era fattilappar!

Ty han trodde igen att han var rik.

Först långt frampå juldagen fick man i väg honom.
Sjungande traskade han den slingrande och långa
stigen till sin backstuga och där lämna vi honom.

*

När han dött hittade man tre- å fyratusen kronor
i sedlar inbuntade bland hans trasor. Men han hade
inga arvingar utan pengarna tillföllo socknen.

Klockaren, som läste tidningar och skulle vara smått
fritänkare, sade efter begravningen till kyrkoherden:

— Va har nu en sån som Kola-Pelle levat för?

— Joho, min käre kantor, svarade kyrkoherden, som
var en from man, Kola-Pelle fyllde helt visst sin plats
i Guds stora samling av dem som skola ärva hans rike.
Och tänk efter, min käre kantor, en liten del av hans
pengar kommer på sätt och vis också på kantorns del.

Och kantorn teg visligen.
</chapter>
<chapter name="Farbror Moholm">
<h2><small>FARBROR MOHOLM.</small></h2>

Tydligt minns jag ännu den soliga höstdag, då jag
första gången utan sällskap fick traska den en
fjärdedels mil långa vägen till Basebo folkskola. Jag var ju
stora karlen, hela sex år gammal och hade länge
ansett mig vuxen ännu större uppgifter, men föräldrarna
voro ju rädda för allting, då det gällde min person.
Och nu stodo de båda på trappan till Bohults
stationshus och betraktade sonens första färd på egen
hand ut i världen. Det var nog en lika stor händelse
för dem som för mig.

Trakten var ödslig, ty några år förut hade den
skövlats av en väldig skogsbrand och skulle ha verkat
tröstlös för äldre ögon än mina. Små björkbuskar
började visserligen spira bland stenarna och lingonrisets
gröna matta bredde åter ut sig försiktigt i dälderna,
men ännu dominerade berget med massor av
kvartsgångar — kattsten, som man kunde slå vackra gnistor
med.

Det var riktigt högtidligt att vara ensam bland
bergen så här tidigt på morgonen. Farligt var det inte
alls. Vad skulle för övrigt kunna hända mig, som om
det gällde var mannen att försvara mig, ty jag var ju
beväpnad. Min kniv var i gott stånd om den också
bara kostade tio öre, men den var fin, ty den var köpt
på Högsby marknad. Och kom det någon luffare och

ville klå mig, skulle han få se på en gosse som höll
att ta i. Men vargar? Plötsligt kom jag ihåg mammas
berättelse om sin slädfärd, då en varg nappade till sig
skjutsbondens lilla hundracka som sprang efter
åkdonet, och med den i käften lopp till skogs, men
hejdades av en gärdesgård som han icke kunde hoppa
över utan att släppa hunden. Bonden sprang efter och
skrek ideligen: Vet du kass! Vet du kass! — och kom
slutligen tillbaka med rackan nästan oskadd. Men
vargen var ju slut i Sverige, sades det. Fast det var
väl inte så säkert... Det talades ännu om varg,
när bondgubbarna kommo in på jakthistorier. Gubben
Ringbergs stora sugga hade tagits av vargar en
sjungande kall vinternatt och den suggan spökade —
jaha, den spökade ännu på samma ställe vid byvägen,
där den blivit söndersliten och uppäten och det var
riktigt sant, ty min skolkamrat Martin hade själv sett
henne många gånger.

Jag började springa. Att stigen över bergen aldrig
tog slut! Att jag inte snart var på byvägen! Den här
gången tittade jag inte ens åt branten, där jag hade
min blanka stjärtkana, på vilken jag annars dagligen
prövade hållbarheten av mina hemvävda byxors
skinnbeslagna bakstycke. Nu började skogen, full av
farligheter och jag sprang, sprang! Men vad var det som
rörde sig där borta? Sannerligen var det inte
Ringbergs döda sugga! Det var inte så roligt att gå
ensam som jag hade trott. Jag tog fram kniven, fällde
upp dess eländiga blad och sprang, sprang! Jag högg
omkring mig — tack käre Gud, där var stättan över
gärdesgården och röster hördes på vägen. Jag var
räddad och stoppade skamsen och blossande röd in
mitt fruktansvärda vapen.

Efter denna farofyllda språngmarsch och den ännu
hemskare vägen tillbaka på kvällen hade jag intet emot
att bli inackorderad först hos skolläraren och sedan
hos gubben Moholm, ty där bodde också Martin, som
var åtskilliga år äldre än jag och den elakaste pojke
jag träffat både förut och senare. Han formligen däste
av rackartyg, verkligt fula streck och begick dem så
ogenerat, att han i mina ögon växte till en ideal
bovfigur. Gubben Moholm var hans morfar. Gumman
Moholm var en snäll tant, men det fanns ruter i
henne, ty det var hon som styrde och ställde i gården,
där gubben var en komplett nolla och bara gick i
vägen. Men jag tyckte ändå bäst om farbror Moholm,
ty han talade med mig som om jag varit en vuxen
människa och hjälpte mig med läxorna, det vill säga
han släppte mig icke förrän jag kunde dem som ett
rinnande vatten. Han var stolt över mig, ty fast jag var
yngst i skolan kunde jag bäst av alla det svåraste och
längsta bibelspråket i katekesen »Om hedningarna som
icke hava lagen», och Syndabekännelsen »Jag fattig,
syndig människa», som också var lång och svår.

Men intressantast var gubben, emedan han kunde
latin. Åtminstone trodde jag det, ty han kände de
latinska namnen på alla växter och älskade blommor.
Han hade väl gått i någon lärdomsskola, antar jag,
och Moholms betraktades i byn närapå som herrskap,
ty frun hade hatt och detta ansågs icke som ett
utslag av högfärd utan som helt naturligt. Skada bara
att farbror Moholm söp så förskräckligt långa tider!
Jämt stank han brännvin och låg ofta och sov i sin
<img>Farbror Moholm.</img>
gamla skinnsoffa hela dagarna alldeles som död. I
huset fanns ingen sprit, men gubben anlitades i mångt
och mycket av byns bönder på grund av sin lärdom
och skrivkunnighet, och hos dem fick han väl dryckjom
för sina tjänster. Tant Moholm gjorde ostar, klädde
brudar och anställdes som sakkunnig vid alla kalas.
Vi fingo god mat och två sockerbitar till cikorian, så
vi levde riktigt gott. Martin stal socker, det var hans
specialitet, men hur han kunde komma åt det, var mig

en gåta, ty gumman hade allt mycket väl inlåst. Men
aldrig fick jag en sockerbit av honom och jag skulle
nog inte ha tagit emot den, ty jag var mycket
väluppfostrad. Men jag beundrade hans mod och
förslagenhet.

Det fanns ingen handelsbod i byn och vi hade inga
fickpengar. Jag köpte då och då för en femöring
polkagrisar i boden vid stationen, men struten försvann
ögonblickligen på grund av Martins förvärvsbegär och
så småningom upphörde jag att tigga pengar till snask
av min far. Men barn behöver sötsaker och jag gjorde
en uppfinning. Jag sparade mina sockerbitar och en
av de två obligatoriska kryddskorporna, som
serverades till morgonkaffet, under några veckor och stötte
alltsammans i en stenmortel. Det blev en underbar
blandning. Än i dag vattnas det i min mun, då jag
tänker på den. Jag hällde den i en stor
gråpappersstrut, som jag gömde undan Martins giriga klor under
en trasig tapet på vinden bakom tant Moholms gamla
vinterkjolar, ett gömställe som jag var verkligt stolt
över. Då och då hämtade jag litet i en mindre strut
och njöt raffinerat i skolan under rasterna. Men en
söndagsmorgon, då vår jungfru kommit för att ledsaga
mig hem och jag ville hämta något av mitt förråd till
vägkost — vem står inte där uppe om inte Martin,
som just höll på att snaska i sig den stora strutens
bottensats.

Vild som en tigerunge rusade jag på boven och det
blev en kamp på liv och död, där jag naturligtvis drog
kortaste strået, sedan jag dock först slagit Martins
näsa i blod och rivit sönder hans rockkrage. Vid det
förfärliga oväsendet rusade tant Moholm och vår 
jungfru upp på vinden och skilde oss åt där vi fäktade på
golvet bland nedrivna klädesplagg, blodiga och med
otäcka skråmor.

Men Martins fräckhet vid detta tillfälle var
verkligen imposant. Med svullna läppar och blödande
tunga ropade han triumferande:

— Nu har jag upptäckt vem som stulit mosters
socker! Det är den rackarns Albert som gömt på det
och stött det ihop med skorpor. Jag kom på honom
just då han tog fram struten bakom mosters kjolar.

Tant Moholm lade sitt ansikte i förfärade veck.

— Har Albert verkligen gjort det? Det var mycket
fult gjort. Mycket fult! Vad skall Alberts snälla	t
mamma säga om en son som stjäl?

Jag stod förstummad. En sådan bovaktighet var ju
exempellös. Slutligen lyckades jag tjutande pressa
fram:

— Nej, snälla tant, jag har gömt på mina
sockerbitar och det är Martin som stulit från mig.

— Tro honom inte, han är en lögnhund! vrålade
Martin.

— Ja, nog har Albert fått lära sig att inte stjäla,
sade vår jungfru. Men alla säger att Martin är den
värsta rackarungen i hela skolan. Kom nu, Albert, så
går vi ner och tvättar av honom!

Och jag blev verkligen rentvagen på alla sätt, ty då
vi gingo ut genom grinden, förkunnade infernaliska
tjut inifrån stugan att Martin fick sina gärningars lön.
Och senare på dagen kom tant Moholm ner till
stationen och hade en lång konferens med min mor, hos
vilken hon var favorit. Något sådant skulle sannerligen
inte hända mera. Tant Moholm visste nog att Albert
var en snäll gosse, men Martin var förskräcklig. Hon
kunde inte förstå av vem han ärvt sina dåliga anlag.

*

I tant Moholms visthusbod funnos två hyllor fulla
med ståtliga ostar som behandlades med omsorg och
sakkunnighet. De voro hennes stolthet. Men Martin
ruvade på hämnd efter den grundliga avbasning han
fått. Och tänk, vad elaka pojkar kunna hitta på! Han
tog mögel från en gammal ost som brukade ligga på
middagsbordet, beväpnade sig med en lång smal kniv,
stack hål i alla ostarna, lade mögel i hålen och grävde
sedan om med kniven i ostarnas inre utan att
nämnvärt förstora öppningarna, som han sedan skickligt
smetade igen med smör, När ostarna sedan skulle
föras till den handlande i Oskarshamn, som var tant
Moholms mångåriga kund och man kluvit en av dem,
befanns den vara alldeles genommöglad. De övriga
ostarna undersöktes och voro likaledes förstörda, men
gumman rannsakade fallen noga och det dröjde icke
länge, innan hon upptäckt, hur det hela gått till. Det
kunde icke vara någon annan än Martin som var den
skyldige och trots hans bedyranden genljöd snart hela
byn av hans illvrål. Ty han hade icke kunnat låta bli
att berätta om sin bragd för ett par lösmynta
kamrater. Martin var verkligen en elak gosse.

Men jag blev favorit hos det gamla paret och
trivdes bättre med gubben än med Martin, Ofta fick jag
följa med honom på hans promenader och hjälpa
honom att plocka blommor. När de första 
vårblommorna tittade fram blev det fart i honom och han var
mycket skicklig i att sätta ihop buketter, som han med
gammaldags sirlighet brukade presenta sin gumma.
Då höll han sig nykter långa tider och läste mest, då
han var hemma. Jag såg honom aldrig läsa i någon
annan bok än Sues »Den vandrande juden», som var
nästan sönderläst, mörk av flott och lurvig av
hundöron.

— En utmärkt bok, brukade han säga, den bästa
bok som någonsin blivit skriven!

Även jag läste den och fick tillåtelse att göra
illustrationer på de breda marginalerna. Ty jag hade en
färglåda som utom färgerna innehöll en färgkopp och
en pensel. Jag spottade i koppen och gned förtvivlat
med de benhårda bitarna tills de äntligen börja färga
av sig. Och jag målade de förskräckligaste gubbar i
världen, vilka alla vunno farbror Moholms gillande.

— Men varför målar inte Albert blommor? De är
väl tusen gånger vackrare att måla av!

Jag försökte, men farbror Moholm tyckte att mina
gubbar voro bättre och säkert voro de det också. Jag
hade icke tålamod att arbeta med att måla något »som
det var», Ty jag levde bara i fantasin. Och det gjorde
nog farbror Moholm också. Under våra vandringar
berättade han om sin barndom och vad han egentligen
borde ha blivit — en författare, som skulle ha skrivit
många böcker lika bra som »Den vandrande juden»
eller bättre, ty han skulle ha blandat upp texten med
verser, som alla skulle ha velat sjunga och gråta eller
skratta åt. Ty vers var det vackraste han visste.
Bell-mans skrifter hade han ägt och så skulle vers vara.
Och så sjöng han ibland med sin spruckna fyllbas
något om Ulla och Movitz och moln och regn och
blommor och vin. Men då måste jag skratta, ty han
såg fruktansvärt löjlig ut när han sjöng och måste
ideligen harkla och spotta. Och ibland lade han sig
ned på rygg och sysslade med något på magen, ty
han hade ett svårt bråck som besvärade honom,
berättade min far och förmanade mig att aldrig skratta
åt honom, emedan han egentligen var en ganska fin
och god människa, fast han kommit på sned i livet
och nog innerst var mycket olycklig.

— Jo, det finns mycket konstigt här i livet, det
kommer du nog också underfund med en gång!

Medan gubben Moholm och jag sysslade med höga
och doktorala ting, gjorde sig Martin till anförare för
ett rövarband som genomströvade trakten med enbågar
och sylförsedda pilar, med vilka de gjorde mycket
ofog. Men rövare måste ha fjädrar i hattarna för att
vara riktigt äkta, varför tant Moholms och andra
gummors tuppar berövades sina stjärtprydnader och
gingo omkring skamsna och deklasserade i sina harem.
Återigen stryk! Och efter varje aga hämnades Martin
på mig på ett eller annat sätt, Klå mig tordes han inte,
men han skar knapparna ur mina byxor, smutsade ned
min söndagsskjorta, bjöd mig på sviskon, där kärnorna
ersatts med en såpklick, så att löddret stod vitt ur
mungiporna, och sökte göra mig till ett åtlöje för
kamraterna, emedan jag hellre höll mig till
»tjyvgubben» än till dem. Först sedan han en varm vårdag
fyllt skollärarens rockfickor med godsaker från en
gödselhög och upptäckts, höll han sig lugn någon tid,
ty det stryk som blev följden gjorde honom oförmögen
att sitta en hel vecka framåt. Skolläraren var 
visserligen mycket from, men rottingen älskade han minst
lika mycket som sin gud. Han var en förfärlig man,
genomsyrad av ohygglig ilska och föga lämpad för sitt
kall. Jag tror nu, så långt efteråt, att han var
ondskan personifierad och jag kände rysningar, som jag
ej di kunde förklara, var gång han på bönemötena
anförde Sankeys sånger. Och egendomligt nog höll
han Martin om ryggen så ofta denne gjort något
sattyg, som ej gällde honom. Men en mörk kväll fick
han stryk själv och det viskades att den han fått det
av var äldste pojken i skolan, en lång adertonårig
räkel som fått sitta kvar i åratal, emedan han ej
lyckats få i sig tillräckliga kunskaper för
konfirmationen. Sådana voro skolförhållandena på den tiden!
Och det sades att det var Martin som förmått den
efterblivne drängen att ge skolläraren stryk. Jag håller
det inte för otroligt. Men det hade till följd att
läraren blev om möjligt ännu frommare och grymmare.

Emellertid gick Martin och försökte lista ut något
bra sätt att hämnas på mig. Och han lyckades.

Det hade varit marknad någonstans i närheten,
riktig marknad med alla ljuvligheter, karameller och
lergökar, skjutbana och cirkus med en Pelle Jöns, som
säkert icke hade sin like i denna världen. Han var
målad i ansiktet precis så som jag ville ha mina
gubbar när jag målade, men så långt hade min fantasi
ännu icke sträckt sig. Jag åtföljdes till marknaden av
mina föräldrar och där infann sig naturligtvis också
Martin, fast vi icke kommo att träffas. Ty han var
ju en elak pojke och jag hade nog av den dagliga
samvaron med honom hos Moholms. Från den dagen
levde jag i begreppet Pelle Jöns och en gång 
försökte jag måla mig som han var målad. Men färgen
ville inte sitta kvar och jag hade inte tillräckligt med
spott. Tant Moholm tyckte att jag såg förfärlig ut,
men Martin gillade mig i hög grad. Det var en
söndagsmorgon, och jag skulle stanna där jag var, ty
mina föräldrar voro bortresta. Gubben Moholm hade
gått bort tidigt i ottan för att hjälpa en bonde med
några skriverier och gumman skulle på bönemöte, ty
det var en hel mil till Högsby kyrka och det var icke
ofta hon hade tillfälle att komma dit. En stund sedan
hon välpyntad och doftande av Floridavatten knallat
sig i väg, hördes gubbens skrovliga bas på
gårdsplanen. Han var alldeles plakat, stapplade in, krängde
av sig rocken, föll som en säck på den gamla
skinnsoffan och somnade ögonblickligen. Han observerade
ej Martins och min närvaro.

— Nu ska vi skoja med gubben, sade Martin. Men
vi ska låta honom somna in ordentligt först. Sen kan
vi göra med honom vad vi vill.

Jag ryste. Att skoja med farbror Moholm kunde då
aldrig falla mig in.

— Jo du ska måla honom till en Pelle Jöns. Jag
tänker moster ska skratta sig fördärvad, när hon får
se tjyvgubben så fin!

Jag fasade vid den förmätna tanken. Och för resten
kunde ju gubben vakna under proceduren.

— Nej, det gör jag aldrig! Aldrig i livet!

— Äsch, du är ju feg, din potta! hånade Martin.

Farbror Moholm snarkade redan så att trämaskarna
ramlade bakom tapeterna.

— Han tycker det är livat själv, när han får titta
sig i spegeln. Gud sån ynkedom du är, din <i>fegling!</i>
<img>Tant Moholm.</img>
Gubben låg där orörlig och blank av alkoholsvett.
Bara de glesa mustascherna darrade litet vid varje
timmerstock.

— Men färgen fastnar inte på honom, invände jag.
Och jag har inte nog med spott.

— Jag skall skaffa färg som fastnar, sade Martin.

— Men tänk om han vaknar!


— När han är så där, så vaknar han inte ens om
vi drar ner honom på golvet.

— Nej, jag gör det inte! Aldrig!

— Nå, då målar jag honom själv, din usla <i>fegling!</i>

Och Martin begav sig ut för att hämta lämpliga
utensilier. Han var aldrig rådlös i dylika fall. Snart
kom han tillbaka med krita, lingonsaft och en
blåelsekula av det slag tant Moholm använde, då hon stärkte
sina helgdagsunderkjolar och gubbens tre löskragar.

Martin började måla, men han hade icke
konstnärsblod, det såg man genast. Han var listig och händig
annars, då det gällde rackartyg, men här var han
klumpig. Som pensel använde han ett par tuppfjädrar,
med vilka han strök på lingonsaften. Det övriga gjorde
han med fingrarna. Men hans fantasi räckte inte till.
Han hade tydligen inte förstått Pelle Jöns' karaktär.
Och en klåpare var han, utan penselföring, utan snits
i arbetet. Han hade inga <i>tag,</i> med ett ord!

Stundom kved farbror Moholm i sömnen som under
inflytande av en elak dröm, men dessa livstecken
stäckte icke modet på Martin. Jag blev rädd, jag
erkänner det, och hade helst velat vara hemma vid
stationen. Om något var ett helgerån, så var Martins
tilltag det. Jag tiggde och bad, att han skulle tvätta bort
färgen, men han bara hånskrattade.

— Näsan gör jag blå, för det blir hon i alla fall
snart.

Blåelsen lyste riktigt vackert, men det var synd om
gubben i alla fall, tyckte jag.

Äntligen hade Martin slutat sitt arbete. Farbror
Moholm såg verkligen fruktansvärd ut, och 
operationen hade tydligen varit fullkomligt smärtfri, ty
snarkningarna fortsatte med fridfull regelbundenhet.
<img></img>
— Nu ser du hur farligt det var, din kruka! Men
jag har glömt kolet, sade Martin.

Ja, det var just kolet som fattades. Ansiktet
saknade ännu karaktär. Och då gubben nu i alla fall var
målad, greps jag av en obetvinglig lust att sätta
pricken över i genom att med några kolstreck ge
mera fasthet åt dragen. Det var konstnären i mig som
talade och övertygade helt oemotståndligt. Jag
hämtade ett kol i spisen och ritade grubbelrynkor i
pannan, drog ned mungiporna och ägnade mig åt att få

fram något smärtsamt i ansiktsuttrycket. Det var min
första verkliga uppgift som artist, tyckte jag, och hade
snart helt överlämnat mig åt skaparglädjen. Jag
varken hörde eller såg.

Jag hörde inte att gårdsgrinden öppnades, att
Martin tassade ut köksvägen och försvann, att tant
Moholm kom in i rummet.

Men jag rycktes ur mina drömmar av den kraftiga
duns, som kom golvet att skaka, då hon satte en rova
på trasmattan. Hon slog formligen baklänges vid
åsynen av sin gubbes förvandlade drag och makabra
uppsyn, ty de voro verkligen icke av denna världen.

Ja, där stod jag, ertappad <i>in flagranti</i>. Jag ville
sjunka genom jorden, men tiljorna togo ju emot. Tant
Moholm svimmade inte, ty hon var av för kraftigt
virke, men det skri hon upphävde lät som ett
dödsskri, där ilska, indignation och sorg blandades i hemsk
förening. Martin störtade in.

— Å, sån en rackare! skrek han. Där ser moster
hur snäll Albert är, och nu får jag väl skulden för
det här också. Det var Albert som stal sockret och
förstörde ostarna och slog ut rutorna hos
fjärdingsmannen! Jaha, nu ser väl moster hurdan han är! Men
jag skall gå ut efter vatten och tvätta morfar ren.
Fast det borde väl Albert göra själv, som har, ställt
till honom så här!

Vad skulle jag göra? Jag var ju i alla fall
medskyldig i den förskräckliga missgärningen, även om
mitt ingrepp varit uttryck för den längtan efter
skönhet som låg och grodde innerst i min själ. Jag tog
ädelmodigt på mig hela skulden, men Martin skulle
jag slå ihjäl då jag blev stor. Jag skulle pina honom,
plocka sönder honom, som han brukade göra med
bromsar och humlor...

Med skam och nesa jagades jag ut ur det
moholmska hemmet. Resolut tog tant Moholm mig i armen
och körde mig på porten. Jag var en förlorad son. Jag
tiggde och bad om förlåtelse, men för döva öron. Jag
kastade mig omkull i gräset under ett körsbärsträd
och grät och önskade mig döden. Om en lång stund
kom tant Moholm ut, fortfarande iklädd
gåbortklänningen. Hon hade kommit hem tidigare än ämnat var,
emedan kolportören inställt bönemötet. Nu ryckte hon
omilt upp mig ur gräset, tog mig med ett hårt grepp
om handleden och släpade mig ut på byvägen. Vi
skulle gå till skolläraren och jag skulle utvisas ur
den förnämliga läroanstalten.

På sin förstutrappa satt den vidrige läraren och tog
smilande emot fru Moholm. Med stort intresse åhörde
han hennes litania och dekreterade att jag från och
med morgondagen var förbjuden att åtnjuta
undervisning i hans skola. Han kunde vidtaga denna åtgärd
så mycket lättare som jag ju egentligen var för ung
och endast av gunst och nåd fått tillträde till
anstalten. Och han hade alltid trott att jag var ett rötägg,
fast jag hycklat flit och uppmärksamhet. Men i det
lugnaste vattnet gå de största fiskarna. Ja, nog hade
den stackars Martin många gånger fått straff för brott
som jag begått och läraren hade länge förstått att jag
med mina dåliga anlag icke var lämpligt umgänge för
den stackars gossen. Fru Moholm neg och tackade
och jag bockade mig, som jag var lärd. Men min
tårkälla var utsinad.
<img></img>


— Spring nu hem med dig, din otäcking! sade
gumman. I morgon kommer jag till stationen med dina
saker och talar med dina föräldrar!

Det var en mycket olycklig liten pojke som nu smög
sig ut ur byn, var mans niding, <i>varg i véum,</i> och det
öde som väntade mig hemma var icke heller ägnat att
inge förhoppningar. Men när jag fått det stryk jag
så väl förtjänat skulle de nog förstå mig i alla fall.
Och det gjorde de.

*

Min far fick en ny station och jag en ny och bättre
färglåda. Jag upptäckte blommornas skönhet utan att
därför försumma busarnas. Femton år gammal målade
jag några av mammas rabattblommor och tavlan
betraktades som ett mästerverk av alla som sågo den.

— Vet du, Albert, vad jag tycker? sade min far.
Jo du borde skicka de här blommorna till gubben
Moholm, om han lever än. Han begriper sig på
sådana ting.

Den tiden brukade de unga järnvägstjänstemännen
efter kvällens telegrafiska tystnadssignal småprata och
skämta med varandra på sina morseapparater. Och min
far telegraferade till Bohult och frågade sin
efterträdare där, om gubben Moholm levde. Nej, han var
död för ett par år sedan. Och gumman också. Hon
hade säkerligen gått i graven i tro på sin frälsare och
min brottslighet.

Men farbror Moholm skulle ha förstått mig. Detta
var och är ännu min tröst.
</chapter>
<chapter name="Järnvägsminnen">
<h2><small>JÄRNVÄGSMINNEN.</small></h2>

När man som jag varit i tillfälle att studera en
järnvägslinjes tillkomst och utveckling från den första
stakningen till fulländningen och varit nog lycklig att
födas på 1860-talet, då anordningarna voro mer än
lovligt primitiva, och få leva tills nu, då samma linje
är tiptop i fråga om säkerhet och komfort, blir
resultatet ett djupt intresse för järnvägar och
järnvägsmannaskap. Sådant värker aldrig bort — och ännu,
var jag reser i världen, känner jag mig nära besläktad
med alla funktionärer på ett tåg eller på en station,
Och numera fattar jag deras ansvar.

Dessutom finns det en speciell järnvägshumor, som
torde vara av stor betydelse för de människor som
livet bragt in på denna bana... Jag har sett den högt
utvecklad särskilt hos äldre stationsskrivare, som
resignerat sköta sina viktiga åligganden utan hopp att
bli befordrade, Sådana känna livet och dess
trafikanter. Under många år har jag just av sådana
livskonstnärer fått många godbitar, som jag illustrerat och
fört ut i världen. Bland mina närmaste vänner räknar
jag också helt naturligt flera av dessa, emedan jag är
uppfostrad i deras sätt att betrakta den biljettköpande
och åkande delen av mänskligheten — vilken nu kan
sägas vara hela mänskligheten i stort sett.

<img></img>
Men på 1870-talet var en järnvägsresa ett företag,
en risk, i varje fall en sensation. Jag har varit med
om många fall då bönder och bondgummor i sista
stund vägrat gå ombord på det rykande och
eldsprutande vidundrets svans av personvagnar och måst med
våld stängas in i kupéerna. Detta var ju ett ingrepp
i den personliga friheten, men de hade efter mycken
prutning köpt biljetter och den tidens
stationsinspektorer voro lika upplyst despotiska som deras
stationskarlar handfasta och disciplinerade — inom en sekund
befann sig den tredskande torparen eller käringen
instängd och lokomotivet började rycka och slita, medan
det producerade rök och gnistor nog för att
vederbörande skulle tro sig vara på god väg till Gehenna.

Det var engelsmän som byggde den järnväg jag
kallar <i>min</i>, och de demoraliserade nog dem de hade
att göra med. Det blev en trist men livlig handel och

vandel i Småland i och med järnvägsbyggandet. Vår
vackra skog försvann på några år och ungskogen blev
pitprops som väl nu vid det här laget är ruttnad i
Englands kolgruvor och ersatt av något annat för
många år sedan. Engelsmännen hade med sig en del
ingenjörer och teknici. När jag nu tänker efter var en
stor del av dessa utskum från industriområden i det
rökiga och omoraliska, fast till det yttre korrekta
England. De ställde till det för oss smålänningar! Jag
minns med rysning tre pojkar Baff, av verklig
londonunderklass, som skulle ha förstört hela banlinjens
längd moraliskt om icke några bondpojkar från
Ingatorp och Mariannelund hade klått upp dem så
grundligt, att de funno förenligt med sina intressen att resa
tillbaka till Old England. Jag såg på det slagsmålet
och jag skall aldrig glömma det. De engelska
pojkarna boxades, men inför den småländska
»framåtandan» (heter det inte så nu?) kommo de till korta.
Jag var då sju år ung eller gammal, vilket läsaren vill
Och jag är särskilt stolt över att en släkting till mig,
en ung, glad och rättsinnig bondpojke tog hand om
slagsmålet, då de andra med nedärvda
stenåldersinstinkter ville störta sig över inkräktarna. Han redde
upp det hela och bar hem de tre han bestraffat.

Det var på den tiden jag lärde mig att icke vara
rädd. Jag förstod inte faran och detta oförstånd har
följt mig ända till denna dag. Men jag var ju så ung.
Och ingen hade väl tänkt på att anfalla en sjuåring.
Känslan av orädsla är emellertid fortfarande
resultatet. Vi pojkar gingo där mellan de stridande, om det
nu var rallare och bönder eller engelsmän och rallare
och sågo på det hela med raffinerad njutning. Den
njutningen satte prägel på mitt liv.
<img>Den småländska framåtandan.</img>
Jag tillfrågades nyligen av den av mina bröder som
är närmast mig i ålder, om jag någonsin varit rädd,
även i de mest kritiska situationer. Jag tänkte efter
och svarade, måste svara: nej!

— Inte jag heller, sade han.

Jag tror att denna immunitet beror på
järnvägsbygget och med detta förbundna förhållanden. Eller
är det en speciellt småländsk egenskap?

Jag har förut skrivit om mina första intryck från
järnvägen och om hur tidigt jag fick lära mig att sköta
en station. Jag hoppas att min läsare inser att jag icke
hade något att göra med det ekonomiska. Men jag
tror ändå, att då jag varje sommar under skollovet

stundom sattes till arbete i järnvägens tjänst, var jag
icke utan kvalifikationer att utföra det arbete som kan
utföras av en stationsskrivare, som får en station sig
anförtrodd under stationsinspektorens permission.

Jag intresserade mig för allt. Jag satte en ära i att
vara pumpare, att lasta bräder, att fylla en vagn med
pitprops — och nu min läsare skall du få höra, hur
en bromsare på den tiden hade det.

Aldrig skall jag glömma den dag i februari, då min
far, stationsinspektoren, telegrafiskt beordrades att
skaffa en bromsare till ett tåg som skulle gå till
Nässjö. På vår lilla station fanns ingen att tillgå. Jag
erbjöd mig, ty jag ville åt de två kronor som skulle
bli min belöning efter väl förrättat arbete. Men det
var trettiofem grader kallt och i bromsarhytten fanns
ingen värmeledning. Bromsarhytten var en underlig
inrättning, en kur med en liten bänk och ett hjul att
skruva med alltefter signalerna från lokomotivet. Jag
minns att det var ett långt tåg lastat med pitprops.
På några vagnar, klokt placerade bland de andra,
funnos bromskurar, och där sutto vi arma bromsare. Jag
hade i sista stund fått låna en flottig kappa av en
smörjare — och satte mig följd av min faders
välsignelser ombord i hytten. Överrockar använde vi inte på
den tiden — de funnos icke i vårt lexikon — och far
visste att vi voro härdade friska pojkar. Fryser man
lite, så trummar man med fötterna och blir det för
svårt, tar man en åkarbrasa. Men till en bromsares
utrustning hörde vantar och jag hade glömt mina.
Föreställ dig mig sittande i detta fängelse, denna kur,
där jag knappt kunde röra mig! Plötsligt hör jag
signaler från lokomotivet, avläser instruktionen på det
väggfastklistrade papper som motsatta väggen pryddes
av och finner att jag icke kan röra bromsratten
varken åt höger eller vänster!
<img></img>
Jag började gråta och svära. Förut hade jag hållit
händerna i byxfickorna för att få litet värme, men nu
måste jag arbeta. Och inom några sekunder satt
insidan av mina händer på rattens handtag. Jag hade
glömt att det var trettiofem grader kallt, men jag fick
nu lära mig förstå, vad som menades med denna
temperatur. Om en liten stund var allt skinn borta i båda
händerna.

Lokomotivet signalerade nu att jag skulle sluta
bromsningen och jag slutade tacksamt befriad från
ansvaret för hela tågets liv och gods. Jag hade icke
kunnat röra ratten åt höger eller vänster! Och ändå
var jag ganska stark, trots min ungdom. Men, o Gud,

vad det värkte i mina händer. Insidorna blödde och
fingrarna började vitna. Samtidigt fick jag
nagelspräcken i fötterna. Jag hade glömt att trumma med
fötterna för att hålla dem varma. Ty på den tiden
hade man ännu icke upptäckt att man håller sig varm
om fötterna endast i stora skor. Nu ha en del
maskulina män begripit detta. Kvinnorna vilja fortfarande
ha skor som äro tre nummer för små.

Men varför tala om kvinnor? Min situation var ju
prekär nog.

Jag kom till Eksjö och upptäckte på stationen där
en järnvägselev som jag kände. Han skrattade åt mig
därför att jag varit dum nog att ta med bara
fingrarna i järn, när det var minus trettiofem grader. Men
han sprang in efter en bit talg och en smutsig
linnelapp, gav mig sina egna vantar och önskade mig
lycka. När jag kom till Ormaryd, måste jag stiga ur
min bromskur och samla snö för att gnida mina
fötter som voro alldeles vita; Gud vad det var hemskt
innan jag kände att jag fick känseln tillbaka i
klövarna! Men intresset för hur det skulle gå gav mig
värme. Och så tiggde jag en klump trassel av min vän
smörjaren, lindade in fötterna i det och tog
strumporna på. Ty skorna voro omöjliga att använda. De
verkade som gjorda av gjutjärn.

När jag reste hem, fick jag plats i finkan hos
konduktören och han sade — när han fick se att jag gick
i strumplästen i trettiofem graders kyla, som väl
stigit mittpå dagen till trettio eller tjugufem:

— Va ä nu detta för dumheter? Han som går i
skolan å läser latin å töska å sånt — vaffaen ska han
bromsa för?
<img></img>
— Ja tyckte dä va livat! svarade jag. I början! Men
nu tycker ja inte dä ä livat.

— Får ja si på hännera? frågade han. Jag visade
dem sedan jag tagit av vantarna och linnelappen, Det
var bara röda köttet.

— Fy som faen, sade konduktören. Dä här kan bli
obehaglit — dä ju närapå så senera ligger bara. Här
hjälper bara rovolja!

Och min faderlige vän konduktören tog fram
rovoljeflaskan och hällde över mina handflator. Sedan
lade han tillbaka linnelappen och krängde vantarna på.


— Säj nu te mamma att ho kommer mä ägguler å
grädde! Annars kan Albert ble å mä hännera!

Ja, så gick det till på den tiden! Jag fick veta att
bromsen icke varit smord på många år. Därför hade
den upphört att fungera. Och ingen människa hade
tänkt på detta.

Men denna känsla att sitta i en bromskur, ungefär
en halv gång större än min bredd, i trettiofem graders
kyla, frysande in i hjärtat, trummande med fötterna
för att behålla livsvärmen, med händernas insidor
fast-hängande vid hjulet, blödande, frysande, slickande
såren som en hund — detta är något att minnas,. Man
får en stor aktning för arbetet. Men samtidigt en stor
missaktning för den mänskliga dumheten. Eller den
mänskliga visheten som icke har kommit vidare långt.

*

Nu måste jag återgå till mina ungdomsminnen. Jag
är bara rädd för att jag upprepar mig själv. Ty när
man som jag bara har skrivit memoarer, kan det hända
att man glömmer tidigare berättade saker.

Men jag måste berätta om <i>myormen.</i> En mystisk
historia, Jag har för länge sedan talat om något som
hette <i>Luskungen,</i> en samling av märkvärdiga löss, som
uppträdde nere i Småland år 1868. Det var en
samling löss i form av en avlång kaka. Den gick på
vägarna i Lönneberga församling. En halv meter lång
ungefär. Tiderna voro onda. Det sades att
uppträdandet av en <i>luskung</i> betydde missväxt och hungersnöd.
Det blev dylikt 1868—1869. Min far var med om
detta och berättade. Han upplevde den stora 
hungersnöden 1868—1869 och lyckades klara den genom
intensivt arbete. Men om detta skall jag berätta
senare. Nästa år!

Min far hade blivit stationsinspektor i Hult på
N. O. J. Jag var alltså järnvägspojke och deltog i hans
arbete. Jag stod i telegrafen, skrev fraktsedlar, skötte
posten, när det behövdes. Och betraktades av
bönderna som ett fenomen, därför att jag mätte av deras
pitpropslass och vägde deras kol. Jag välsignar Gud,
emedan jag fick genomleva detta, Samtidigt hade jag
en informator som var järnvägselev. Han hade gått
igenom fyra klasser i Eksjö lägre allmänna läroverk
och skulle läsa upp mig i femte klassen i Norrköpings
högre. Redan detta var ju vansinne och jag behärskade
honom. Latin läste jag för min far och grekiska för
prästen i församlingen, ty min far ville att jag skulle
följa de gamla småländskt-ostrogotiska
prästfamiljetraditionerna.

Men samtidigt levde jag intensivt! Jag tyckte icke
om att läsa annat än det min själ uppmanade mig till.
Och jag använde alla lediga stunder att utveckla min
ungdoms vildhet. Latin och grekiska älskade jag, men
matematik avskydde jag. Och min informator var lika
okunnig i alla dessa discipliner. Jag drev med honom
och resultatet blev att han hatade mig. Jag måste till
min fördel säga att jag icke hatade. Jag bara
beklagade.

Detta kunde jag utveckla, då han i sin egenskap av
järnvägselev måste sitta på expeditionen och sköta <i>allt</i>
på kvällarna, då sista tåget anlänt till nästa station,
Ty min far var mycket noga och ville att hans elever
skulle kunna precis lika mycket som han själv.

Men nu är det fråga om <i>myormen.</i> Jag tror detta
hände år 1880 — möjligen. Jag gick en dag med
avsikt att plocka liljekonvaljer — ty jag älskar sedan
min tidigaste barndom deras doft. Jag gick uppför
stigningen åt Eksjö till. Jag minns några siffror från
den tiden. Det påstods att stigningen från Hult väster
ut var 1 på 50 meter och att man ej fick göra en
stigning högre än 1 på 60. Men av hastighets- och
ekonomiska skäl hade man måst göra den högre än
de dåtida tågen strängt taget kunde klara.

Det var en het sommardag. Allt verkade brinnande
och vi hade haft åtskilligt att göra med eldsvådor,
som åstadkommits av lokomotivens eldsprutningar.
När jag kommit mitt i stigningen, upptäckte jag
mittemellan järnvägsspåren en <i>myorm</i>. Detta var högst
intressant. Den såg ut som en kaka av flugor i
lysande metallfärger. Det rörde sig, det myllrade! För
mitt minne står just nu denna kakas färg i rosa, grönt
och violett. Hela denna kaka av levande djur rörde
sig ytterligt sakta framåt. Den hade nästan hunnit
över södra rälsen och var tydligen på väg norr över.
Dess fart var så minimal att den knappast var
skönjbar. Jag petade sakta mitt i flugkakan, men den
reagerade icke. Dess kurs var obeveklig och bestämd av
lagar som vi människor icke ha en aning om. Det
blixtrade av färg och tycktes koka av värme. Ty det
kändes hett, då jag blygt och utan att vilja skada
stack mitt finger ned i myllret.

Jag tänkte ögonblickligen så här: Detta är ett slags
luskung, och den ska vi ta vara på. Min mor berättade
om luskungen i Lönneberga. Denna luskung skall jag
rädda. Jag skall skänka den till Eksjö skola. Om en
timme kommer ett tåg från Eksjö. Det kan hända att
denna luskung just då befinner sig på vandring över
norra rälsen. Alltså måste jag rädda luskungen och
lämna in den till Eksjö skola eller något annat
museum.

Så var min tanke och vacker var den. Och jag
rusade hem för att tala med min pappa, men han hade
nyss gått bort för att hälsa på en vän. Nå,
informatorn då?

— Var är Hjalmar? vrålade jag in i köket. Och
jungfrun vrålade igen: Dä vet ja'nte.

— Dä ligger en myorm på spåret ve Björnstorps
grindar!

Men jungfrun blickade absolut oförstående på mig.

— Tokstolle mä dia myorma!

— Men nu kommer ett tåg ifrå Eksjö å dä kommer
just lagom för å skära å myormen...

— Du ä la inte kloker, sade jungfrun.

Där stod jag.

Mitt uppe i stigningen låg myormen på väg norr
ut. Och denna myorm, som jag skulle kunna ha tagit
in till Eksjö och förevisat för rektorn och på
marknader och förtjänat mycket pengar på!

Jag rusade in på expeditionen. Där satt
stationsskrivare Ohlsson och drack öl med gästgivarns pojke.

— Farbror! ropade jag. Jag har hittat en myorm
mittför Björnstorps grindar. Och nu kommer tåget om
en halvtimme. Och det går över myormen. Vi ska
rädda myormen! Å, snälla farbror!!

— Myormen? Vaffan ä dä?

Ohlsson var inte riktigt nykter.

— Ä dä nå farligt?


— Ja dä blir pest och hungersnöd. Å myormen
ligger mittpå banan mellan Björnstorps grindar.

— Då ska du ge varning mä grön flagga, lille
Albert!

Och han satte nästa ölflaska för munnen.

— Får ja dä, farbror Ohlsson? skrek jag.

— Varning ska alltid ges mä grön flagga, ho ho ho,
lille Albert, vill du ha öl?

Men jag visste inte då, vad som menades med öl
utan jag rusade ut, högg den gröna flaggan och
sprang som jagad uppför stigningen.

När jag passerade pumpen, som av ganska praktiska
skäl var byggd bredvid den å, där jag fångat min
ungdoms kräftor och lakar, tittade informatorn och
pumparens fru ut genom ett fönster och skreko:

— Vad springer du för, Albert?

— Följ mä, ja har en myorm ve Björnstorps
grindar!

Men de följde mig icke och jag sprang. Svetten
lackade.

Jag visste inte vad jag skulle göra. Men jag hade
den gröna flaggen och visste att tåget åtminstone
skulle gå sakta över myormen, när jag viftade med
den gröna.

När jag kom till Björnstorps grindar hade myormen
kommit över den norra rälsen med det som man skulle
kunna kalla hans huvud. Jag stannade och beundrade
detta flimmer av vingar, detta glimmer av färger, detta
rasande heta liv som strålade ut värme. Det var hett
när jag lade handen på kakan. Jag låg framstupa på
banan med ögonen alldeles inpå myormen och mina
öron voro nära rälsen. Plötsligt hörde jag det 
avlägsna dånet av tåget. Det borde vara vid Fållingen
just nu — tänkte jag. Och jag undrade om jag icke
skulle kunna lyfta myormen över rälsen. Men då jag
försökte, ville den gå sönder och det sjöd ur den.
Jag ville gråta.
<img></img>


Jag hade fått se en myorm. Min pappa var
stationsinspektor, jag hade en grön flagga.

Alltså stoppar jag tåget!

Och jag gjorde det. Jag rusade banan framåt och
viftade med min gröna flagga, då tåget visade sig i
kurvan. Det var ett vanligt godståg med tomma vagnar.

Jag stod mittpå banan och viftade som en besatt.
Tåget stannade och lokförare Johansson, han rned
näsan och det röda skägget, frågade.

— Va innerst in i hällskotan, ä dä inte lelle Albert!
Men ä han nu alldeles stolleter?

— Vi har en myorm mellan Björnstorps grindar...

— Myorm — nää Albert, nog har ja drucket mycke
öl, men <i>så</i> mycke har ja inte drucket...

— Följ mä, Johansson!

Och den snälle, den hygglige Johansson steg ur
loket och följde mig till myormen som just hunnit
över norra spåret med mitten av sin massa.

— Jasså, ja sånna där djäklar känner ja te, fast aldrig
har di stoppat tåg för mej. Vänta lite, lille Albert!

Och Johansson gick ombord på loket, hämtade en
kolskovel, tog hela myormen i den och placerade den
stillsamt i sanden norr över.

— Dä kommer lite sand mä, när en ska flotta tocka
här mackapärer — å somma blev väl döa mä, men di
håller ihop. Å dä ä just va vi ska göra, vi 
järnvägskarar. Om jag nu skulle berätta för hanses far, att
Albert har stoppat tåget, så skulle han få klå, så han
inte kunne sitta på bakböxera på fjorton dar.

Min far fick reda på detta först för två år sedan,
då vi båda blivit nästan jämnåriga. Vi betraktade oss
in i det sista som verkliga järnvägsmän.
</chapter>
<chapter name="Teater">
<h2><small>TEATER.</small></h2>

I juli kom den store musikern till Marseille, ty i
denna månad utveckla dess kvinnor all sin prakt, och
han var mycket raffinerad. Han älskade denna
korsning av provençalskt, italienskt, spanskt och grekiskt
kött, med vilket gudarna ha välsignat Sydfrankrikes
kuster. Han hade studerat de badande gudinnorna vid
Roucas blanc's och Prados plager och fixerat på sina
näthinnor deras gyllene kroppar, deras lemmar som
skapats till lycka och glädje för konstnärer och
älskare, deras ögon av gagat och ögonbrynen, som
liknade svarta iglar.

På Quai Rive-neuve hade han beundrat kvinnor av
annat slag, fisk- och ostronmånglerskor, frodiga,
högröstade varelser med färg som gamla fioler, fulla av
liv och överflödande av ord. På rue Fortia såg han
dem sälja havets ännu levande frukter av alla färger,
randiga havsålar och bruna drakfiskar med rosenröda
bukar för bouillabaissen. All denna kulör med en
nästan afrikansk sol över sig gjorde honom litet yr
i huvudet och djupt i hans själ doldes exotiska
instinkter.

En dag hade han kommit till utkanten av det
gamla Marseille, det kanske tretusenåriga. Där fanns
också kvinnor — men vilka kvinnor! Vid mynningen
av rue Bouterie stodo två gendarmer med revolvrar

vid bältena och bakom dem såg han en aning av
Inferno. Det började skymma och lyktorna tändes. Två
berusade sjömän trängde sig demonstrativt emellan
polismännen. Några negersoldater från kolonierna med
sin klans prydnadsärr på kinderna grälade sinsemellan
och med ett halvdussin slinkor på ett obegripligt språk
och ett par marockaner i burnusar skredo oberörda av
larmet förbi honom med värdiga steg. Det hela var
obeskrivligt pittoreskt och han beslöt att gå in på rue
Bouterie. Men en av gendarmerna gjorde artig
honnör och förklarade att han bara skulle få obehag. Han
var för elegant klädd. I detsamma passerade en oblygt
halvklädd ung kvinna och nickade välbekant åt
poliserna. Hon var underbart skön och hennes leende det
fräckaste han sett. Hon gapskrattade åt honom med
djupröda läppar och vita tänder och tiggde en
cigarrett. Han ville bjuda henne en, men ett ohyggligt
skrik från någon av de smala gränderna kom honom
att stanna mitt i gesten.

— Ni hör själv, sade en av gendarmerna. Det är
klokast att ni går. Ni vet inte vad ni utsätter er för.

Han gick hem till sitt hotell och talade med
portieren.

Jo naturligtvis kunde denne ordna så att en
polisagent följde honom på en tur genom gamla staden,

— Men det måste ske genast!

Portieren log.

— Nå, ni ska få låna en lämplig kostym av mig.
Och lämna inte polisen ett ögonblick.

Men den store musikern ville gå ensam och fick
göra det på egen risk.

*

I Marseilles Gammalstad träffas Europa, Asien och
Afrika. Där har jorden utspytt sina lägsta instinkter
och dessa lågo och jäste även i den store musikern.
Allt djävulskt som mänskliga hjärnor kunna upptänka
driver sitt spel där. Och nu vandrar främlingen genom
de stinkande gränderna och tränges med de vidriga
figurer som befolka dem. Negrer, vilkas hud blänker i
den fuktiga värmen, marockaner, snedögda annamiter,
australier och sicilianer, nordiska sjömän, som
kommit från fartygen vid Quai de la Foliette, storma de
otaliga snuskiga barerna, medan de smala, knaggliga
trottoarerna befolkas av kvinnor av alla färger, av
vilka fåtalet äro från Marseille. Där finns arabiskor,
engelskor, spanjorskor, judinnor från Orienten,
maltesiskor, japanskor, negresser. Musiken piper från de
dåliga grammofonerna. Råa skratt ljuda. Man möter
ansikten som härjats av alkohol och kokain. Av
mänsklighet, av godhet, av medlidande finnes ej ett spår.
Allt är kött, sprit och pengar. Här råder
undervärldens kaos. Här ha internationella kvinnohandlare sina
kontor.

Utanför en bar möter den store musikern den
undersköna kvinnan som han ej hann bjuda en cigarrett.
Ödet har fört dem tillsammans och han följer henne.
Genom en bar, bakom den smutsiga disken och många
trappor upp i ett uråldrigt hus med villande prång
och gångar.

*

Mitt i natten kommer den store musikern hem till
sitt hotell. Tankarna, om de kunna kallas tankar, virvla
i hans huvud. Det han upplevat, kan icke beskrivas.

Han har knappt något minne av det själv. Men han
vet att ingen som hon kunnat lära honom något av
avgrunderna i en människosjäl, ingen har som hon
undervisat i sin konst. Nu först vet han vad som
menas med fantasi. Nu först skall han kunna göra
sitt chef-d'æuvre. Han är andligen berikad. Hon hade
fört honom genom en serie av överraskningar.

Aldrig hade han träffat en sådan kvinna. Ja, han
hade aldrig träffat en så kultiverad, så skön, så
förtjusande, så talangfull kvinna. Hennes röst var musik,
hennes rörelser fulla av grace, hennes konversation
bedårande.

Och innan han gick, hade han måst utbrista:

— Men hur har ni med er glänsande förmåga, er
spiritualitet kunnat hamna i denna avgrund? Ni är
värd ett bättre öde. En glänsande framtid skulle vänta
er. Ni är ju skapad för teatern. Ni skulle bli en stjärna
av högsta klass, ouppnådd, avundad av tusenden . . .

Och hon hade svarat:

— Teatern? Nej, det skulle mina föräldrar aldrig
tillåta mig!
</chapter>

<chapter name="Tattare (En rättsfråga)">
<img><b><big><sc>Tattare</sc></big></b>
<b>(En rättsfråga)</b></img>
— Svea Rikes Lag kan nog vara bra, men Kungl.
Maj:ts nådiga tågordning är för långsam. Ibland
måste man påskynda den och det lyckas endast genom
att ta rättvisan i egen hand. Jag talar av erfarenhet!
sade gamle prosten och tände en ny cigarr. Om
herrarna tillåter, ska jag berätta en historia från min
ungdom. Det ska bli riktigt skönt att lätta mitt samvete,
ty det är inte riktigt förhärdat fast jag fyllt mina
sjuttio år.

Det hade varit middag i prästgården efter
tingsavslutningen. Häradshövdingen, notarierna och alla
nämndemännen voro med och där gick till på
gammaldags maner med mycken mat och starka viner. Nu
hade man hunnit till kaffet och vad därtill hörer.

— Tror du vi tål några sensationella avslöjanden
efter en så kraftig måltid? frågade domaren. När en
kontraktsprost lättar sitt samvete, tror jag det är bäst

att ungdomen — jag menar nu mina unga
medhjälpare — går ut och luftar på sig.
<img>Kontraktsprosten.</img>
— Nehej, min käre bror, det är egentligen till dem
jag vänder mig. Men vi kan ju stänga dörren så att
inte pigorna — hembiträdena, förlåt! — får höra mer
än vad som kan vara nyttigt för dem, fast de känner
nog sin gamle själasörjare tämligen bra ändå. Men
det skall vara gränser för allt. Och nu börjar jag
från början.

Min far var handlande i en rätt stor kyrkby nere i
Småland några mil från Vimmerby. Jag låg i Uppsala
och läste något — jag var inte precis överliggare, men
jag hade svårt att bestämma mitt yrke. Jag höll med
ett ord på att skaffa mig allmänbildning där uppe,
men om somrarna slog jag dank och hade trevligt med
mina jämnåriga. Jag hade ju gått i folkskolan och

kände hela socknen. Men mina bästa vänner var
smedpojkarna, vilkas far var ensam i sitt slag i hela
socknen. Det kom visserligen en konkurrent som var både
finare och dyrare, men han måste snart sluta och hans
smedja stod nu tom. Den ägdes för resten av far mins
gamla biträde, gubben Johanson, som inte ville sluta,
så länge han orkade gå. Och på vår tomt bodde en
annan gammal trotjänare i ett ganska bra
tvåvåningshus, två rum och kök nere och ett par rum där uppe.
Den gubben hette Isakson och han hade slutat arbeta
för något år sedan.
<img>Domarn.</img>
En vacker dag kom en fin herre med svart hår och
fina kläder till byn. Han sade att han var smed och

vagnmakare och bodde i Vimmerby. Nu ville han hyra
smedjan av gubben Johanson. Ja, han såg ju gentil ut
och ingen tänkte på att han var mörk i hyn och från
Vimmerby och således kunde vara tattare. Men det var
just det han var. Och till yttermera visso hette han
Liljegren, som var namnet på en stor och vitt
utgrenad tattarsläkt i södra Sverige. Och Vimmerby var en
av tattarcentralerna i Småland. Där var ofta ett
förskräckligt liv i utkanterna på stan, man söp och slogs
och levde riktigt tattarliv.

Liljegren hyrde smedjan. Boningshus fanns ju också,
nämligen hos Isakson, som inte behövde mer än de
två rummen i sin övervåning, fast han hade hustru,
tre pojkar och en flicka. Men hyran behövde han så
väl och den bestämdes till ett par hundra kronor om
året och skulle betalas per månad. Alltnog — Isakson
flyttade upp i övervåningen och Liljegren flyttade in
där nere med sina tre vackra pojkar, fullvuxna var de,
mellan tjugu och trettio år. Själv var han en femtio års
karl. Fruntimmer hade de inte med sig, märkvärdigt
nog, utan lagade sin mat själva. Och arbeta kunde de.
Särskilt skickliga var de att göra liggfjädersvagnaroch
gott om kunder fick de, för en ordentlig smed
behöver inte vara utan arbete. Gamle smeden med sina
två pojkar började bli orolig så smått.

Nå — allting andades emellertid bara frid och glädje
ända till den olycksaliga dagen, då Isakson kastade
fram en hövlig förfrågan om han inte kunde få sin
hyra. Liljegren mulnade, men lovade att betala mycket
snart. Isakson väntade en tid, men behövde sina pengar
och återkom med sin begäran.

Men vid varje anhållan om pengar tycktes 
Liljegren känna sig verkligt sårad och till slut blev han
fräck. Det gick så långt att han sade sig skola <i>märka</i>
Isakson om han sade ett ord till om pengar och
började hota sin värd till livet. Situationen blev olidlig
och Isakson var inte mannen att sätta sig i respekt.
Han blev rädd och flyttade med familjen till en
banvakt, som tyckte synd om dem.

Nu var Liljegren herre på täppan och medgången
gjorde honom ännu fräckare. Han började med sina
söner terrorisera hela trakten på tattares sätt.
Svenskarna är ett trögt folk, fullt av hetsigheter, står det
i böckerna men smålänningarna bruka vara rätt livliga
av sig. I detta fall var de mer än lovligt slöa och tålde
vad man kallar kniven. Om en bonde till exempel kom
med ett lass potatis för att sälja det på torgdagen i
byn, kunde Liljegren hejda honom och fråga:

— Vad har du där?

— Potatis, svarade bonden med hjärtat i halsgropen.

— D'ä bra, jag behöver potatis, kom hit, pojkar,
och bär in säckarna!

Det var inte lönt att bråka. Och om bonden gnällde:

»Ja sulle ha pänga!» så röt Liljegren:

— Pengar! Stryk ska du ha, bonddjävul!

Ingen vågade sig på de tre tattarna och farliga såg
de ut, var de gick fram. De uppträdde alltid
tillsammans och gingo aldrig ut om kvällarna. Alltid lovade
de pengar och erkände sig vara skyldiga sådana, men
betalade aldrig. De aktade sig noga för att stjäla eller
göra inbrott, fast de voro misstänkta för sådant på
andra trakter där de uppehållit sig. Men enligt
moralen i min hemtrakt kunde de strängt taget inte
anklagas för något.

Då mognade så småningom ett beslut hos mig och
jag hade en kväll ett långt samtal med gamle smedens
pojkar, mina hjärtevänner. Men innan vi företogo oss
något, ville jag ha reda på, vad lagen hade att säga
i ett fall som detta, och talade med länsmannen för att
få hans hjälp att avhysa tattarna och få vräkningsdom
för Isaksons räkning. Men när fjärdingsmannen kom
för att delgiva Liljegren domen, lopp denne till skogs,
så snart han på långt håll fick se lagens tjänare. Det
blev ingen delgivning den gången och
fjärdingsmannen misslyckades så ofta att han blev en visa i
trakten. När han äntligen lyckades träffa Liljegren och
kunde läsa upp domen begärde tattaren besvärstid och
historien drogs ut i månader — jag måste medge att
herrarna äro åtskilligt mera fortfärdiga nuförtiden än
då — under det Liljegren helt uppenbart drev med
höga rättvisan.

Det blev oändliga skriverier och saken uttänjdes så
att man började skratta åt hela samhället som lät en
fräck tattare göra precis vad han ville. Och under
tiden fortsatte Liljegren helt ogenerat med sina
trakasserier. Ingen vågade bråka med honom och hans
vilda, starka, vackra pojkar. Förhandlingarna med
länsstyrelsen gingo fram och tillbaka, men själva
vräkningsdomen blev det ingen klarhet med. Det hela blev
dumt och olidligt.

Det var då jag och tre andra friska pojkar togo
rättvisan i våra egna händer. Jag medger att vårt
handlingssätt var barbariskt, men skulle väl Liljegren
ha förstått något annat.

Orätt var ju — det måste jag som präst medge, att
det vi gjorde skedde i den småländska ilskans och
vredens tecken och man bör tänka sig för många
gånger innan man slår till som vi, men till vårt
försvar kan ju räknas att vi voro unga — orätt var ju att
vi inte gingo till verket med ödmjukt sinne, men kan
någon begära ödmjukt sinne av ungdomar, när det är
själva rättvisan som inte vill fungera på grund av för
mycket gnissel i maskineriet? Och det var rättvisans
takt jag för min del var minst lika rasande på som på
Liljegren och hans pojkar. Vi skulle inte bli en visa i
var mans mun, det skulle vi bli män för!

Det hände en mörk oktobernatt sedan vi förvissat
oss om att Liljegrens lågo och sovo i sin bostad, vars
hyra fortfarande var obetald. Vi tågade till smedjan,
som vi bröto. upp, gynnade av det slags väder som
kallas Herrans i böckerna. Det stormade och regnade
och ingen kunde väl tro att någon var ute ocsh höll
på med sådana mörksens gärningar som vi. Vi voro
så djärva att vi icke ställde ut ett par vakter medan
vi arbetade med smedjelåset. Och hade det inte varit
Guds vilja att skipa rättvisa genom oss, borde Han
väl ha skickat någon att hindra oss i vårt brottsliga
förehavande!

Herrarna förstår att jag tusentals gånger vridit och
vänt på den här saken för att få mitt samvete att
lugna sig. Annars skulle jag väl inte våga komma med
dumma förklaringar. Men nu <i>är</i> mitt samvete lugnt.
Det är därför jag vågar berätta historien som väl kan
vara värd att begrundas av både domare, nämndemän
och notarier. Jag går så långt att jag anser att vi voro
ett medel i den gudomliga rättvisans hand, när vi
gingo den mänskliga i förväg!

Vi tyckte att smällen, när smedjelåset gick sönder,
lät som ett kanonskott, som mycket väl kunde höras
in till byn och vi väntade väl en halvtimme för att se
om vi väckt någon. Och sedan började vi vårt arbete
som minsann inte var det lättaste, ty vi måste treva
oss fram i ett mörker som var nästan becksvart. Men
smens pojkar tycktes kunna se som rovdjur i mörkret.
Där inne i smedjan stodo ett par vagnar under arbete
— de åkte ut först! Vi drog dem långt in i skogen
och vräkte dem i ett stenrös. Vi slogo inte sönder
dem, märkvärdigt nog. När förstörelselustan kommer
på ungdomar, är de värre än vuxet folk, men vi voro
inte av den arten.

En dragkärra stod innanför smedjedörren. På den
lastade vi städ, släggor, hammare, tänger och allt
som tattarna hade att arbeta med och drogo det långt
uppåt ån, som flyter förbi byn och som vi kände till
som våra egna fickor, för där brukade vi ta kräftor
vid bloss. Där visste vi om ett gyttjehål — och i det
tömde vi kärran och gingo hem, utan att någon sett
oss. Jag förstår inte att jag kunde somna så gott och
hastigt efter att ha begått något så straffbart, men
det hade varit ett verkligt påfrestande göra att i
mörkret lyfta och placera så många grova don.

När jag vaknade sent på morgonen, var nyheten om
inbrottet i smedjan redan spridd i byn. Jag fick veta
att Liljegren givit sig i väg till länsmannen för att
begära polisförhör, när han fått se förödelsens
styggelse och kunnat konstatera att alla hans ägodelar i
smedjan voro borta.

Men då anade jag att fara var å färde. Jag störtade
upp och klädde mig så hastigt jag kunde. Jag rusade
som en vansinnig tvärsigenom skogen till länsmannen,
som i ett svagt ögonblick vid ett kalas lagt bort
titlarna med mig i min egenskap av överklass, och
besvor honom att icke göra polisförhöret edligt, ty då
vore det ute med mig och jag skulle dra andra i
fördärvet. Och så berättade jag alltsammans.

— Liljegren har alldeles nyss varit här och du bör
begripa att han inte var vidare mild till sinnes. Den
vill jag inte ha till ovän. Men ditt namn nämnde han
inte, men smedspojkarnas och Isaksons och Johansons
och din far och några till. Förhöret blir naturligtvis
inte edligt utan bara ett förberedande sådant. Men jag
skall nog sätta skräck i Liljegren och kan vi få honom
ur socknen nu, så är det din förtjänst. Men om du
nämner ett ord till någon om att du talat med mig
och erkänt inbrottet, får du skylla dig själv! Inte ett
ord förrän efter min död! Du begriper väl att jag
riskerar att bli avsatt! Kan du lita på smedpojkarna?

Ja jag kunde. Och för er, mina herrar, kan jag
berätta att länsmannen är död för många år sedan, så
i detta fall överskrider jag inte min befogenhet.

— Men det bör roa dig att vara med om förhöret.
Jag skall låta dig föra protokollet, bara du och
smedpojkarna kan hålla er för skratt. De måtte väl aldrig
ha nämnt något åt far sin, för gubben är så full av
skoj att han nog inte kan hålla mun om det finns plats
för någon kvickhet. Ge dig av hem nu samma väg du
kommit, för det är onödigt att folk får se dig åt mina
trakter till. Det skulle se ut som dåligt samvete. Och
varna smedpojkarna. Adjö med dig! Förhöret blir i
övermorgon klockan tio.
<img>Nämndemän.</img>
Jag har aldrig senare suttit vid något protokoll
under sådana förhållanden. Det var ju grovt skämt
med rättvisan att låta roten, upphovet och förövaren
av brottet sitta vid förhörsprotokollet. Länsmannen
var mycket viktig, vilket var hans vana, och han
började på samma sätt med var och en av dem som skulle
höras: Angående detta som har hänt, får jag uppmana
er att berätta vad som har hänt.

Men naturligtvis hade ingen av de hörda den
ringaste aning om hur inbrottet gått till. Och
protokollet fick det mest fantastiska slut jag hört på något
protokoll: Med anledning av den illvilja Liljegren
alltid visat sedan han bosatte sig i byn, var det
mycket troligt att han själv arrangerat inbrottet för att
göra andra misstänkta.

Det är verkligen underligt att Liljegren inte
exploderade när förhöret utföll så till hans egen nackdel.


Han var kritvit i ansiktet och fradgan blåste ur
munnen på honom i stora flagor. Men han förstod säkert
att hans roll i byn snart skulle vara utspelad, ty han
försvann och var borta en hel vecka. Men hans söner
bodde kvar och utövade samma terror som förut. De
uppträdde till och med fräckare än fadern och lovade
att ta livet av var och en som kom inom ett bösshålls
avstånd från Isaksons hus.

Men jag tyckte att Isakson länge nog varit
portförbjuden i sitt eget hem. Och en natt gick jag med
smedens pojkar dit. Vi hade stenar i fickorna och
slogo ut alla fönster i undervåningen, där vi
förmodade att Liljegrenarna bodde. De hade emellertid klokt
nog sprungit en trappa upp redan vid
bombardemangets början. Men deras bostad blev obeboelig. Och
dagen därpå uppenbarade sig Liljegren där. Han ägde
en gammal hästkrake. Nu stod den förspänd framför
dörren och fadern och pojkarna lassade sina möbler
på något som skulle föreställa en flakvagn. De reste
sin väg och hela byn drog en suck av lättnad.

»Men världen vet, O Frithiof, vad tvenne veta.»

I en fallfärdig kåk strax utanför en av Vimmerbys
stadstullar, hade Liljegren slagit sig ned och börjat
ny smedsrörelse med lönnkrog och lösa kvinnor. Det
blev en lönande affär och ingen kunde begripa att den
fick fortsätta ostörd av myndigheterna.

Sommaren därpå var jag åter hemma från Uppsala
och hade en dag lånat en av min fars hästar och en
kärra för att hälsa på en studentkamrat i Vimmerby.
Av honom fick jag reda på att gubben Liljegren
mycket väl hade reda på att jag var upphovet till hans
bortjagande från byn och att han svurit att se mitt
hjärteblod.

— Det är underligt att du fick resa i fred i dag.
Ibland är alla fyra vilda av sprit och antastar vem
som helst som går eller far vägen förbi. Jag råder dig
att köpa en revolver tills du reser hem i morgon kväll.
Liljegrens lär inte ha några andra vapen än knivar
och med en revolver kan du nog skrämma dem.

Jag köpte en revolver och det var väl att jag slapp
använda den. Jag var nämligen mycket häftig i
ungdomsåren.

När jag på hemvägen närmade mig Liljegrens stuga
hördes ett vådligt liv därifrån. Någon skrek på hjälp
och jag höll in min häst för att se om jag kunde vara
till någon nytta. Rädsla fanns inte i mitt lexikon på
den tiden.

När jag stannade upptäcktes jag och hörde mitt
namn skränas. Raglande och svärjande på att de snart
skulle få se svallingen blank bli röd av mitt röda blod,
upphävde de ett par så extatiska krigsrop att min häst
blev rädd och skenade.

Lyckligtvis höll han sig mittpå vägen, men en hel
halvmil fick jag arbeta med honom innan han blev
lugn. Och detta skenandet blev säkert min räddning.

Ty när de sågo mig försvinna vid vägkröken med
hästen i karriär, beslöto de i fyllan och villan att köra
i fatt mig. Men det tar alltid tid för ett par fulla
tattare att spänna för en häst och under tiden hann en
bonde från min hemsocken köra förbi deras stuga. Det
höll på att skymma, och när de äntligen kommit upp
i kärran och började bearbeta kraken med tagelhurran
för att få hans spattiga leder upptinade, hunno de i
fatt just den bonden och trodde i det tilltagande
mörkret att det var jag samt tvungo med sin häst
hans åkdon i diket.

Att den bonden kom ifrån sitt äventyr med livet är
mer än underligt. Tattarna hade redan slagit honom
sanslös och tagit märke med tumnageln på sina knivar
samt började göra skåror i hans kinder och panna för
att kunna känna igen honom en annan gång, då de
plötsligt upptäckte att deras offer icke var jag utan
en helt oskyldig. Medan de stodo där och skreko och
rådgjorde om det lämpligaste sättet att komma ur sin
knipa, kom en skjuts fullastad med herrskapsfolk som
ville slippa förbi tattarkärran, ty den stod tvärsöver
vägen.

Det dröjde inte länge förrän de nykomna fått
situationen klar för sig och de båda Liljegrenarna fått ett
så gott kok stryk som kanske någonsin utdelats i det
häradet. Tattarna bundos med sina egna tömmar och
den halvt förblödde bonden lades på en av vagnarna.
I sakta mak åkte man så in till stan och så småningom
förpassades våldsverkarna <i>in på cellerna</i>, som det då
hette. Det var väl i Jönköping, kan jag tro, som de
fingo tjäna av straffet och de hade mycket på sina
samveten, kan jag försäkra er.

Men antag att jag blivit överfallen! Naturligtvis
hade jag använt min nya revolver och kanske gjort
mig skyldig till dråp. Inbrottet hade kommit i dagen,
länsmannen hade blivit avsatt, smedens pojkar och jag
hade blivit omöjliga i socknen. Jag hade relegerats
från universitetet — ja, när jag tänkte på alla
möjligheterna, började jag grubbla och fann att jag 
egentligen varit en ganska onyttig figur ända tills nu. Ty
nu skulle jag börja läsa och bli en ordentlig människa.
Ja, jag skulle bli präst, ty jag såg tydligt ett Guds
finger i alla händelser som kommit slag i slag,
samtidigt med Liljegrenarnas visit i vår by. Och när en
smålänning föresätter sig en sak, så driver han den
igenom. Gjorde jag orätt, broder domare?

Häradshövdingen blåste ut en lång blå rök och
tycktes betrakta den noga. Så sade han:

— Förlåt mig, käre bror, men skulle du inte vilja
säga till mina notarier att de går ut två minuter —
bara två.

De både notarierna logo förstående, bugade sig
djupt för kontraktsprosten och gingo ut ur rummet.

— Tja, sade domaren, säkerligen handlade du rätt,
broder själasörjare! Eller tycker inte nämnden
detsamma? Jag tyckte det verkligen var onödigt att de
två gröngölingarna, av vilka en är med om sitt första
ting, blir vittne till vad vi gamla här menar i detta
fallet. Känns det inte bra behagligt för bror att ha
fått lätta sitt hjärta?

Och han gick till dörren, öppnade den och ropade
in de båda gröngölingarna.

Jag har en av dem att tacka för denna sedelärande
historia. Min egen mening yppar jag inte.
</chapter>
<chapter name="En intervju med Ibsen">
<h2><small>EN INTERVJU MED IBSEN.</small></h2>

Det är uppfostrande att betrakta en människomassa
från tusen meters höjd, ty skillnaden mellan
individerna reduceras till riktigare proportioner än då man
trängs med hopen. Ett snille gör sig icke mera än en
normalt utrustad person och en dumbom väcker icke
särskilt uppseende, lika litet som generalen i sin
lysande uniform sticker av mot tiggaren i trasor. Till
och med om alla där nere plötsligt släppte loss sina
passioner, skulle denna revolution vara knappt
märkbar från vårt aeroplan.

Men i myrstacken går kanske just nu en soldat som
snart skall dränka jorden i blod, eller en bevingad
hane som skall skapa under av skönhet. Och ändå äro
människorna löjligt lika varandra. Somliga ta på sig
en mask av värdighet och lägga aldrig av den i
sällskap. Till dessa hörde Henrik Ibsen. När jag träffade
honom — det var en enda gång, på en bankett som
Sveriges författareförening anordnat till hans ära —
var jag mycket ung och hade verkligt svårt att hålla
mig för skratt — ja ni får ursäkta, men jag var så
beskaffad på den tiden. Jag hade visserligen hört
åtskilliga legender om den store mannen: att han bar
ordensrosetter till och med på nattskjortan och hade
en spegel i botten på sin cylinder etcetera. På grund
av otaliga porträtt kände jag hans utseende — jag

hade till och med gjort hans huvud inom en
lagerkrans på menyn vid tillfället och han var nog
älskvärd att tilltala mig upprepade gånger under aftonens
lopp (jag höll verkligen på att säga: underhålla sig
med mig), men hans konversation var i likhet med min
åtskilligt banal, måhända till följd av ömsesidig
blyghet. Sin värdighet behöll han dock hela tiden och
kanske är det en konst att säga obetydligheter på ett
värdigt sätt, men det var just detta fenomen som jag
fann obeskrivligt komiskt.

Var denna lilla svartklädda, oändligt putsade,
glasögonprydda byråkratiska figur med polisongerna,
kalaskulan och de fantastiskt höga klackarna verkligen
den man som skrivit Brand och Peer Gynt — och hela
den massa problemskådespel som då diskuterades och
analyserades jorden runt? Man brukar stundom säga
om vissa personligheter: han växte, medan han talade.
Men det gjorde Ibsen inte alls. Sfinxen suddades ut
och blev till en fet, bortskämd, lejonklippt, svart pudel.
Han var en av mina största desillusioner. Mänskligast
var han, då han drack konjaken till kaffet och pjoltern
efteråt. Man såg hur han njöt av att slippa besvara:
naiva frågor åtminstone de sekunder han höll glaset
för munnen. Och jag tyckte mig se en glimt av
tacksamhet mot mig i hans ögon, emedan jag tämligen ofta
förskaffade honom denna frid. Kanske påfluget nog,
men jag gjorde det delvis på uppdrag av äldre
kamrater, som voro ursinniga över kvinnornas sätt att
bemäktiga sig hans person och utfråga honom. Ty alla
ville »rå om honom» och frottera sig med den
outgrundlige, som troligen helst av allt ville vara i fred
med sin grogg.

*

Det påstods att Ibsen aldrig läste böcker eller
tidningar utan var sig selv nok. Intervjuare avskydde han
som pesten. Detta var nogsamt bekant för en ung
journalist, den sedermera mycket bekante Herman
Seldener, som fått anställning i Helsingborgsposten och
nu skulle förtjäna sina sporrar där. På outgrundligt
sätt hade han snokat reda på att Ibsen en bestämd dag
skulle passera Hälsingborg på väg till kontinenten.
Naturligtvis måste han göra en intervju med den
store mannen, besegra hans motvilja mot pressen med
oemotståndlig älskvärdhet och ingående kunskap om
hans diktning. Och i värsta fall skulle han mota in
honom i ett hörn, lägga honom på sträckbänk, sätta sig
på honom och avtvinga honom bekännelser. Seldener
skulle slå sitt stora slag och var beredd att med alla
medel kämpa för sitt ädla mål. Men det fick icke bli
en blixtintervju utan en ingående redogörelse, en
pejling av begreppet Ibsen, hans litterära och politiska
åsikter, hans planer...

Seldener satte sig på uppgående snälltåget för att
möta Ibsen i Ängelholm. Sedan kunde han följa honom
till Paris om det behövdes.

På Ängelholms järnvägsstation bespejade han tåget.
Bakom en förstaklasskupés glasruta såg han den
väldiges isgråa man och brillorna med tusen hemligheter
bakom. Han besteg tåget och gick in i kupén, sedan
han gjort en hastig överblick... den världsberömda
cylindern och paraplyet lågo i nätet över hans huvud.
Sfinxen mediterade. Hans blick tycktes förankrad i
oändligheten. Seldener placerade sin resväska bredvid
Ibsens hatt i nätet och tog fram sitt visitkort.
<img>Mitt namn är Seldener, representant för Helsingborgsposten, Skånes förnämsta tidning.</img>
— Mitt namn är Seldener, representant för
Helsingborgsposten, Skånes förnämsta tidning. Jag skulle vilja
fråga doktorn om några saker. Doktorn är ju på väg
till Europa?

Men Ibsen svarade icke. Han ändrade icke ställning,
såg icke åt visitkortet eller dess ägare. Han var som

Buddha försjunken i tankar på sin egen navel, den i
fett inbäddade. Seldener var tunnare än luft för
honom, men han upprepade sin presentation.

Detta medförde intet resultat.

— Kanske stör jag doktorn?

Intet svar. Seldener existerade icke för doktorn.
Men detta enkla sakförhållande imponerade på intet
vis på Seldener, som drog fram sitt notisblock, slog
sig ned mittemot den gamle och beredde sig att göra
anteckningar.

— Doktorn reser till Paris? Till München?

— — — 

— Doktorn håller på med något nytt arbete, inte
sant?

— — — 

— Säg mig uppriktigt: Vad tycker doktorn om
Brandes?

— — — 

— Han påstår ju att doktorn aldrig löser några
problem utan vill att läsaren skall lösa dem. En
konstig fyr, den där Brandes!

— — — 

— Bygmester Solness är naturligtvis doktorn själv?

— — — 

Ibsen lät sin blick passera Seldener alldeles som om
denne varit osynlig, utan konsistens.

— Varför ser doktorn aldrig sina egna stycken på
teatern?

— — — 

Seldener antecknade flitigt.

— Jag måste säga, att hela den svenska 
intelligensen beundrar doktorns ombyggnadsarbete, men varför
är doktorn uteslutande pessimist?

— — — 

Seldeners penna flög över sidorna i blocket. Han
ilsknade till.

— Kanske doktorn håller på att dikta just nu, efter
doktorn är så tyst?

— — — 

— Nå, vad tycker doktorn om Valdemar Vedel? Han
har vågat säga att »Vildanden» verkar som ett
smygande gift på samtiden.

— — — 

Ibsens anletsdrag förblevo lika orörliga.

— Och man har sagt att »Gengangere» födde en
massa snobbar som alla ville likna Osvald.

— — — 

— — — 

Nu skulle tåget passerat Kattarp och Seldener
började bli nervös. Det vore väl själva fra Diavolo om
jag inte skulle kunna klämma fram ett enda ord ur
gubben!

— Doktorn vet kanske inte att efter »Et Dukkehjem»
diskuterades den pjäsen så livligt i Köpenhamn att folk
tröttnade till slut. Det gick så långt att man tryckte
på middagsbjudningskorten så här: »Man anmodes om
ikke at före samtalen ind paa 'Et Dukkehjem'»

— — — 

Seldener skrev och plitade. Innerst vred han sig i
kval, men ännu ville han inte ta till stora släggan.
Arg som ett bi var han emellertid.

— Förlåt att jag måste säga det, men varför är
doktorn så ogemytlig mot mig? Jag representerar ju
ungdomen, även om jag på samma gång representerar
en tidning. Doktorn har ju sympati för ungdomen. Det
är den som ska göra't! Varför vill inte doktorn hjälpa
mig bara genom att säga några ord? Jag vill vara
den ende pressman i Sverige som har fått intervjua
doktorn, det är min eventuella stolthet. Ä, doktorn!!

Men Ibsens blick förblev lika oöversättlig bakom de
glänsande glasögonen. Detta var ju själva Beelzebub!
Nå, nu fick han skylla sig själv!

— Hör nu säg mig, doktorn, det var väl inte så
skrattretande att gå som elev på apoteket i Grimstad?
Jag misstänker att doktorn fått i sig något surt där,
något medikament som inte var bra. Och som verkar
än!

Men icke ens inför denna aggressivitet reagerade
offret. Emellertid skrev Seldener utan avbrott. Sidorna
fylldes. Seldener frågade fortfarande och doktorn
svarade icke. Telegrafstolparna flögo förbi. Ödåkra hade
passerats för en stund sedan och Hälsingborg låg i
farlig närhet.

Just då tåget skramlade in på Sundets Pärlas
bangård, spelade Seldener ut sitt sista kort.

Han steg upp, grep sin väska i nätet och gav med
den Henrik Ibsens hatt en swing så att den ramlade
ned på golvet.

— O! Jag ber tusen gånger om förlåtelse!

Och Seldener tog upp hatten och började artigt
borsta av den med rockärmen <i>mot ludden</i>.

Då reste sig Den Stora Gåtan, satte händerna i
sidorna, rynkade ögonbrynen och ropade med
fruktansvärd stämma:

— <sp><i>Er De gal, Mand!</i></sp>
<img>Då reste sig Den Stora Gåtan och ropade med fruktansvärd stämma: Er De gal, Mand!</img>
Men man skall icke tro, att Seldener nöjde sig med
detta lilla bevis på att Ibsen som privatmänniska kunde
visa sig äga temperament. Han var den verklige
journalisten, tilltagsen och vuxen sin kulturella uppgift
På grund av sina förbindelser i Helsingör kunde han
hjälpa doktorn förbi tullen — och antagligen var
Ibsen icke smugglare. Seldener tog hand om den gamles
bagage och övervakade att det kom på rätt plats. På
färjan hade Ibsen veknat något och blev åtminstone
hövlig. Och då tåget ångade ut från Helsingörs
station med sin dyrbara last ombord, var Seldener den
ende, som glatt svingade sin hatt till avsked och
hyllning åt Sfinxen.

Han påstod sig vara den ende tidningsman som
kommit någon vart med Ibsen. Han gjorde en lång
intervju i Helsingborgsposten, men var för ung för att
våga använda den enda spik han verkligen fått att
koka soppa på: »Er De gal, Mand!»

I livstiden skänkte han mig med varm hand denna
lilla historia. Nyligen fann jag den i en gammal
annotationsbok och dessa rader kunna ju få tjänstgöra
som minnesruna över de båda herrarna — en
minnesruna skriven i aeroplan.
</chapter>
<chapter name="Seconda primavera">
<h2><small>SECONDA PRIMAVERA.</small></h2>

Denna välsignade junimorgon vaknar jag i mitt hem
i Grisslehamn efter nio månaders vistelse i Stockholm.
Stadens buller och automobiltjut sitter ännu i mina
öron. Helt yrvaken låter jag rullgardinen springa upp
och solen strömmar in över mitt skrivbord.
Syrenhäcken gungar för sydlig vind och brisen går fram
över gräset. Tallkronorna röra sig värdigt och
björkarna ha vårens späda grönska. Ty här får jag
uppleva en ny vår nästan en månad efter dess ankomst
till Mälarstaden.

Sett emot solen gnistrar havet svagt blått och rör
sig norr ut med vita vågkammar, ty det har varit
storm och åska i natt. Jag vaknade gång på gång av
kornblixtarnas sken på gardinen och regnskurarnas
smatter på fönsterblecket. Men nu är luften ren och
klar och jag väntar en härlig dag.

Högtidlig är alltid den första dagen i eget hem efter
lång frånvaro. Jag är nyfiken som en pojke på sin
födelsedag. Landskapet är som nytt, men jag tycker
mig förstå det nya bättre än förut, upptäcka allt större
hemligheter, begripa skönheten innerligare. Och jag
fattar beslut... Jag bereder mig att gå runt och
inspektera, en jorddrott i miniatyr, som stolt i sin
maktkänsla ämnar glädjas åt sin väldighet. Stödd på min

olivkäpp som jag skurit på Korsika anträder jag
vandringen. Men jag har knappt hunnit ut på gården förrän
jag får ett starkt intryck av min begränsning. Telefon!
En röst förkunnar att mitt bidrag till prins Eugens
sjuttioårshyllning på grund av vissa orsaker måste
vara färdigt mycket snart. Avringning!

Min första uppgift sedan jag blev emeritus! Skall
jag vara gråtmild? Skall jag skriva om konst? Men
mogna konstnärer tala ju aldrig om konst! Och
gråtmild är jag icke av naturen. Inte kan jag heller skriva
sentimentalt om årens snö och den flyende ungdomen.

Det är väl snart fyrtio år sedan jag första gången
var prins Eugens gäst i Arvfurstens palats. Tiden går,
det kan icke förnekas. Och inte kan jag väl skriva om
Valdemarsudde, där jag så många gånger med goda
kamrater suttit vid hans bord, ty den terrängen
känner han bättre än jag.

Men jag undrar om han har så vackra blommor som
jag! Och om havsskummet någonsin sprutat högt över
hans ateljétak!

Jag går ned i dalsänkan till min närmaste vik. Här
är lä och stilla. Men ute vid Loskäret yra sjöarnas
skummoln högt, solbelysta, rosa och blått i skuggorna,
vågexplosioner som dundra som ackompanjemang till
det eviga bruset i stranden. Här på stigens barrmatta
— sådan färg efter regnet! — mellan enar och tallar
möter jag försommarens underbara skogsdoft. Den
slår emot mig berusande stark, full av vildhet och
mäktighet. Blåbärsriset frodas, kråkriset skjuter
arktiskt härdigt i höjden och i gräset blänka vitsipporna
fantastiskt stora, violer luta blåögda och
eftertänksamma bland mandelblommor och i sparvnävomas
rödvioletta stjärnkartor.

På andra sidan viken börjar min privata urskog. Det
är havtornet, tätt som en korsikansk <i>maquis</i>, som är
undervegetationen, blandad med enar och angelica.
Och ur dess olivgrå massor resa sig rönnar, lönnar,
tallar och björkar. Björkarnas vita sidenstammar få i
den ljusa grönskans skugga en halvt overklig rosafärg
— det är ett sagolandskap av dröm och spirande liv,
ogenomträngligt, mystiskt skönt för den som gör sig
mödan att <i>se</i>.

Denna urskog begränsas mot öster av en brant
bergvägg, som var målet vid kustbevakningens
skjutövningar förr i världen, och sanden under väggen är
uppblandad med blyflisor. Här lektes krig på
1700-och 1800-talen och man dammade friskt på ur
grovkalibriga flintlåsgevär. På bergets branta sida vrida
sig låga tallar i tjurigt och segt motstånd mot
havsvindarna och breda här och där ut sig som gröna
mattor. Mödosamt klättrar jag med mina reumatiska
bakben uppför berget i vars platå jag har ett kärr med
skvattram och hjortronstånd, pors och grönmossa. Här
blir doften nästan bedövande i solskenet. Flygfän
surra — fåglar kvittra — här firas bröllop.

Och plötsligt kommer jag ihåg vigselrummet i
Stockholms rådhus, där jag en gång skulle göra en
lämplig inskription, en poesimättad, uppmuntrande och
lugnande sentens, något att minnas för borgerligt
vigda. Prins Eugen anmodade mig att försöka hitta på
något i den stilen. Jag lovade ägna mig åt tanken,
men fann till slut uppgiften övermänsklig. Den 
började ta på mina nerver. Vid ett besök hos xylografen
Andersson, som har sitt residens icke långt från mitt,
framlade jag mina bekymmer.

— Den inskriften kan väl inte låta på mer än ett
sätt: »Fader, förlåt dem, ty de veta icke vad de göra!»

Jag vet verkligen icke, om vigselrummet ännu fått
sin inskription. Fullkomligt tillfredsställande kan den
nog aldrig bli.

Min skog är vacker ur så kallad artistisk synpunkt.
Men till fartygsmaster duger den inte. Detta
konstaterar jag för tusende gången då jag hasar mig utför
mitt högsta berg på väg till ruddammen. Gårdens förre
ägare, en gammal sjökapten som seglat jorden runt
åtskilliga gånger och här njöt sitt otium, var en mycket
sällskaplig och gästfri man i gammal
roslagsskepparstil. Han försökte göra området till sevärdhet, byggde
stentrappor i terrängen, lade ut öländsk kalksten att
promenera på, satte upp piedestaler med gipsänglar
litet varstans, förvandlade ett kärr till en ankdamm,
inplanterade rudor, satte prydnadsträd, gjorde en
kägelbana och levde bon. Hans källare var fylld av
flaskor med alla slags drycker av gamla goda märken.
Jag har icke kunnat fortsätta traditionen. Men ännu
berättar gammalt folk om hans liv här ute.

Mitt i ankdammen gjorde han en ö och satte buskar
och träd på dess stenlagda kanter. Där hade han ett
jordfast bord med bänkar omkring, ty där drack han
toddy om kvällarna, sedan han spelat sig trött på
käglor med punsch till. Jag tror att jag ingenstädes
annat än i Lappland stött på ett sådant paradis för
myggen. Det är omöjligt för en normal människa att
vistas där.

— Jag begriper verkligen inte, sade jag åt en
gammal fiskare, hur kapten Lindström kunde stå ut att
sitta på ön i timtal.

— Jo si 'an drack så h'oförnuftit mycke punsch ve
kägelbana för h'att 'an h'inte skulle känna myggen,
när 'an drack toddi!

Men ankorna hade han icke mycket glädje av. De
sökte sig så småningom ned till havet och blevo
jämmerligen skjutna av de goda fiskargubbarna. Ty det
är bekvämare att skjuta en anka än en ejder. Då
planterade han in rudor, vilka trivdes i många år, ända
tills de stodo som en gröt i dammen bland grodor,
ödlor och dykarinsekter. Sedan försvunno de,
antagligen på grund av ovetenskapligt bedriven inavel.

Vid ruddammen börjar förgätmigejens och
gullvivornas paradis. Styckvis dölja de gräset helt och hållet.
Det är som om en väldig svensk flagga skulle ropa
ut sina färger mot skyarna. Och just nu får man akta
sig att trampa sönder de massor av trädgårdssnäckor
(escargots), som i för den ytlige betraktaren apatisk
kärleksyra söka varandras sällskap, även de resultatet
av gubben Lindströms odlariver.

Och nu sitter jag åter vid mitt skrivbord. Vackra
solbelysta moln driva nord över för den ljumma
sunnan. Jag tror att syrenerna börjat slå ut medan jag
suttit här en stund och sökt beskriva mina härligheten

Vad ranunkler kunna lysa i gräset!

Men jag vet ännu inte riktigt vad jag hade bort
skriva till prins Eugens sjuttioårsdag. Jag tar ett
djärvt hopp ur min egocentricitets trånga cirkel och
önskar Fursten, Konstnären och den Gode Kamraten
allt möjligt gott. Den högsta lycka, som slutligen kan
beskäras människors barn, är arbetsfrid.

Sannerligen är det så!
</chapter>
<chapter name="Nathan Söderblom - humoristen">
<h2><small>NATHAN SÖDERBLOM — HUMORISTEN.</small></h2>

»Humorn har blick för det mänskliga i dess ringhet
och i dess storhet. Den finner anledning till skämt och
löje, där vanliga ögon endast se ett intresselöst grått
i grått eller en stel högtidlighet. Men även där det
lustiga och förvridna förekommer, har humorn en
hjärtlig känsla. Vad humorn obarmhärtigt ratar, det
är förkonstlingen. Skratt och skämt kunna vara farliga
sanningssägare. En antagen eller av situationen
otrivsamt påsmetad mask bortslites av skämtet. Både
lekande och saftigt skämt har den närmaste uppgiften
att vederkvicka och bör redan i den egenskapen sättas
bland människolivets tillgångar. Men ett
oemotståndligt löje kan dessutom ha sin sedliga innebörd, enär
det i en förvirrad situation ställer sakerna på deras
rätta plats och bryter en lindrigt eller skrymtaktigt
osann stämning. Ett allvarligt, högtidligt, ja, heligt
ögonblick mister ingenting av sitt värde, om humorn
någonstädes i ett hörn eller kanske mittpå scenen
upptäcker en oemotsvarighet, som nu en gång för alla
tillhör allt mänskligt och gör det till det .alltför
mänskliga. Endast förstockelsen anklagar humorn för
majestätsförbrytelse, för att den i en viktig situation,
som tager hela människan i anspråk och litet till, ändå
förbehåller sig ett område för sinnets oförgripliga och

spontana frihet och ovillkorligen använder ett litet
titthål för en spelande och seende blick. Varför skulle
icke humorn få lov att begabba? Ingen kan anklaga
humorn för brist på hjärta, därför att den ser
svaghjärtelag är kärlek. Men en ömtålig uppriktighet gör
sig oskyldigt lustig över dem. Ty den äkta humorns
hjärtelag är kärlek. Men en ömtålig uppriktighet gör
den till enfant terrible för all slags uppstyltad
känslosamhet och förkonstling.

Humorn ser det lilla, ringa, lustiga även i det stora;
den uppfattar något värdefullt, kanske stort även i det
löjeväckande och ringaktande. Det blandar sig allvar i
skämtet och skämt i allvaret. Harald Höffding har i
en vacker bok givit en utredning av humorns begrepp
från dess första användning i engelska språket och
tidigare betydelse av livligt temperament, sedan skämt,
till den nuförtiden omhuldade typen av humor
såsom livsform. Man kan tillfoga Luther och Holberg,
Dickens och Lie och många andra till hans exempel.
Om humor uppställes som ideal för mänsklig
utveckling, må det här vara nog sagt, att humorn såsom
allmän livsreaktion nog icke hör till de åskådningar och
dygder, som man kan eftersträva och förvärva. Snarare
infinner den sig obedd, om den alls är frisk och äkta,
i följe med vissa livets medfödda krafter och
kännbara erfarenheter av en annan och högre ordning.»

Jag har gjort detta långa citat ur en av Nathan
Söderbloms Lutherstudier, emedan det är utmärkt som
definition och ger oss en skarp och klar glimt av en
viktig beståndsdel i hans geniala och varma
personlighet. Jag är övertygad om att han kände sin humor som
en god och effektiv ballast under hela sitt skiftande
liv med dess ofta egendomliga och stundom prekära
situationer. Hans blick på tillvaron var helt och hållet
optimistisk. För honom funnos alltid möjligheter.
Med vilken målmedvetenhet sökte han icke förändra
det gråtmilda, skuldbelastade, sentimentalt klibbiga i
många av sina ämbetsbröders från predikstolarna och
i umgängeisen demonstrerade tolkning av höga
sanningar till en ljus, optimistisk, glad, folkligt realistisk
livssyn!

Hans impulsivitet och ständigt arbetande fantasi
förde honom ofta i små konflikter, men han
avväpnade alltid kritiken med ett erkännande av felen,
formulerat i en god, glad, kvick replik. Då han under det
ekumeniska mötet sysselsattes och arbetade till
bristningsgränsen, kunde det ofta hända att han i
ögonblick, som han kallade svaga, längtade efter en stund
av ro och glädje med kamrater. Det hade en tid blivit
vad man kan kalla en institution, att jag och en annan
medlem av Svenska Akademien tämligen regelbundet
åto middag tillsammans efter torsdagarnas
sammanträden. En dag sade Nathan:

— Jag hör att du och X äter ärter och fläsk om
torsdagarna och har riktigt roligt. Skulle inte jag
kunna få festa med någon gång?

— Naturligtvis är du hjärtligt välkommen, när du
vill, fast du nog vet att våra agaper inte kunna kallas
fester.

— Då kommer jag med om torsdag. Anteckna det,
så att du inte glömmer det!

— Du kan vara lugn, jag glömmer inte, men jag
ansvarar bara för mig själv. Det kan hända att du
får äta middag med mig ensam. Alltså nästa torsdag
klockan fem på Rosenbad.

— Avgjort!

Naturligtvis var jag där, men den som icke kom,
var Nathan. Jag fyrdubblade den akademiska kvarten
för hans skull, åt och gick hem med en viss bitterhet
i min själ.

Nästa torsdag mötte jag ärkebiskopen i
Nobelbibliotekets tambur. Han hälsade glatt och ogenerat — hade
tydligen glömt vår överenskommelse.

— Nathan, sade jag allvarligt, nu har jag lagt en
ny erfarenhet till min förut rika fond av sådana och
har skaffat mig en ny princip: Förliten eder icke uppå
kyrkofurstar!

— Vad menar du?

— Du glömde att vi skulle äta middag tillsammans
i torsdags.

— Ack, ja visst, du får verkligen förlåta mig, men
jag påminde mig plötsligt att jag försummat något
mycket viktigare än en middag med ärter och fläsk,
ett sammanträde med två ekumener. Det gällde...

— Men du kunde åtminstone ha telefonerat...

— I det ögonblicket glömde jag både telefon och
middag för en livsfråga. Medge, Albert, att <i>om</i> jag
telefonerat, hade jag ju inte gått helt upp i den
viktiga frågan!

— Nå, du har rätt.

Jag var verkligen avväpnad och icke på grund av en
tränad dialektik utan på grund av en oomtvistlig
sanning.

*

Ett av Nathan Söderbloms storverk, ett utslag av en
energi, som icke vet av några hinder, var ju det
ekumeniska mötet i Stockholm. Omkring en stor man
uppstår ju legendbildning redan under hans livstid, men
tar sig efter hans död ofta fantastiska uttryck. Från
en bankett i Gyllene salen någon av de minnesvärda
dagar, då huvudstadens främlingstillskott stundom fick
en exotiskt klerikal prägel, berättas en historia,
vilken, om den också icke vore sann, skulle ha gillats av
Nathan själv som ett utslag av humor. Den rör sig
om en lämplig tillrättavisning i skämtsam form av
någon av spetsarna i de kyrkor som anslutit sig till
mötet. Till skillnad från den katolska kyrkans
överhuvud voro dessa höga prelater icke ofelbara, utan
visade vid många tillfällen prov på högst mänskliga
svagheter. Ödmjukhet — icke servil — är en mycket
god egenskap, som borde vara självfallen hos alla
samhällets tjänare oberoende av rang och titlar.

Men här gällde det placeringen av alla dessa
högvördigheter, en uppgift som tycks ha varit outförbar
även för en man av Söderbloms kapacitet. En
ärkebiskop från ett sydligare klimat var högst missnöjd
med sin plats och uttryckte sin otillfredsställelse för
festens <i>spiritus rector</i>.

— Jag kan icke se annat, svarade Nathan, än att
ers högvördighet får resonera som en annan
ärkebiskop alldeles nyss: »Det gör detsamma, var jag
sitter, ty jag vet att jag i alla fall är den finaste här!»

Nathan Söderblom var själv mycket ödmjuk.

En gång har jag i hans ögon sett ett uttryck av
något som jag skulle vilja kalla <i>ödmjuk triumf</i>. Jag
vill använda denna benämning, ty jag är övertygad om
att han själv skulle ha förstått eller åtminstone
översett med min observation. Det var då han vid ett av
Svenska Akademiens sammanträden medförde det
nummer av »L'Osservatore Romano», den påvliga kurians
officiella organ, där årets <i>encyclica</i> var införd. Han
uttryckte sin beundran som språkman för dess
klingande latin.

Men då jag efter sammanträdets slut ögnade igenom
artikeln, fann jag att dess summa var en protest mot
den ekumeniska tanken och en omedelbar reagens mot
mötet. Man kan säga att den var ett anfall mot vår
ärkebiskop. Den lille hälsingepojken hade helt enkelt
skakat den heliga romerska kyrkan i dess grundvalar.

*

Man ondgjorde sig i vissa kretsar mot Nathan
Söderbloms folkliga, fritt ur hjärtat sprungna sätt att
formulera sina predikningar, sitt tal i vardagslag, sina
brev. »Men hans myckna lärdom hade icke gjort
honom rasande.» Var sak på sin rätta plats, menade han.

Från en resa till Ryssland hade jag hemfört några
ikoner. Jag sände en av de vackraste som gåva till
Nathan och uttryckte i mitt brev förhoppningen att
han icke skulle misstycka att jag skickade honom en
symbol för en religionsåskådning, som icke
överensstämde med hans egen. Men jag hade själv glatt mig
åt dess skönhet och var övertygad att han skulle
känna samma glädje.

Jag fick omgående svar — ett vackert svar med en
ingress som antagligen är ovanlig för vanliga
ärkebiskopar. Men Nathan var en ovanlig sådan. Han
skrev:

»Käre Albert! Detta kom oförhappandes, sa
käringen, kom in i himmelriket.»

Därpå uttryckte han sin beundran för ikonens
konstnärliga kvalitet och slutade ungefär så här:

»Du skall ha tack! En bild som denna, helgad av
århundradens böner, har en hög betydelse för mig.
Den skall få hedersplatsen på väggen framför mitt
skrivbord.»

Och där hängde den också vid ett besök som jag
någon tid efteråt gjorde i ärkebiskopsgården i
Uppsala. Så tänker och handlar en rätt ekumen!

*

Nathan Söderblom var replikens man, då sådant
behövdes. Jag vill åt historien rädda en situation från
en middagsbjudning på ett av våra uppländska slott,
där han naturligtvis förde den charmanta värdinnan
till bordet. Det stora sällskapet bestod med undantag
av ärkebiskopen och en professor G. från Uppsala
uteslutande av uppländsk högadel. Då Nathan sin
plikt likmätigt skulle tacka för maten, började lian
ungefär så här:

— Ja, mitt herrskap, ni kan verkligen, naturligtvis
med undantagande av professor G. och mig, använda
den gamla bekanta Strixhistorien och hälsa varandra:
»Putäll på er, grevar och baroner!»

Efter det skratt som blev den närmaste följden av
denna originella inledning och under den lilla paus
som uppstod passade professor G. på att säga:

— Jag undrar, vad ärkebiskopens företrädare skulle
ha sagt, om han hört något liknande!

— Vad min företrädare skulle ha sagt, vet jag inte,
men hade det varit Anton Niklas Sundberg, skulle han
ha svarat: »När Svea rikes ärkebiskop talar, tiger
professor G.!» kom repliken ögonblickligen från Nathan.

*

Han tyckte mycket om att samtala med barn och
lyckades alltid bra med detta, sedan han efter en
stunds samspråk lyckats förmå dem att övervinna den
första stora blygheten. Vid en förrättning i Hargs
kyrka ville han undersöka hur mycket barnen visste
om de gamla adelsvapen, som pryda templets väggar.
På ett av dessa förekommer en grip.

På ärkebiskopens fråga vad de trodde detta vara
för ett vapen, kom en stunds förlägen tystnad, tills
en pojke inför det fasaväckande heraldiska odjurets
mystik vågade framstamma ett blygt svar:

— Det är djävulens vapen.

— Nej, min gosse, det var en gammal ärkebiskop
som hade det vapnet!

Jag tycker mig se Nathans glimt i ögat.

*

Många gånger har jag sett Nathan Söderblom <i>springa</i>
uppför trapporna i Börshuset för att hinna till ett
sammanträde i akademien. Han hade alltid bråttom, dök
upp oväntat och försvann plötsligt. Och efter ett
sådant kraftprov föll han mot slutet av sitt liv alltid
ihop något litet och höll sig flämtande för hjärtat.

— Säg mig, Nathan, vad skall det egentligen tjäna
till att du anstränger dig så där? Du mår ju bara illa
av det.

— Jag kan inte hjälpa det — jag är sådan.

— Men kan du inte bättra dig?

— Du talar om bättring som om den vore en lätt
sak. Den är mycket svår.

Och han log på sitt särskilda sätt.

Lika rastlös var han i allt sitt görande och låtande.
Hans liv kan man kalla en resa med ständiga snälltåg.
Någon skämtade över hans talrika och snabba
förflyttanden mellan olika platser i världen och insinuerade
att dessa voro försök att efterlikna det Högsta
Väsendet i dess egenskap av att vara allestädes närvarande.

Vi hade en gång just slagit oss ned kring bordet i
akademiens sessionsrum. Verner von Heidenstam hade
kommit från sitt Övralid. Mittemot honom satt
Hjalmar Hammarskjöld.

Heidenstam: — Var är Söderblom?

Hammarskjöld: — Han är i Stuttgart.

Plötsligt fick Heidenstam ett ärende ut i tamburen.
Vid återkomsten sade han:

— Ja, men Söderblom sitter ju här ute i tamburen!

Hammarskjöld: — Jaså, är han där <i>också?!</i>

Alldeles på pricken! Just ett yttrande som Nathan
själv skulle ha senterat i högsta grad.

*

Nathan ogillade beteckningen <i>stor man</i>, ty han hade
träffat alltför många så kallade stora män. Skillnaden
mellan människor är mycket för liten för att någon
skulle ha anledning att utnämna en annan till storhet.
Då jag en gång citerade det gamla uttrycket: En stor
man är ofta en vacker fasad, som döljer en mängd
bakgårdar, invände han att omdömet var väl strängt,
men kunde vara riktigt, fast frågan då icke rörde sig
om en verkligt stor man — och sådana finnas icke.

Men om honom själv vill jag gärna använda
beteckningen <i>stor man</i> — hans skugga måste överse med
min vänskap och beundran.

När Luther midsommaren 1519 kom till
disputationen i Leipzig för att inför den sittande församlingen
försvara sin djärva tes, att påvedömets ursprung var
endast mänskligt, bar han med sig en blombukett upp
i katedern. Hans motståndare åskade och dundrade,
medan Luther då och då luktade på sina blommor,
»ingalunda på kiv. Det var ju egentligen intet ont i
det, ingenting märkvärdigt heller. Men det gick som
ett friskt luftdrag av humor genom den kvava salen.
Det konstlade patos, som motståndaren (Eck) sökte
blåsa upp över stundens bistra innebörd av att vara
kyrkobrytningens egentliga begynnelse, det upplöstes
i blomdoften.»

Detta är Nathan Söderbloms egna ord om
händelsen.

Jag tycker mig här se en bild av Nathan Söderblom
själv — mutatis mutandis. Om han icke bar en
blombukett i handen, förde han dock med sig ett friskt drag
av humor till auditoriet. Ryckte icke hans
omedelbarhet alla med sig? Var han icke en glädjebringare?

Kvavheten — om den fanns — upplöstes i något
som liknade blomdoft. Våra tankar blevo lättare och
friare. Ty en vind av verklig <i>humanitas</i> strömmade
oss till mötes.

Sådan var Nathan Söderblom.

<tab><tab>P. S.

Då jag erfarit att anekdoten om Nathan Söderbloms
citerande av en gammal Strixhistoria är en
sammanblandning av två olika tilldragelser, ilar jag i
sanningens intresse att meddela följande:

Vid middagen på det uppländska herresätet började
ärkebiskopen sitt tack till värdfolket med orden:
»Putäll på er, grevar och baroner!» Men fortsättningen av
berättelsen härrör sig från en middag på Uppsala
slott, där han åter tackade för maten. Sin vana trogen
pratade professor G. halvhögt under talet och sade
bland annat: — Jag undrar, vad ärkebiskop Sundberg
skulle ha sagt om detta.

Det var friherrinnan von E., värdinnan vid först
omnämnda middag, som då något förargad över
professor G: s störande samtal yttrade: — Han skulle säkert
ha sagt, att när Svea rikes ärkebiskop talar, skall
professor G. vara tyst!

Tillrättavisningen av professor G. är verkligen högst
osannolik i Nathan Söderbloms mun. Dessutom
använde han sig mycket ogärna av uttrycket Svea rikes
ärkebiskop. Men friherrinnan von E:s briljanta
ingripande förtjänar att bevaras åt eftervärlden till
tjänst för framtida forskare.

Detta postskriptum må för övrigt vara ett bidrag
till kunskapen om <i>anekdoternas evolution.</i>

Amicus auctor, sed magis amica veritas!

<tab><tab><tab><tab>D. S.
</chapter>
<chapter name="Ett jubileum">
<img><big>1886<tab>1936</big>
<big><b><sc>Ett Jubileum</sc></b></big></img>
I år har jag firat mitt femtioåriga
mogenhetsjubileum i tyska och naturvetenskap, ty i min ungdom tog
man studentexamen i dessa ämnen redan i 6:2, alltså
två år före den »verkliga» mogenhetsexamen. Svindlar
icke din tanke härvid, o, ädle läsare? Min gör det.

Min bana som vetenskapsman höll emellertid på att
ta en ända med förskräckelse, ty sällan har väl någon
förberett sig på en examen med mindre utsikter att
lyckas än jag. Jag vill inte direkt påstå att jag var
dum — jag kommer sanningen närmare om jag kallar
mig lat. Detta hade dock gjort mindre om jag icke
haft så kallat mothåll hos ett par tre lärare. Och ännu
i dag blir jag alldeles röd i ansiktet av indignation,
då jag tänker på vilken avgrund av orättvisa och brist
på förstående som låg bakom detta mothåll.

Min lärare i svenska språket och historia fick jag
till fiende redan första dagen av vår bekantskap. Jag
befalldes <i>dra</i> föregående läxa i Pallins allmänna
historia. Denna hade jag glömt, men kunde dagens uppgift.

— Vad gjorde du i går på söndagen?

— Jagade.

- <i>Nöt, sitt ner!</i>

Efter en stund:

— Var jagade du?



<img><i><sc>Magister Pi.</sc></i></img>
— I X-skogen.

— Vet du inte att det är förbjudet att jaga där,
ditt <i>nöt?</i> Sitt ner!

Och efter ytterligare en stund:

— Sköt du något?

— Ja, en <i>nötskrika!</i>

Läraren blev alldeles blåröd i sitt
goddagspiltsansikte av ilska och sade:

— Stå inte och försök göra dig trevlig, för då kan
jag bli otrevlig! Sitt ner, <i>nöt!</i>

Och han <i>blev</i> otrevlig. Jag kunde aldrig få bättre
betyg än B— på någon svensk uppsats, fast jag tror
att jag skrev ungefär lika bra som mina mera
gynnade kamrater. Till och med i studentexamen fick jag
bara B— på min kria. Men han gillade endast
historiska uppsatser och jag skrev små novelletter, vilka
alla obligatoriskt avhånades inför klassen. Mannen
hade icke ett uns fantasi. Och ändå tyckte jag icke illa
om honom. Han lär ha varit en mycket trevlig herre
i sällskap med sina bekanta.


<img><i><sc>Magister Å.</sc></i></img>

Läraren i naturvetenskap — det vill säga botanik och
zoologi — var ett genombeskedligt gammalt original
utan ringaste förmåga att sätta sig i respekt eller
undervisa. Hans egenskap av ungkarl gjorde honom om
möjligt ännu mera världsfrämmande. Han var
specialist på <i>Salix</i>, videsläktet, och tycktes nästan förakta
andra växter. Jag hade en gång satt en smörgås mellan
tandraderna på skolmuseets människoskelett, blivit
upptäckt och förklarad ovärdig att andas Guds friska
luft. Detta var det enda han med fog kunde förebrå
mig — utom min lättja förstås. Han hade lovat mig
C i mogenhetsbetyg. Dessutom var jag säker om
ännu ett C, detta i matematik. I mogenhetsexamen fick
man ej ha två underbetyg och om jag nu blev kuggad,
vore det komplett onödigt att fortsätta studierna två


år till. Kunde jag bara lista mig igenom den här
examen det blev väl någon råd — men hur?...

Plötsligt märkte jag en liten, en högst obetydlig
ljusning i mörkret som hotade min framtid. En av
mina kamrater, som skulle sluta skolan och gå till
sjöss, var ägare av ett stort herbarium, som tillhört
någon docent i Lund. Denne docent skulle ha varit
specialist på <i>Salices</i>. Med varm hand skänkte kamraten
mig detta herbarium som var utomordentligt välskött,
fast papperen voro gulnade och delvis trasiga. Med
darrande fingrar började jag bläddra i reliken. Där
funnos underbara <i>väschster</i>, som min älskade lärare
uttalade ordet, och bland dem tjugu exemplar av <i>Salix
arbuscata</i> B glauca, vilken dyrgrip i byteskatalogen
gick för etthundra point, alltså <i>rarissima</i>. Full av de
dödas ben klistrade jag in alla tjugu exemplaren på
nya fräscha papper och lade dem till handlingarna, ty
om någon månad ämnade jag tentera till <i>laudatur</i> i
botanik och zoologi, ett fräckt tilltag av en som var
predestinerad till betyget C. För laudatur måste man
kunna åttahundra <i>väschster</i> och alla människokroppens
ben på latin.

Jag började slå i mig växterna. Benen ämnade jag
dröja med till ett par dar före tentamen. Och jag
försäkrar att jag inte alls hade svårt att lära mig pensum.
Kunskapen behövde ju inte sitta i mer än den timme
tentamen varade.

En dag gick jag hem till läraren medhavande ett
exemplar av den dyrbara <i>Sallx</i>. Jag bad honom
bestämma namnet på den. Själv hade jag försökt
examinera den efter Hartmans Flora och frågat kamrater,
men utan resultat. Hans ogillande min, då han 
öppnade tamburdörren åt mig, försvann ögonblickligen då
jag lade fram <i>väschsten</i> till prövande. Jag var nog
klok att inte påstå mig ha hittat växten själv, ty dess
hemort var Lappland. Han bad att få låna den till en
annan dag, ty han behövde tid på sig — detta var
tydligen en raritet av hög klass.

— Magistern kan få det här exemplaret. Jag har
flera stycken hemma.

Det lyste till i den gamles ögon.

— Ja, då tackar jag då, för du har väl ingen
användning för den.

— Å jo, jag tänker tentera till <i>godkänt</i>.

— Schka <i>du</i> tentera??? Nej, nu går schkammen på
torra landet!

Och jag fick den välförtjänta och ymnigt tilltagna
skopa ovett jag verkligen förtjänat.

Jag medgav att jag varit lat, men nu var jag som
en omvänd hand — och inte vill väl magistern kugga
mig i studenten om jag visar att jag kan mina saker!

— Ut med dig, din schlarver!

Men jag var energisk. Ungefär varannan dag gick
jag hem till magistern med någon ny raritet och
slutligen blevo mina besök nästan en institution, ty han
var lika vetenskapligt intresserad som jag var nyfiken
på resultatet av mina listigt smidda ränker. Och när
jag äntligen skänkte honom ett femtiotal verkliga
dyrbarheter, såg han till och med blygt generad och
nästan välvillig ut.

Emellertid läste jag för fulla boliner och var
besluten att anmäla mig till tentamen för laudatur
tillsammans med några stycken verkligt kunniga
kamrater. Jag var ju inte säker på att växtpresenterna enbart
skulle medföra ett godkänd. Men om jag tenterade till
laudatur, borde jag väl åtminstone få B—.

Och aldrig skall jag glömma den blandning av
verklig vrede och halv förskräckelse han mottog mig med,
då jag var nog fräck att realisera min idé. Den gamle
magistern ville inte tro sina ögon.

— Ä du mä, Engschtröm, du schom har vari så
schlapp å schlö å schlarvi å liknöjd! Har du ingen
schkam i dej?

Men jag höll på min rätt att anmäla mig till
laudatur, då jag <i>kunde</i> kursen. Inför ett sådant kvantum
hänsynslöshet måste ju den gamle hedersmannen falla
till föga och jag redde mig bättre än både han och
kamraterna väntat. Resultatet blev ett B—. Jag
behövde ju inte mer.

*

Men nu återstod min farligaste fiende,
matematikläraren. Då jag använder det hemska ordet fiende är
det i full medvetenhet om dess innebörd. Ty denne
man hatade och förföljde mig. Han försökte skada
mig och jag kunde inte begripa varför, då jag aldrig
skämtat med honom eller visat honom vanvördnad.
Hans blickar kylde mig som is och jag läste i dem
endast avsky eller i bästa fall likgiltighet för min
enkla person. Han spionerade på mig. Kom till min
bostad sent på kvällarna som om han hoppats kunna
överraska mig i färd med något sattyg.

Han hade också varit min lärare i tyska, i vilket
språk jag och en kamrat länge tävlat om att vara bäst
i klassen. Vi voro verkligen laudaturpojkar och kunde
våra saker. I varje fall kunde vi tyska mycket bättre
än läraren och jag måste ännu med smärta minnas
hans infernaliska glädje över att kunna sänka betyget
på mitt sista skriptum för honom till AB+ från A på
grund av ett fel, som han själv icke kunde klarlägga
för mig. Jag rasade, jag grät. Och när jag framme vid
hans kateder bevisade att jag hade logiskt rätt och
han ej kunde vederlägga mig, väste han mot mig med
ett verkligt djävulskt uttryck i ögonen:
<img><i><sc>Magister X.</sc></i></img>
— Du förfaller allt mer och mer! Du sjunker allt
djupare!

Möjligen hade han någon skruv lös eller en för mig
ödesdiger idiosynkrasi.

Jag blir ännu mycket upprörd när jag tänker på
denna min skoldemon. Tänk bara: Att säga åt en
hygglig pojke, en vanlig, glad, hygglig pojke, att han
förfaller mer och mer!! Och tydligen mena det!



Det finns — eller fanns — lärare som tillämpade
taktiken att alldeles nonchalera en pojke som de ej
gillade, vilket naturligtvis gjorde att pojken ej brydde
sig om ämnet, då han aldrig fick en fråga. Så gjorde
denna underliga människa med mig. Och denna
termin, som nu närmade sig sitt slut, skulle lyckligtvis
bli den sista med honom som lärare för min
obetydlighet. Jag var luft för honom ända till hans sista
undervisningstimme.

Det låg åska i atmosfären. Alla mina trettio
kamrater visste att nu var min tur kommen och att läraren
var laddad med elakhet.

Jag har inte haft särskilt svårt för matematik, men
denne lärare hade åstadkommit så mycket att jag
avskydde ämnet nästan lika mycket som honom själv.
Och nu stod han inför sitt livs stora uppgift — den
att beröva mig möjligheten att bli student. En
verkligt lysande uppgift!

Dörren öppnades och läraren steg in, tog fram sin
anteckningsbok, låtsade se i den och sade kort:
Engström! Jag gick fram till svarta tavlan.

På denna skrev läraren upp ett problem ur Euklides
5: e bok, proportionsläran, och sade:

— Lös det här problemet!

<i>Och jag löste det. Men på ett alldeles nytt sätt, ett
helt annat än lärobokens.</i>

Ty jag hade icke tittat i läroboken. Jag hade
betraktat mig som på förhand avrättad, en paria, som
aldrig skulle komma upp i högre kast. Men nu var jag
icke längre en paria! Jag var vorden en glad ung man
med fantasi och denna fantasi hade segrat. Jag var
triumfator, lade ifrån mig kritan och väntade ett
erkännande.

Men läraren hade icke förstått min lösning. Hans
röst var otäck av hån och tillfredsställelse, då han
sade:

— Vad skall det bli av dig? Du förfaller mer och
mer! Du sjunker djupare och djupare! Gå och sätt
dig!

— Ja, men magistern, jag har ju löst problemet!

— Jaså, du är fräck också? Gå och sätt dig! Jag
vill inte se på dig längre.

Men detta blev för mycket för dem av kamraterna,
som verkligen förstått, att jag presterat en ny lösning
av problemet, och en av dem — han lever ännu som
pensionerad överste — steg helt resolut fram till
tavlan och sade:

— Engström löste problemet riktigt. Så här gjorde
han! 

Och han strök ut mina siffror och rekapitulerade
min uträkning.

Magistern höll säkerligen på att spricka av ilska
över denna nya fräckhet av en annan som inte höll sig
för god att ta en så förfallen figur som mig i försvar.
Väsande befallde han den blivande översten att gå
och sätta sig och förklarade lösningen oduglig. Jag
upprepade med stilla triumf i rösten:

— Joho, magistern, jag löste problemet rätt!

— Gå och sätt dig! tjöt magistern.

Då reste sig nästa man, en vördnadsvärd kamrat med
svarta polisonger — sedermera präst i Stockholm —
gick även han fram till svarta tavlan och
demonstrerade min lösning som enklare och bättre än bokens.

Magistern var ursinnig, ty hela klassen började
sorla av indignation. Då det blivit något så när tyst,
frågade jag vad jag fick för betyg.

— C! vrålade magistern.

— Ja men magistern vet ju inte vad jag kan. Jag
har ju inte fått en fråga på hela terminen och nu
när jag klarat den enda uppgift jag fått — varför?
skall jag då ha C! Jag skall be att få tentera före
nästa termins början!

— Du får inte tentera, du är ju förfallen! tjöt min
plågoande utom sig av ilska.

— Behöver jag inte tentera? frågade jag med
djävulsk list begagnande mig av lärarens ursinne.

— <i>Nej,</i> gallskrek han. Hör du inte? Gå och sätt
dig! Eller gå ut, <i>ut, ut!</i>

Jag begärde inte bättre. Och när det ringde och
kamraterna strömmade ut tog jag dem till vittne på
att jag begärt att få tentera men att magistern sagt
att jag inte behövde det.

Min första åtgärd var att besöka den fruktade
läraren i fysik ty detta ämne föll under samma betyg som
matematiken. Jag anhöll att få tentera till laudatur i
fysik. Och den fruktade var så vänlig, att jag ansåg
mig kunna berätta i vilket förhållande jag stod till
matematikläraren. Den fruktade klappade mig till och
med på axeln och rådde mig att läsa riktigt flitigt
under sommaren, ty han ämnade bli mycket sträng vid
tentamen, men också mycket rättvis.

*

Ordet kvarsittare hade och har ännu för mig en
mycket hemsk klang. Jag skulle aldrig ha kunnat 
bekväma mig till ett kvarsittandes nesa vare sig för min
egen eller mina föräldrars skull. I vidrigt fall skulle
jag alldeles säkert ha försökt glädja dem med en
rymning till sjöss och efter några år med en hemkomst
som en nabob icke skulle ha kunnat göra mera lysande.
<img><i><sc>Magister Y.</sc></i></img>
Min sommar blev inte glad. Jag hade icke vågat
berätta hemma om min ovänskap med
matematikläraren och ingen frågade efter mina betyg. Det
betraktades som självfallet att jag skulle klara mig i skolan.
Jag korresponderade med min bästa vän på latin och
tyska och gjorde aldrig något rackartyg under
ferierna — betraktades kanske snarare som litet förläst.
Och vers skrev jag, ty jag var ständigt lyckligt kär.
Jag tror att jag var ungefär sådan som en normal


pojke skall vara. Men jag erkänner gärna att jag
drömde om att en gång få klå upp matematikläraren
riktigt grundligt — ett kok stryk grundligare än något
i historisk tid. Tanken var grym, kanske rå, men
förlåtlig, tycker jag. Endast morsgrisar äro annorlunda
beskaffade i sina själar.

Och nu vaknade jag ofta om nätterna efter
drömmar om nesligt kvarsitteri. Min uppflyttning till 7:1
hängde emellertid på en liten tunn tråd som; kanske
var möglig till på köpet. Ty det enda jag hade att
förlita mig på var lärarens i vansinnig ilska avgivna
försäkran <i>»att jag inte behövde tentera»</i>. Han var inte
normal då han sade den grodan. Men den skulle han
få äta upp. Jag hade ju trettio vittnen på att han sagt
just så.

Nåväl! Jag reste till skolstaden som i en dröm, men
i god tid, ty jag skulle ju tentera i fysik. Denna
tentamen gick utmärkt och den fruktades ögon fingo en
riktigt varm glans, när han lyckönskade mig till den
goda utgången.

— Men har du inte talat med din matematiklärare?
Han kanske låter dig tentera.

— Nej, han har ju sagt att jag inte behöver
tentera!

— Nå ja, då så, men... Ja, sköter du dig för alla
så bra som för mig, behöver du inte vara rädd. Adjö
och lycka till, min gosse!

*

Högtidssalen var fullpackad med lärjungarnas
föräldrar och anförvanter. Högst uppe i katedern satt vår
älskade rektor, som skulle låta mig få koxa in i fader
Homeros' ljuvligheter, och runtom katederns fot sutto
lärarna, bland dem min demon, vars pincené blixtrade
olycksbådande. Allt blev otydligt omkring mig, det
susade för öronen — å, om jag finge klå honom snart,
ack snart!
<img><i><sc>Magister Z.</sc></i></img>
Men plötsligt hörde jag rektorns stämma:

— Till sjunde nedre klassen ha uppflyttats . . .

Kom då aldrig mitt namn? Men jag visste ju, hade
hela tiden vetat att det inte skulle komma! Jag hade
skapat mig en chimär och suggererat mig själv att
tro på den. Mitt namn var ej med.

Åter hörde jag rektorns röst:

— Till sjunde övre klassen ...

<i>Men nu måste jag handla! Nu skalle det oerhörda
ske!</i>

Och jag störtade fram mot katedern, därvid
knuffande ett par lärare åt sidan, sprang uppför de få
trappstegen och ropade rektorn mitt i ansiktet:



— Rektorn, det här måste vara ett misstag! Jag är
inte alls kvarsittare i 6:2, jag har tenterat till
laudatur i fysik och jag behövde inte tentera i matematik,
jag har trettio vittnen på att magistern sa att jag inte
behövde tentera, han ville skada mig, jag har inte fått
frågor av honom på hela terminen, jag.

Rektorn: — Lugna dig, Albert, lugna dig!

Jag: — Nej, jag skall inte lugna mig alls! Jag har
blivit förföljd, jag ...

Rektorn: — Tala inte så högt, pojke, du ställer ju
till skandal!

Och i själva verket hängde varje öga i salen vid min
spinkiga person.

Rektorn, bevekande: — Gå och sätt dig genast!

Jag: — Nej, jag går inte alls ned och sätter mig!

Våra röster hade nästan genast drunknat i det sorl
som uppstod i salen vid det ovanliga uppträdet och
detta var kanske tur för mig, ty jag försäkrade rektorn
att jag visst inte tänkte låta behandla mig som en
brottsling av en oduglig lärare, som förföljt mig nu i
fyra år.

Rektorn klappade mig på axeln: — Nu ber jag dig
vänligt: gå ned och sätt dig på din plats.

Jag gick. Församlingen glodde på mig som på en
dåre. Jag hörde en röst som ur ett valv förkunnade
att högtidligheten måste avbrytas för en liten stund på
grund av en viktig överläggning. Denna blev mycket
kort — på sin höjd tre minuter.

Och därpå hördes rektorns röst igen. Den lät
triumferande, tyckte jag.

— På grund av ett missförstånd upplästes icke
Albert Laurentius Johannes Engströms namn bland de
från sjätte övre klassen till sjunde nedre klassen
uppflyttade, vilket härmed rättas.

Jag hade segrat i den ojämna striden mot en
lymmelaktig lärare. Och sen minns jag intet av akten.
Min själsspänning hade varit för kraftig och mot min
vilja började tårarna strömma ur mina ögon. Men jag
tror att ingen såg detta omanliga utbrott av
svallande känslor.

Först många år efteråt fick jag reda på att
matematikläraren hotat riva upp himmel och jord på grund
av mitt uppflyttande i högre klass mot hans vilja.
Men rektorn, som tyckte att det låg något av
otillräknelighet i det blinda hatet mot mig, hemkallade till sin
bostad den ovannämnda kamraten med polisongerna,
sedermera fattigpräst i Maria i Stockholm och en av
de ädlaste personligheter jag mött. Han var
längesedan myndig, något försenad i skolan på grund av
långvarig sjukdom, en fullvuxen man av oantastlig
moral och alltså en herre som även en rektor kunde
tala med. Min kamrat hade skämtsamt inför rektorn
kallat hans och lärarkollegiets tilltag att utan vidare
förklara mig uppflyttad, för <i>ståndrätt</i>, men sådan var
ju nödvändig i krig och detta var ett krig på liv och
död. Engström hade under flera år behandlats så
avskyvärt att hämndkänslan höll på att bli en fix idé
hos honom och då kunde det gälla livet en gång för
läraren. Rektorn hade dragit en suck av lättnad för
att han och hans kamrater trots hastigt mod handlat
moraliskt om också inte juridiskt rätt.

Men nu frågas: Handlade jag själv rätt, då jag
begagnade mig av lärarens ilska och tog mina kamrater
till vittnen på hans oförsiktiga och alls icke menade
uttryck? Jag tror knappast. Emellertid ångrar jag inte
mitt handlingssätt ändå.

Efter femtio år äro väl brott av denna art, både
lärarkollegiets och mitt, preskriberade. Men det känns
skönt att lätta sitt samvete, även när det gäller
preskriberade ting. Moraliskt däremot kan intet
preskriberas och matematiklärarens dolska hat sitter ännu
som en tagg i min själ efter alla dessa femtio år.

*

Vet ni vem som berättade vad som tilldrog sig där
uppe omkring katedern och sedan inne i lärarrummet
vid min förnedring och upphöjelse? Jo just den gamle
läraren som kallade mig <i>nöt</i> och själv döptes till
<i>nötskrika!</i> Han var vid sidan av sitt kall som lärare
redaktör och riksdagsman, en ytterligt konservativ och
ålderstigen figur men med en viss humor och sinne för
bordet och dess viner. Jag hade kommit ut i världen,
var redaktör av Strix och hade gjort nötskrikans
porträtt med vidhängande hexametrar. Han var nog
vänlig att förbrödra sig med mig vid en politisk bankett i
Stockholm och hade älskvärdheten att yttra sig mycket
välvilligt om mitt författarskap. Jag replikerade:

— Men nog kunde du ha gett mig lite bättre betyg
än B— på min studentkria. Jag fick aldrig högre
betyg än B— av dig för resten.

— Jaså, fick du inte mera? Vad skrev du om?

— <i>Kan ett folk besegras blott genom yttre våld?</i>

— Nå, var din studentkria eller dina andra krior
värda mera än B—? Skulle du vilja läsa om dem nu?

— Nej, Gud bevare mig! Du tar då till också.

— Man ska aldrig göda skalder, säger Jörgen. Han
har rätt. Har jag gött dig? Har jag berömt dig? Har
jag skämt bort dig? Är inte allt detta en förtjänst?

— Men matematikläraren skämde då sannerligen
inte bort mig heller — var inte det en förtjänst också?

— Ska du jämföra mig med den? Du är en
dialektiker, ett . . . ett . . .

— Säg gärna ut, min vördade bror! För resten vet
jag vad du ville säga!

— Nå, säg ut!

— NÖT!

— Du är långsint, unge vän! Men jag medger att
vi voro brutala dåförtiden, råa, oförskämda! Tänk om
en lärare nu skulle kalla en lärjunge <i>nöt!</i> Jupiters
blixt skulle träffa honom, även om pojken vore det
största nöt som går i ett par klövar. Kan du förlåta
en gammal man på gravens brädd?

— Ja om jag får skriva om vårt sammanträffande i
kväll.

— Ja det får du. Men låt mig dö först.

Han fick det.
</chapter>


<chapter name="Belphagor">
<img></img>
<h2><small>BELPHAGOR.</small></h2>

Det hjälper inte att önska god jul. Även om jag
skulle skrika ut mina vänliga tankar i Guds högtalare,
Den Stora Domsbasunen, skulle mina ord drunkna i
dödsskrän, hemska detonationer, sårades förbannelser
och böner och barns och kvinnors snyftningar. Nu
skälver Yggdrasil, ty himlen rämnar och ur sprickornas
gap rider Surt med Muspells söner i följe.

Det skulle lätta litet att få svära, men detta är mig
förbjudet. Hasse Z. tycker inte om det, hela pressen
reagerar och snart står jag, den siste lille fattige 


hemsvärjaren, ensam med mina gärningars lön, den eviga
förbannelsen.

Det skulle hjälpa litet att ta en ordentlig kaffekask,
men även detta möter hinder. Hasse Z. tycker inte om
att jag vidrör ämnet, hela pressen reagerar.

Kolingen ligger i svår förkylning sedan han
häromdagen i den plötsligt inträffade vinterkylan i spetsen
för några likasinnade nedlade en krans på Den Okände
Alkoholistens grav.

Ja, vi leva på världens sista tid! Åtminstone på
årets.

*

Men det må bära eller brista. Jag vill tala om julen
och efter åldringars sed låter jag mina tankar helst
flyga tillbaka till min ungdoms jular med
stjärnenätter över mörkblå snö. Sorgligt nog måste jag
härvidlag både svära och tala om glögg.

Smeden brukade hålla vedkalas för bönderna som
försågo honom med julbränsle ur sina skogar. Han
bjöd på en underbart god dryck, glögg av sirap och
brännvin. Och för att glädjen skulle infinna sig så
mycket fortare och intensivare lade han alltid ett par
stänger palttobak i brygden.

Efter ett sådant <i>vedåka</i> med åtföljande festlighet
åkte Johan i Häljarp hem på körkevärdens i Häljarp
skokälkar och fick naturligtvis sitta på bakkälken,. När
ekipaget frampå natten körde in på körkevärdens gård
och de hemmavarande kommo ut med stallyktor, sade
Johan i Häljarps hustru:

— Jasså, ä I hemma nu äntelien — men var i
harrans namn har I Johan?

—	Han setter på bakkälken, sa körkevärden.

Men i hälskota satt han där, för det fanns ingen
bakkälke.

De måste springa långt utför Häljarpsbackarna,
innan de hittade Johan som satt och sov på bakkälken.

*

Och folket var inte bättre i Hälsingland — det är
med tvekan jag nedskriver detta ord.

Två riktigt friska Delsbopojkar råkades frampå
nyåret och utbytte sina erfarenheter om julfirningen.

— Hadde du rolit, Jonke? säger Olle.

— Hä varst bare vrångt å jävlit mä dä roliga för
mäg i julas, svarar Jonke och såg hängfärdig ut.

— Säger du hä, gosse, säger Olle. Du ska tro ja
hadde ohjälpligt rolit, ja! Ja dansa mä Kari i Sörgårn
så fästman hennes ble ettrig å tog tre till mä säg å
börja tampas mä mäg. Han feck så han låg en hel
måna — ja, ja låg ena å e halv vecka ja å — å feck
två hål i skallan å ble hopsöma i ryggen på tre ställe,
så ja hadde rektit rolit, må du tro! Men vafför hadde
du int nåt trevlit då?

— Hä ble ju bare avit allstihop för mäg, säger
Jonke och skär stifttänderna. Du kan tänke däg, ja
feck hem revolverkulor från Hu'svall å kniven
skarpslipa åsså feck ja smen å lägga mer järn på
boxhandskan, å va jäven hadde ja för allst hä? <i>Brännvine
kom inte!</i>

*

Jag medger att detta är en ryslig julberättelse. Men
den är inte värre än det tidningarnas speciella 
korrespondenter rapportera från Spanien och Shanghai. Den
har emellertid ett företräde — det att den inte är
sann. Den är överdriven, karikatyrisk, och äger icke
alls den saklighet, som skribenterna nuförtiden anse
stå så högt. Den har till och med ett stänk av
romantik i sig. Alltså kan den passa här.

*

Vad menas med <i>Belphagor?</i> Vet ni inte det?

En sorglig okunnighet! Var odh en som det ringaste
studerat syrisk teologi, vet, att Belphagor var en
moabitisk och ammonitisk gud som symboliserade solen
och Priapos. Alltså livet självt, det gyllene, det rika,
det alstrande, fruktbarheten.

Men vår tids svarta magi, som rör sig med guld och
avund och förbannelse och krig har i sin hemska kult
inaugurerat Belphagor som Ångestens, Tumultets,
Förvirringens, De Stora Städernas, Kokainätarnas och
Eterdrinkarnas demon. Och han behärskar just nu
världen, trots alla vackert kolorerade julänglar och
dåligt uppskruvade juldikter.

Men god jul i alla fall och gott nytt år och det ena
med det andra!
</chapter>
<chapter name="Captain breakfast">
<h2><small>CAPTAIN BREAKFAST.</small></h2>

<table o>
<td r><poem><small><tab><tab>2 september 1935, Lat. S 25° 3', Long
<tab><tab>O 11° 14' på väg till Cape Town.</small></poem>
</table>

<tab><tab>»Käre Albert!

Det är förvisso svåra tider vi leva i. Dagspressens
radioutsändning skickar jobsposter. Mussolini låter
400,000 gevär fyras av i Abessinien. Sol- och vårmän
härja trots årstiden. Främmande örlogsfartyg dyka
upp bland våra egna. »Gunnaren», ett av våra bästa
och snabbaste fartyg, har strandat och blivit vrak i
Pentland Forth. Hitler förföljer judar och
SO-passaden blåser halv storm. Tiden är i sanning ond. Vi må
likaväl bra här ute på sjön fjärran från all ävlan och
allt djävulstyg i land — så länge det varar. Hoppas
träffa dig i mitten av oktober, då vi komma till
Stockholm. Kom då ombord och ät middag med de vänner
du själv vill utse. Vi skola då, hoppas jag, få en
angenäm kväll — och natt — i Frihamnen.

Vi ha tolv passagerare, ett tvärsnitt i samhällslagren.
Dock saknas grevar, baroner och lazzaroner. Men vi
ha i stället en geofysiker och en möbelsnickare, den
senare långt intressantare än den förre. Må Frid och
Sundhet vara dina och Gud välsigne dig!»

Så löd brevet från min vän sjökaptenen. Kort förut
hade jag fått ett meddelande från Durban, att han var

på hemväg. Och några månader dessförinnan var han
på väg till Christinas Island i Indiska oceanen. För
honom tycks jordklotet vara en tämligen liten boll —
som det ju också är relativt taget. Då kom han från
Sidney i Australien, där han förvånat denna stads
kräsna speedboatclub med en racer, som med den nya
24 hk Johnsonutombordsmotorn gjorde 28 knop.

»Båtens namn har jag bestämt till 'Barcas' efter en
gammal ansedd punisk familj.»

Ty kaptenens hobbies äro historia och latin. Karl
XII är den enda kung han gillar. Då han säger »kungen»
med vördnad i stämman, är det alltid Karl XII han
menar, även om samtalet rör sig om andra potentater.
Ända till dess jag själv med mera allvar började läsa
historia, var denne kung också min idol, men litet
eftertanke tog snart livet av detta slags avguderi.

Jag träffade kaptenen första gången ombord på hans
stora vackra fartyg på New Yorks redd år 1916. Vi
funno genast varandra och detta berodde på vår
gemensamma kärlek till latinet — tror jag. Efteråt voro
vi tillsammans ett par dygn oavbrutet och sedan ha
vi hållit ihop. Jag formligen längtar efter hans brev
och ju större besvär jag får att gå uppför en lejdare,
desto mera glädje bereder det mig att följa hans
spårlösa vägar på världshaven. Han har lyckan att träffa
ovanliga människor vart han kommer och han kan
beskriva dem.

I det sistnämnda brevet var han nyfiken på hur livet
nu gestaltade sig på Christmas Island, där han icke
varit på tjugufem år. Då funnos där ett tjog vita,
tvåtusen kineser och några sikhs som polismän. Vad han
särskilt fäste sig vid var kinesernas rädsla för regn.

De gingo med paraply i ena näven och passade
längorna med den andra samt voro till yttermera visso
klädda i svart, blankt, vattentätt tyg. De spela hasard
på lediga stunder och årslönerna gå ofta på en kväll.
Guvernören eller administratorn har lagstiftande och
verkställande makt, alltså diktators myndighet och det
behövs nog. En proviantbåt »Islander» kommer var
fjortonde dag med mat och fylla från Singapore, dit
det är sjuhundra nautiska mil. Intet ätbart växer på ön.

För ett par år sedan hade han som förste styrman
en äldre sjökapten som på grund av de dåliga
konjunkturerna måste ta denna anställning. Han är en man
av jättekroppskrafter, fast han lider svårt av
reumatism, förvärvad under många år på olika hav. Hans
händer äro ofantliga, och hans behandling av
tredskande matroser ofta katastrofala, men ingen kirurg
kan vara lättare på handen än han, då det gäller att
ansa ett sår eller göra en båtmodell. Han har
lyckliggjort mig med en sådan, en amerikansk lotsskonare,
tre kvarts meter lång, ädel i formen, en konstnärs
arbete. Men man begriper inte hur dessa händer kunnat
smida så minutiösa block och andra grejor. Det är
väl kärleken till yrket och känslan för skönhet som
åstadkommit allt detta. Hos honom sitta inte
tummarna på fel sida.

Då kaptenen någon gång vilar sig från långfart i
den lilla stad på västkusten, där han har sitt hem,
umgås han uteslutande med två pensionerade kamrater
och dessa tre gå till varandra omväxlande utan
påhäng av kvinnfolk. Då berättas gamla skepparhistorier,
ofta med det inslag av vidskepelse som havets mystik
föder och uppammar. Se här en:

En tysk brigg låg en natt i det ganska trafikerade
Sundasundet i närheten av vulkanön Krakatau. Det var
vindstilla och barometern föll. Bramseglen voro uppe.
En papegoja från någon passerande ångare hade slagit
sig ned på förröjelrån. Förste styrman hade vakten och
bestämde sig för att bärga förbramseglet. Två
jungmän, hela vakten, sändes till väders för att göra fast
seglet och utkomna på var sin sida av rån höra de
till sin förfäran en röst ovanifrån utropa: <i>Very bad
weather to-night!</i> Med håren på ända och fasa i
blicken äntra de ner i däck och försöka övertyga den
skeptiske styrmannen att de verkligen hört en röst
uppifrån. Trots slag och sparkar kan styrmannen ej
förmå de vettskrämda ynglingarna att gå till väders
igen. Han måste upp själv. Väl ute på rån hör han en
kraxande stämma: <i>Very bad weather to-night!</i>

— Yes, mr Teufel, svarar styrmannen artigt men
bestämt, just therefore I must das Bramsegel fest
machen, if it is all the same to you, sir!

Men nu till <i>Captain Breakfast</i>. Sedan mer än ett
tiotal år hade min vän kaptenen i hamnen till en av
Sydafrikas största städer fått besök av en gammal
förnämlig svensk, före detta sjökapten, om vilken det
sades att hans föregående varit ganska äventyrligt.
Min vän hade ej gjort sig mödan att forska i hans liv.
Han njöt endast av hans angenäma sällskap. Men på
väg till Durban hade han som kustpassagerare en
annan svensk som visste berätta åtskilligt om den
gamle mannen, vilken närmade sig åttioårsåldern och
var av en typ som vi gilla: flott och hederlig, djärv
och dådlysten. Men han var också något annat —
oförbätterlig optimist i högpotens.

Han lär som ung sjökapten ha kommit till Sydafrika,
började segla på kusten och förtjänade grova pengar.
Men då i början av 1890-talet den stora rusningen till
de nyupptäckta gruvorna sattes i gång, övergav han
sjön för att göra sitt kapital verkligt fruktbärande,
»trackade» in i landet och »prospectade» i guld- och
diamantgruvor, tills han på grund av sin optimism
förlorat allt det han ägde och måste återgå till sin
verkliga näring. Han hade tur och tjänade mera pengar
och nu kom hans originella läggning i dagen i all sin
prakt. Han hade fått höra att ett stort järnskepp av
en tillfällighet låg till salu på S: t Helenas redd och
intresserade en del kapitalister att inköpa detta.

Men för besättningen stipulerade han ett särskilt
villkor: Ingen fick mönstra, som ej kunde spela något
musikinstrument, ty han var och är mycket musikalisk.
Hyrorna voro också över de vanliga, varför det ej
ställde sig svårt att få folk. Det är obekant, om han
lyckades sammanskrapa en hel besättning av
musikanter, men han lär i alla händelser ha fått ihop en
mycket aktningsvärd orkester. Musikinstrument efter vars
och ens specialitet inköptes tillika med en hel lastvagn
noter, allt på skepparns och huvudredarens bekostnad
och slutligen avseglade han med sitt musikaliska gäng
till S:t Helena, övertog det köpta skeppet och gjorde
klart för avsegling. Men på fästningens kommissariat
hade han råkat få se en del antika uniformspersedlar,
som lågo i förråd sedan Napoleons dagar. Till sin
stora glädje lyckades han få köpa en massa sådana,
som tillhört trumslagare och spel. Man får leta efter
grannare uniformer. Övningar med orkestern höllos
varje dag och hela ön med kommendanten i spetsen
var livligt intresserad av den svenske kaptenens
musikentusiasm.
<img>Underligt måste det i sanning ha sett ut på halvdäck med en musikkår, uppklädd i uniformer som varit med under den store Wellington.</img>
Underligt måste det i sanning ha sett ut på
halvdäck med en musikkår, uppklädd i uniformer som
varit med under den store Wellington vid Waterloo
och Salamanca, men då de allra flesta spelade
dragspel och mungiga och endast ett par fioler och
kornetter funnos, torde det ha verkat föga militärmusik
trots de rödbrokiga kläderna.

Skeppet avseglade med Argentina som mål. Då det
kommit i vindstilla söder om passadbältet, upptäckte
kaptenen en morgon ett annat skepp inom signalhåll
och han signalerade till främlingens kapten att komma

ombord, äta frukost, och höra förmiddagskonserten.
Denne trodde sig ha med en dåre att göra och
avböjde hövligt.

Nu är det så att fartyg alltid dragas mot varandra
i stiltje, När skeppen kommit inom anropningshåll,
förnyade svensken sin inbjudning med negativt
resultat. Men musik fick främlingen höra hela dagen, ända
tills en bris skilde fartygen åt. Denna historia blev
snart bekant på haven och den svenske befälhavaren
fick sedan bära namnet captain Breakfast — kapten
frukost — på grund av sin vänlighet att vilja se
kollegan som gäst ombord med musik som särskilt
agremang. Så litet behövs det för att få ett namn.

*

På 1890-talet fanns i Stockholm ett
eldfärgsaktiebolag vid namn »Salamandern», som vi äldre säkert
komma ihåg. Fabriken låg i närheten av Blecktornet
på Söder och utsände mycket braskande prospekt. Jag
erinrar mig särskilt en annons eller affisch som var
avsedd för bönder. Den framställde en eldsvåda i en
ladugård, som icke var bestruken med <i>Salamandern</i>.
Elden rasade, lågorna stodo högt i sky och de skrämda
kreaturen som man lyckats få ut rusade vilda tillbaka
in i det brinnande helvetet. Det hela var mycket
realistiskt framställt och gjorde nog effekt på många
håll.

Captain Breakfast hade vid ett besök i Stockholm
fått se denna annons och blev med sin optimistiska
läggning ögonblickligen övertygad om att ett hus 
bemålat med den underbara färgen absolut icke kunde
brinna. Utan att ha provat <i>Salamandern</i> importerade
han tontal av densamma till Sydafrika, reste upp till
Pretoria, sökte och erhöll audiens hos den då mäktige
presidenten Paul Krüger, »Oom Paul», utvecklade
färgens osvikliga effektivitet och föreslog honom att låta
måla alla den sydafrikanska republikens ämbetshus
med Aktiebolaget Salamanderns produkter.

— Det vill jag visst göra, svarade presidenten, bara
mynheer vill ha vänligheten visa mig och mitt
Volksraad, att färgen verkligen har denna underbara
egenskap.

På ett öppet fält utanför Pretoria lät captain
Breakfast uppföra ett litet trähus och bemåla det utan och
innan med <i>Salamandern</i>, rött med vita knutar som
våra stugor hemma i Sverige. På utsatt dag anlände
presidenten med Folkrådet för att se kaptenen tutta
på sitt oförbrännliga hus. Några negrer hopade
brännbara ämnen i en hög till lovart om ena gaveln och
stucko fyr. Enligt överenskommelse skulle kaptenen
själv vara inne i stugan under experimentet och han
höll sitt ord.

Aldrig har ett hus brunnit ned fortare och aldrig
har en man mera hjältemodigt uthärdat eld och rök
än captain Breakfast.

Det skulle då möjligen ha varit Karl XII, om man
får tro historien.

Endast tum för tum drog han sig ur huset med hår,
skägg och kläder svedda. Den okunniga menigheten,
som samlats till gratisnöjet, hurrade för den
oförfärade svenske kaptenen, men Krüger och Folkrådet
föllo i sådant gapskratt, att de antika plåthattarna
ramlade av deras ärevördiga huvuden.
<img>Endast tum för tum drog han sig ur huset.</img>
Det blev ingen statsleverans av, vilket ju är ganska
förklarligt, men i stället fick kaptenen en vän i Oom
Paul. Denne som var starkt religiöst betonad hade
aldrig förut träffat en man med så bergfast tro —
man skulle ha kunnat kalla den brinnande.
Presidenten höll just på med förberedelserna för det
oundvikliga kriget med engelsmännen och captain
Breakfast åtog sig att leverera de för ett fälttåg oumbärliga
tälten. Detta uppdrag utförde han med samma
entusiasm som alltid, då han fått en ny idé, och
förtjänade mycket pengar. Men Oom Pauls sätt att behandla
den optimistiske svensken ställer den gamle
presidentens karaktär i en för mig mycket sympatisk dager.
Det bevisar både hans skarpsynthet och hans goda

blick på de människor som voro värda hans sympati.
De enda han hatade voro engelsmännen och den
engelska historien ser i honom uteslutande en egensinnig
despot utan något slags hänsyn. Men captain
Breakfast kan intyga motsatsen och är ännu vid sjuttiofem
års ålder beredd att slå ett slag för det vackra minne
han bevarar av honom.
<img>Krüger och Folkrådet föllo i sådant gapskratt, att de antika plåthattarna ramlade av deras ärevördiga huvuden.</img>

*

Naturligtvis samlade jag ihop några värdiga och
infann mig till middagen i Frihamnen, när min väns
vackra båt äntligen förtöjde där efter att ha
uppehållits av storm i Östersjön ett par dagar. Han hade fått
aktning för denna vattensamling, som
djupvattenssjömän ofta kalla handfat. Men Ålandshav kan verkligen
jäsa, när det sätter till och det hade det gjort 

ordentligt. Olyckslistan efter de dygnen visade sig vara
ovanligt lång.

Och nu sutto vi efter middagen i det eleganta
rökrummet och kaptenen berättade bland annat
ovanstående historier om captain Breakfast plus följande:

— Under långa perioder i Cape Town, då
Breakfast var på grön kvist, var hans hem det gästfriaste
i staden. Men nu bor han i något Hem — något som
hos oss motsvaras av Pauvres honteux. Nu sist i Cape
Town åt han en äkta gammaldags svensk middag
ombord hos mig — smörgåsbord med småvarmt, tre
nubbar, en klass III exportöl, vin, kaffe och konjak. Han
kinesade ombord, ty »Hemmet», där han bor, stänger
portarna precis klockan tio eftermiddagen. Dagen
därpå gingo vi ombord på en annan svensk båt och åto
en ännu mer gammaldags frukost klockan nio
förmiddagen med sill, färsk crawfish, brännvin, öl, kaffe och
konjak. Så du kan förstå att han ännu gör skäl för
namnet Breakfast. Jag avgick klockan fyra
eftermiddagen. Breakfast var nyktrare än en munk under
mässan och minst lika törstig, då han vinkade av mig på
kajen. Med en hållning värdig en prokonsul höjde
han högra kardan till romersk hälsning, då vi backade
ut. Han hade då knappt varit ur kläderna på
fyrtioåtta timmar och inte sett åt »Hemmet».

Ett rikt och fullt liv har han levat. Tyst, förnäm och
blyg är han nu i sin ålders höst. Sin optimism
bibehåller han. Han har varje månad en ticket på the Irish
Sweepstake (ett slags lotteri). Ännu har inte den stora
vinsten kommit, men det skulle ej förvåna mig, om
den kom — snart.

Så berättade kaptenen medan natten föll på.
Plötsligt fick jag en stor längtan till Cape Town. Bäst att
passa på medan man är något så när ung. Och det
bör inte förvåna någon om jag i vår följer med dit
ner för att titta på stan och äta frukost med captain
Breakfast.
</chapter>
<chapter name="Lundensisk julhistoria">
<h2><small>LUNDENSISK JULHISTORIA.</small></h2>

Häromdagen träffade jag en gammal lundensare och
klagade för honom över människornas ondska och
deras brist på humor.

— Min egen humor är slut, om jag nu har haft
någon, sade jag. Jag ser bara mörker omkring mig
och ljusnar det någon gång ser jag människornas
ansikten förvridas av jäkt, alldeles som en löpares i
samma ögonblick han spränger målsnöret.

— Du skulle flytta ned till Lund, sade den välvillige
skåningen på sin underliga, men dock stundom rätt
begripliga dialekt. Vi jäktarrr inte å humorrr harrr vi så
det rrräckerrr åt Oppsala å Stockholm å Göteborrrg
med förrr rrresten. Apropå (jag kan verkligen inte
fortsätta att tala skånska), hur går det med den nya
psalmboken? Vad ska det nu tjäna till med en ny
psalmbok, när den gamla inte är utsåld på långt när?
För resten sjunger <i>vi</i> efter den danska lika gärna om
det skulle behövas. Vi är visserligen en erövrad
provins, men fullkomligt oberoende ändå. Ja, nu är det
snart jul igen och man kan få lite ordentlig mat.

— Ja, det där är nog bra, men inte tycker jag att
det var vidare kvickt.

— Jassau — är du på jakt efter historier?

— Ja, och julhistorier till på köpet.

— Jassau, tja, vi talade om psalmboken nyss. Då
fick jag en idéassociation. Er store psalmdiktare var

nere i Lund förra året och tog in på Stadshotellet,
åt sin enkla middag med bordsbön och seltersvatten
och gick och lade sig mycket tidigt, men klockan tolv
på natten kom kandidat Jynson in i sällskap med
sitt gäng, som blivit utkört från en annan krog. De
hade med sig flaskor i mängd och började föra ett
förfärligt liv just i det rummet som låg intill den
store psalmdiktarens. Våningskyparen fick hämta den
ena mansbördan vichyvatten efter den andra —
konfonium hade de själva. Men till slut måste han säga:

— Herrarna får vara mycket tysta, för professor
Johansson, den store psalmdiktaren,bor i rummet intill!

— Jaså, sade Jynson, jag skall gå in och tala med
professorn.

— Nä forrr Guss skyll görrr inte dä! Han vill sova.

— Jag går in till honom och lugnar honom.

Och kandidat Jynson gick ut i korridoren och
knackade resolut på professorns dörr.

— Stig in, sade en trött röst.

— Ja, tack professorn, god dag, god dag eller god
natt kanske det heter så här dags! Si professorn får
verkligen ursäkta oss, vi är några studenter som har
tenterat och skulle ha en liten hippa, sådant förstår
väl professorn från den tiden professorn själv var
student, och vi är kanske litet högljudda, men det
skall professorn inte bry sig om, <i>utan fortsätt bara att
dikta, professorn!</i> God natt, god natt, professorn,
ursäkta att jag störde professorn så här, god natt, god
natt!

Och Jynson raglade in till kamraterna nöjd med sin
expedition. Nu först började levernet på allvar, ty
professorn var ju lugnad.

Jo, Jynson, förstår du, det är en verkligt trevlig man
och representerar nog på sitt sätt den lundensiska
humorn, som är mycket finare än den uppsaliensiska,
som ju bara går i spritens tecken. Sir du, Jynson är
överliggare av gamla stammen, men han har verkligen
tenterat en gång, fast det gör han inte om. Hans far
lever än, är rik grosshandlare i Malmö och en mycket
hygglig gammal herre och när sonen Jynson hade
tenterat till pappans stora överraskning, skickade
gubben honom en verkligt stor slant att festa upp med
kamraterna. Nåväl, Jynson lät trycka bjudningskort
till den väldiga middagen och underst på dem stod:

<table o>
<td c><i>Klädsel: oljekläder.</i>
</table>

Så du kan begripa att det blev ett sjöslag, så
apanaget räckte inte till på långa håll och gubben blev
med rätta förbannad och reste in till Lund för att ge
sonen en allvarlig skrapa, men denne var omöjlig att
anträffa. Han hade i tid varnats av kamrater och
irrade nu omkring på landsbygden tills luften blev ren
igen. Det var för resten Jynson som uppfann den där
gissningsleken dom höll på med i Lund i många år.
Han hade festat några veckor med tre likasinnade och
en natt tog groggvirket slut. Det hände för resten på
enskilt rum på Stadshotellet.

De försökte muta betjäningen men förgäves! Hem
ville ingen gå. Då hittade Jynson på, att en av de
fyra skulle gå ut i korridoren och de <i>andra tre skulle
gissa vem som hade gått ut. Men ingen gissade rätt
en enda gång under hela natten.</i> Tror du att dom kan
hitta på sådana lekar i Uppsala eller Stockholm eller
Göteborg? Nehej, du! För si, den lundensiska humorn
är finare, förstår du! Nå det var om Jynson. Jo till
slut skrev grosshandlarn till honom och sade att han
väl i alla fall kunde bevilja sin gamle far ett samtal
och bad honom vara välkommen till Kramer i Malmö,
så skulle han bjuda på middag och tala allvar. Ville
han ta någon kamrat med sig, så var han välkommen,
»men ta nu ingen av dina supiga kamrater»! Det var
trevligare att hålla den stora uppgörelsen på Kramer
än hemma. Nå, Jynson reste medtagande den allmänt
bekante teologen Göing, vars alkoholistiska förmåga
var känd i hela konungariket Skåne.

När gubben fick se sin son intåga på Kramer med
den tjocke och blåröde gudskelovaren, höll han på att
tappa kontenansen, men behöll dock sin värdighet,
beställde extra smörgåsbord — och det är inte dåligt på
Kramer, som du vet — och bad om tre flaskor pilsner.

— Någon sup tycker jag inte att ni har förtjänat!

Då hördes en duns. Det var Göing som svimmade
och föll i golvet med huvudet först. Han tålde inga
sensationer av det mera våldsamma slaget.

— Ja, tack ska du ha, sade jag, men inte var det
här någon julhistoria och för resten tycker Hasse Z.
inte om sprithistorier.

— Gör han inte? Å jo, men det kan inte skada med
litet lundensisk humor för ombytes skull. Och för
resten kan du ju säga åt Hasse Z. att allt det här
hände vid jultiden, och då blir det ju en julhistoria.
För ni tror väl inte bara på jultomten och julens
ängel här i Lappland. Tack, ingen orsak! Håll till
godo och god jul, käre bror!
</chapter>
<chapter name="Äventyr i Padang">
<h2><small>ÄVENTYR I PADANG.</small></h2>

Redan som pojke hade jag klart för mig att en
sjöman måste vara personifikationen av mod, styrka och
vighet. I denna åsikt understöddes jag livligt av min
vän och skolkamrat »Movänta» (öknamn efter
fädernehemmet). Vi skulle båda rymma till sjöss. Han gjorde
det. Jag var feg och vägrade i vändningen samt fick
lida mycken smälek varje gång Movänta kom på besök
efter någon långfärd. Hans berättelser voro underbara
och handlade mest om slagsmål i hamnar på olika
breddgrader, där han rensat krogar och lemlästat
poliskonstaplar, rivit ned hela kvarter i de tropiska
städerna och jagat hela gendarmerier på flykten. Hans
ansiktsuttryck under förkunnandet av dessa lögner var
så trohjärtat och hederligt att han vann allas tillit —
Movänta borde ha blivit religionsstiftare och
folkledare i stor stil, ty han fick människorna med sig.

Jag måste medge att civilisationen ännu icke lyckats
avlägsna min sympati för kraftkarlar i den stilen, fast
jag ogärna går ut och härjar med dem. Min kärlek är
starkast på avstånd. Men jag blir glad då min vän
kaparkaptenen från någon exotisk hamn skickar mig
ett livstecken och gladast då han bifogar något
ungdomsminne — ty han är en ypperlig berättare. Jag
känner mig bara som litterär tjuv, då jag med hans
tillåtelse relaterar hans berättelser, ty alltför ofta

känner jag mig tvungen att använda hans ord och
vändningar, emedan de tillfredsställa mig mer än mina
egna. Vi ha samma gamla sympati för den urkraft,
som förr i världen utmärkte den skandinaviska
sjömansstammen. Med »förr i världen» menar jag för
ungefär ett kvartssekel sedan. Kaparkaptenen har
många minnen av idealiska representanter för denna
urkraft.

Nyss fick jag ett brev från honom, skrivet
pingstaftonen. Han ligger till ankars i Pungwefloden vid
Beira i Portugisiska Östafrika. Från bryggan kan han
se en ensam palm på ett fält, där veckan förut ett par
lejon beto ihjäl tre åsnor, tillhörande en fattig
portugalare, som köpt dem för en dag sedan. Här har
varit lejonkrig under fjorton dagar, ty djuren ha blivit
närgångna och en mängd ha skjutits alldeles utanför
staden.

Möjligen har detta lejonkrig fört kaptenens tankar
på andra kraftprov, ty han sätter sig nästan
omedelbart efter brevets avsändande ned vid sitt skrivbord
och upptecknar ett minne ungefär så här:

Första världskrigsåret var jag förste styrman på vårt
rederis den tiden största och modernaste ångare. Vi
hade kommit från Sidney och lågo på redden av
Padang på Sumatra, där vi lastade sojabönor från en
tysk ångare som tidigare på öppna havet hade
överraskats av krigsutbrottet — radio fanns redan den
tiden — och lyckats att med sin dyrbara last rädda
sig in i en holländsk kolonialhamn.

Vår besättning bestod till hälften av svenskar. Den
andra hälften var en blandning av norrmän, danskar,
australier och yankees. Det var på den tiden vanligt
att halva besättningen rymde i Australien och kriget
hade inte åstadkommit någon avsevärd ändring i denna
trevliga vana. Det säger sig självt att de nymönstrade
voro en högst underlig samling med brokiga
levnadsbanor bakom sig. Men nu vill jag bara tala om tre
av dem, då inga andra ha med berättelsen att göra.
Först måste jag dock säga några ord om Padang.

Padang ligger praktiskt taget på ekvatorn. Staden
ser ut som de flesta andra regeringscentra i de
holländska kolonierna med vackra boningshus i
bungalowstil under skuggande palmer. Den är säte för
Sumatras guvernör som till sitt förfogande har en
större garnison.

Då vi kastade ankar befann sig hela Padang i
festrus. Man firade nämligen den stora
Hassan-Hussein-festen, instiftad till minne av Muhammeds nevö, som
blev mördad och ur vars grav hans hand säges ha
vuxit ut som en anklagelse mot mördaren. Hela
fjorton dagar varar denna tillställning, som endast i denna
trakt av världen firas med så stor pompa. Under musik
tåga människor av olika nationer groteskt maskerade,
dansande och sjungande omkring på gatorna. Män i
kvinnokläder, kineser, högvuxna, halvnakna klings
(indier), underligt kostymerade, skrika och larma
bredvid värdiga hadjis i det galna karnevalståget.

Hur skulle våra tre skandinaver finna sig till rätta
i denna fantastiska miljö, när de fingo
landgångspermission?

Här presenterar jag trion.

Först nämner jag den jättelike, fyrtioårige,
flintskallige matrosen med kaptensexamen, göteborgare och
lystrande till namnet »Slavhandlarn». Han hade fört
en skonare från Papeete och enligt egen uppgift gått
i fraktfart på Salomonöarna med kanaker, förhyrda
genom kontrakt. Den enda skillnaden mellan detta
moderna slaveri och det gamla var att slavarna hade
kontrakt. Men lika litet som Sverige under pommerska
kriget hade Slavhandlarn skördat gods och ära av
företaget, ty då vi påmönstrade honom i Sidney var han
rätt och slätt <i>beachcomber</i> — parasiterande
strandslusk. Han påstod sig vara gift med en
kanakprinsessa från New Ireland, men uppgiften väckte ingen
tilltro. Det var emellertid livsfarligt att högt tvivla på
Slavhandlarns berättelser, ty stark var han och slåss
kunde han.
<img><i><sc>"Slavhandlarn"</sc></i></img>

Samtidigt med denna praktfigur påmönstrade vi
»Skenbenet». Han bar en dubbel järnskena på ena
benet från hålfoten till knät. Järnet måste ha vägt
många kilo. I Burma hade en tiger släpat honom vid
benet en halv fjärdingsväg in i djungeln, men blivit
skrämd med eldbränder av några infödingar. De snälla
burmeserna hade fraktat Skenbenet nedför Irawadi till
Rangoon, där kirurgerna på ett sjukhus plåstrat ihop
hans illa sargade ben så gott de kunnat, dock icke
bättre än att han behövde den grova järnskenan till
stöd. Skenbenet blev eldare ombord och bättre sådan
fick man leta efter.

Även Skenbenet var en fruktansvärd slagskämpe.
Ingen vågade nalkas honom, då han sparkade med
järnbenet. Den ridande polisen i Sidney, som inte är
känd för klenmodighet, måste enligt mångas
samstämmiga uppgifter en gång infånga honom med lasso,
emedan han sparkat deras hästar så att de arma
djuren omöjligen kunde förmås att komma i hans närhet.
Poliserna voro emellertid sportsmän och imponerades
av hans »noble art of self-defence» så att de varken
ville skada eller bura in den halte bråkmakaren utan
släppte honom med en varning. De hotade anmäla
honom hos stadens djurskyddsförening, som med nöje
beivrade sådana fall som Skenbenets och säkert skulle
skaffa in honom i fängelse, om han hädanefter inte
visade större vänlighet mot djur.

Den tredje i gänget var »Norge», en tjugu års
yngling, späd, finlemmad och ljuslockig. Han såg mest ut
som en seminarieelev i ett religiöst betonat samhälle.
Norge var också från Stavanger, som den tiden var
frikyrklighetens högborg i vårt broderland. Jag har
träffat många som kunnat slåss både nyktra och
berusade. Men aldrig hade jag förut träffat en bärsärk.
<img><i><sc>"Skenbenet"</sc></i></img>
Om tiondelen av de historier vi hörde om Norge
vore sanna — och polisrapporter bruka oftast utmärka
sig genom sin saklighet och brist på fantasi — måste
han ha varit fruktansvärd som halvfull. Många kunna
skryta med att ha rensat en bar så hastigt att de
flyende gästerna med bartendern, waiters och värd i
sällskap tagit med sig dörr- och fönsterposter i ivern
att rädda sig så snabbt som möjligt. Men Norge kunde
rensa ett salutorg från både säljare och köpare och


dessutom bura in de poliser, som till sitt eget fördärv
funnit hans tilltag förkastligt, i stadens bästa finka.
Så hade han gjort i Benguella i Portugisiska
Väst-afrika, i Puerto Limon i Costarica och i Mar del Plata
i Argentina. Sådan rensning var med ett ord hans
specialitet. Lyckligtvis såg jag honom ej då han var i
tagen. Men jag fick tillfälle att skärskåda honom då
han slocknat <i>efter</i> en kalabalik.

Det var härom jag ville berätta.

En lördagskväll nära midnatt purrades jag av
vaktman, som rapporterade att en <i>sampan</i> nalkades
fartyget under ett oväsen som icke var av denna världen.
Resignerad tornade jag ut samtidigt som jag gav
order åt vaktman att också purra andre styrman. Bäst
att ordna en mottagningskommitté av minst två, tänkte
jag, och »andren» var en lugn, pålitlig karl.

Med en till visshet gränsande sannolikhet antogo vi,
att det var det oskiljaktiga klöverbladet Slavhandlarn,
Skenbenet och Norge, som återvände till faderstjället
efter att ha förlustat sig bland malajerna vid
Hassan-Husseinfesten i Padang. Någon vidare sömn den
natten var således ej att räkna på vare sig för befäl
eller manskap. Vi väntade vid fallrepet och omsider
kom sampanen långs sidan. Mycket riktigt — våra tre
vikingar befunno sig ombord, men de som förde
oväsen voro sampanroddarna, två malajer, som på sin
rotvälska av malajspråk, holländska och engelska togo
himlen till vittne på att ingen av kvinna född
någonsin upplevat något så fasansfullt som det de måst
genomgå denna kväll.

Vid åsynen av mottagningskommittén ombord
fördubblades deras livlighet.
<img><i><sc>"Norge"</sc></i></img>
I månskenet såg jag att den ene av dem hade ett
igenmurat öga. Den andre var sysselsatt med att
mellan de täta utbrotten av fasa, smärta och vrede spotta
ut så gott som friska framtänder. I aktern satt eller
låg klöverbladet. Men <i>det</i> väsnades icke. Med rörande
gråtmilda röster sökte Slavhandlarn och Skenbenet
väcka till liv Norge, som till utseendet död låg i
sampanens botten. De observerade tydligen icke att båten
tog törn mot fallrepet. Jag ägnade mig därför först
åt roddarna och bad dem om den förklaring de kunde
ge. Så småningom tyckte jag mig kunna reda ut ur
deras underliga tungomål att de tre sjömännen 


terroriserat Padang och de festfirande muhammedanerna
till den grad att hela garnisonen måst kallas till hjälp.
Men vid åsynen av det militära inslaget i gatubilden
rann sinnet på allvar på Norge, och befolkningen hade
fått klart för sig att den ljuslockige ynglingen var en
ond demon, en hemsk amoklöpare med ohyggliga
krafter. Gynnade av mörkret kämpade de tre sig ned till
hamnen och bemäktigade sig sampanen, sedan Norge
först för att få andrum gjort ett rasande utfall som
kom garnisonen att rygga tillbaka. Roddarna vägrade i
förskräckelsen att tjänstgöra men tvungos snart efter
svår misshandel att lyda de gräsliga främlingarna.

Men så småningom tycktes dessa inse att de
befunno sig vid sitt eget fallrep. Alla tre voro drypande
våta, som om de kommit direkt från sjöbotten.

Slutligen reste sig Skenbenet och kom raglande
uppför fallrepstrappan. Han såg hemsk ut i sitt våta
tillstånd med sjögräs i håret och endast en ringa del av
något som en gång varit en skjorta smög sig som en
oregelbunden plåsterlapp kring hans torso. Ena
byxbenet var borta och järnskenan glänste blank och våt
i den tropiska natten. Malajerna tystnade och
betraktade fulla av fasa det fruktansvärda järnbenet.
Tydligen hade de icke sett det tidigare.

Nu börjas det, tänkte jag och följde noggrant alla
hans rörelser. Hans stela blick fick emellertid liv och
blev rentav vänlig, då han blev mig varse.

— Styrman, sade han lugnt och behärskat,
sampanmännen har varit ohövliga mot oss — rentav ovänliga.
Norge föll över bord strax efter det vi lämnat
landningsbryggan och de hedningarna ville inte hjälpa mig
och Slavhandlarn med att rädda Norge utan skrek på
<img>Han såg hemsk ut i sitt våta tillstånd.</img>

polis. Jag fick dyka efter honom tre gånger innan jag
fick tag i honom. Slavhandlarn måste ge malajerna en
»karamell» var för att få dem att lyda order och sen
hjälpte han mig att få Norge upp i båten. Jag tror
inte Norge är riktigt död. Han behöver nog en konjak
för att öka hjärtverksamheten och det behöver vi
också, styrman.

Medan han ännu talade, kom Slavhandlarn uppför
trappan. Men inte ensam. Under vardera armen höll
han ett av Norges ben. Trappan var brant och mot
varje fotsteg dunkade med jämna mellanrum Norges
huvud under Slavhandlarns progness uppåt.
Målmedvetet och långsamt gick den vådliga färden och
försiktigt avlevererades Norge som död vid mina fötter.

Men nu grepo vi in. Var inte Norge död genom
drunkning borde han i alla fall vara det genom att ha
dragits som en skottkärra uppför fallrepet. Vi lade
liket på magen och lyfte det på mitten. Ur båda
ändar rann nu vatten och allsköns orenlighet. Sen kom
den vanliga behandlingen för återupplivning. Efter
bortåt en timmes arbete lyckades vi återbörda Norge
åt livet och i glädjen häröver gräto de nu nästan
nyktra kamraterna. Scenen var helt rörande och minst
lika mycket tårar som havsvatten droppade från dem
båda då de buro Norge fram till skansen. Men någon
konjak fingo de inte.

Men nu återstod uppgörelsen med de malajiska
båtmännen. De hade blivit förunderligt tysta under
återupplivningsproceduren, men jag tror att det var
åsynen av järnskenan på eldarens ben som satt skräck i
dem. Eller de hade kanske aldrig förut sett en död
uppväckas. Alltnog, de tycktes djupt gripna av
situationens allvar.

För malajen med de utspottade tänderna — han
talade numera med engelsk läspning — sökte jag
klargöra att deras tre passagerare voro stora trollkarlar i
sitt hemland och att han med järnbenet hade förmåga
»to put a spell» (förhäxa) över någon som misshagade
honom.

Under sådana förhållanden ville malajerna
naturligtvis inte ha någon betalning. De bådo mig i stället
bönfalla Skenbenet »to lift the spell» (upphäva
förtrollningen). Detta lovade jag och snart hörde vi
deras årslag förtona i nattmörkret på väg till kajen.

Andre styrman och jag tornade in. Men dessförinnan,
togo vi den där konjaken, som Skenbenet begärt för
sig och kamraterna. Vi ansågo oss ha förtjänat den.

Påföljande morgon klockan sex var klöverbladet i
arbete som om ingenting hänt på natten.

Det är verkligt uppfriskande för den arbetande
enstöring jag är att få sådana brev som detta och jag
har här velat dela med mig av denna friskhet åt mina
läsare. Men jag känner mig smått generad över att
arbetet är kaparkaptenens mycket mera än mitt eget.
</chapter>
<chapter name="Mysteriet på tullbryggan">
<h2><small>MYSTERIET PÅ TULLBRYGGAN.</small></h2>

Först nu efter tre långa år har jag satts i tillfälle
att avslöja ett mysterium, som på sin tid satte en hel
myrstack i huvudena på tjänstemän och betjänte vid
Granvikens tullstation. Själv är jag icke ett dyft
vidskeplig, ty ett långt livs erfarenhet har lärt mig att
alla dylika saker äro lika övernaturliga som händelsen
med Kolumbi ägg — det behövs bara att en Kolumbus
finnes till hands, men sådana äro ju sällsynta.

Alltnog — några tullare vid Granviken hade gjort
ett litet beslag på jämnt tretusen liter estniskt
någonstans ute i krokarna kring Harön. Det hade varit
mycket klent med beslagen en längre tid, varför detta
kap hälsades med jubel och skaffade publikanerna
belägg på att de trots allt voro ena djäkla karar.
Trehundra dunkar på tio liter var stodo nu uppradade på
tullbryggan tidigt en söndagsmorgon och beskådades
med blandade känslor av ortsbefolkningen. De skulle
hämtas av kvällens stockholmsbåt och transporteras in
till huvudstaden. Men snart avlägsnades alla
obehöriga för att tullarna skulle ha fri utsikt från stationens
fönster över bryggan, ty vid anblicken av ett sådant
överflöd kliar det nog i fingrarna på litet var.

En minuts väg från bryggan höll målar Elg på att
måla och tapetsera i en villa och hans eka låg fast
vid en buske ännu närmare bryggan. Elg hade befunnit

sig bland morgonpubliken och hans hjärna började
arbeta nervöst. Plötsligt gick ett klart ljus upp för hans
inre syn och tanken sprang fullt rustad ur hans huvud.

Han beväpnade sig med en märlspik, rodde in
under bryggan, där plankorna lågo ganska glest och
stack behjärtat in vapnet genom en springa. Han
började längst ute i ena ändan. Det tunna godset i
dunken gav ögonblickligen efter och en stråle klar
nittiosexprocentig vara strömmade ned i båten bland alla
grejorna. Lyckan var Elg bevågen och han fick vara
i fred.

På samma sätt behandlade han alla de trehundra
dunkarna. Två gånger måste han ro hem och tömma
ekan med öskaret över i Vestergrens stora skötbåt som
låg till ingen nytta på söndagen alldeles nedanför
villan som Elg höll på att rusta med. Det var ett
verkligt hårt arbete, men han lät sig icke förtröttas. Till
all lycka hade det börjat regna, så att tullare och
annat folk höll sig inomhus. För övrigt är tullbryggan
ganska hög och från tullhuset kunde hans
manipulationer icke observeras. Visserligen blev det estniska
något svagare av regnet och det skar i Elgs hjärta,
men det stod inte som spön i backen. Medan han
knogade och svettades, tänkte han ut, hur han skulle
få kärl att förvara förvärvet i. Inte var det lönt att
inviga någon annan i historien, ty folk är ju så lösmynt.
Nej, man måste handla ensam i dylika fall och några
tomma bensinfat vore det väl inte svårt att komma
över i Granviken.

När kvällen kom, voro alla dunkarna tomma och Elg
var alldeles slut, ovan som han var vid sådant jobb.
Armarna värkte och han måste vila litet och få en bit
mat innanför västen. Aptitsupen hade han ju klar och
ett par halva dricka funnos i hans matsäckskorg.

Plötsligt erinrade han sig att han sett tre bensinfat
bakom handlande Jonssons magasin. Att låna är ingen
synd, bara man lämnar igen det lånade.

När Elg skaffat, dåsade han av ett slag uppe i villan
och det kunde behövas. När han vaknade var det
mörkt. Han lomade av ned till tullbryggan.
Dunkarna voro borta, ångbåten hade kommit och gått,
medan han sov. Alltså hade han sluppit bevittna de
förfärliga scener som utspelats, då tullarna upptäckte
att dunkarna voro tomma. Låt oss dra en slöja över
allt detta. Endast den som upplevat det kan begripa
det i hela dess vidd och hemska innebörd.

I Vestergrens skötbåt fanns en utmärkt pump.
Alltnog, då Elg rullat ned bensinfaten till stranden och
i nattens mörker fyllt dem med den ädla varan, rullat
dem upp till villan — det var bara några steg dit för
resten — var han återigen slut och genomvåt av regn
och svett. Han täckte över faten med all möjlig bråte,
fast det egentligen icke var någon fara att folk skulle
gå och snoka där, så länge han höll på med målning
och tapetsering.

Efter sex nätters arbete hade han bragt spriten i
säkerhet i sin stuga, vars källare nu stod full av alla
slags pytsar och kaggar och buteljer. Nu ville han vila
på den sjunde dagen. Och det gjorde han grundligt.
Den sjunde dagen utsträcktes till dygn och veckor och
månader — han slutade med arbetet i villan, ty
varför skulle han arbeta nu?

Efter några dagar kom villaägaren och frågade
varför han slutat med arbetet.

— Jag börjar i morgon, svarade Elg lätt sluddrande
på målet. Men han började icke. När villaägaren kom
igen, stod Elg smågungande på sin förstukvist och
ropade på långt håll: Jag kommer, jag kommer!

Men han kom inte. Han har inte kommit än.
</chapter>
<chapter name="Julgrisen">
<h2><small>JULGRISEN.</small></h2>
<table o>
<td><poem>»Havets och himlens blåa under,
vänskap och frid i ljuvliga lunder,
svalkande vindar och stadiga kaskar
under susande alar och askar,
Moppe och Edvin, nakna som djuren,
skrämmande slag på den andra naturen,
Bernhards lögner och Jerkers miner,
svagis och öl och finaste viner,
stekta gäddor och iskalla nubbar,
sådant är namnam för gamla gubbar.
Tre dagars sol hos Svansarnes Herre —
medge, det kunde ha varit värre!»</poem>
</table>
Åter hade jag hamnat på Svansarne, detta paradis
på jorden. Vi sutto bänkade omkring det gedigna
ekbordet nedanför stugan med utsikt åt
Furusundsinloppet och Vidinge skärgård. Solen stekte just lagom för
att icke bränna igenom skjortärmarna. Ett par hade
badat och exponerat sin mera kvantitativt än
kvalitativt apolloniska nakenhet på bryggan. De hade kastat
efter gäddor som höggo friskt utanför vassbänken. Nu
frossade måsarna på inkråmet.

Denna ö är för mig koncentratet av skärgårdens
idyll. I dess inre stiga jättegranar mot höjden mellan
mossiga askar och väldiga, fantastiskt vridna enar.

Urskogen har fått vara i fred. På de soliga gläntorna
mogna äpplen, päron, körsbär, jordgubbar och
smultron och på sina tider fylla konvaljerna luften med
doftande ångor. Sjön utanför är en fisksump och farlig
för seglare som icke känna till de otaliga grunden.
Under mörka höstnätter ser den upplysta stugan ut
som en passagerarbåt som just passerar eller ligger
bakom en lummig udde. Det påstås att en skeppare
som kom på utgående från Stockholm med sin
vedskuta och upptäckte den långa lysande fönsterraden
plötsligt trodde sig ha kommit utom farleden och
styrde efter Svansstugan. Naturligtvis kom han på
grund. Han hade blott en del av pengarna för lasten
och stod till rors full som ett ägg. Så kan det gå för
den som icke är nykter och ordentlig och ej kan skilja
på en stuga och en Vaxholmsbåt.
<img></img>
Här vid Svansarne ankrade Anders Zorn gärna med
sin gamla »Mejt».

— Hör du, världsmålare, sade gubben Johan
Söderman, fiskaren, nittioåringen, vafför målar du allri
nackna kärar? Kan du inte, världsmålare?


— Jo, om du vill stå modell! Klä av dig bara!

— Nä fy för den 'åle, ja 'ar fäll någe skam i mej!
För rexten 'ar ja h'inte vart h'ur klära sen ja gick å
läste.

— Ja, men du har väl måst byta kläder när du varit
i sjön nån gång.

— Nää, hä torkar bäst på kroppen! Skål,
världsmålare! sade Johan och höjde kaffekoppen mot
Anders. Ty naturligtvis drucko vi kask, näst vatten den
naturligaste drycken på Svansarne.

Det är ett nästan till leda konstaterat fenomen, att
sedan den svenska dryckenskapen ordnades efter
system, det alltid talas om sprit, var två eller tre äro
församlade. Denna gång voro vi sex och det dröjde
inte länge förrän vi kommo in på ämnet. Smugglingen
har kanske bedarrat något, ty böterna och risken äro
avsevärda. För några år sedan kunde man knappt kasta
kroken utan att få upp en dunkrev. Men sjön är
vidlyftig och holmarna äro många och fyllda av snår och
gryt. För övrigt tar man ett beslag med fatalistisk
jämvikt och betraktar avsittningen på häktelset i
Norrtälje som en behaglig semester. Man får bättre mat
än hemma, kan skicka efter sin egen säng och får
tiden att gå genom att laga sina skotar, vilket kanske
eljest uppskjutits tills de blivit odugliga. Icke utan
skäl kallas Norrtälje fängelse »pensionatet» och det är
ingen skam att ha varit där. Jag skall aldrig glömma,
hur en gammal fiskare för åtskilliga år sedan
föreställde mig för sin son:

— Här ska du få si min pojke, Engström, det är en
bra pojke, ska jag säja dej — han har inte kommit
fast en enda gång! Men det kan inte bära sig i
längden förstås...?

Vågorna glittrade, soldiset stod varmt över
holmarna, men i sydost mörknade luften. Det mullrade
svagt och avlägset.

— Det står en åskby borta över Rödlögafjärden,
förklarade Bernhard. »Nu har Rödlögaborna släppt ut
sina får», sa lotsen på Svenska Högarna, när sjön gick
vit där borta. Men den byn får vi inget av. Vi kan
sitta lugna som en isåkare på julafton. Där ute kan
det blåsa, som du vet, och här också, om det kniper.
Jag har varit med en gång, då vi måste lägga kätting
över stugtaket. Det var för resten den gången gubben
Jan-Anders höll på att sugas opp genom skorstenen,
när en by gick över. Han var ju nittifem år gammal
och inte var han riktigt nykter heller, så han hade
ingen motståndskraft. Han satt alldeles bredvid spisen
och det blev ett sådant drag att han åkte in och opp
— hade jag inte fått tag i bena på honom hade han
slagit ihjäl sig mot spjället. Det var en gubbe med
virke i, skall du se! Han hade varit nykterist tills han
blev trettitvå år gammal — bara lapat mjölk och vatten
och sånt där, men sen söp han i sextifem år och var
full tre gånger om dan och blev ändå så gammal. Och
så säger en del att var sup är som en spik i ens
likkista. Jag undrar hur gubben Jan-Anders kista skulle
ha sett ut då. Jag kommer ihåg när jag var på
vinternotkalas hos gammellotsen på Harön. Prästen var
också med och råkade välta omkull brännvinsflaskan över
sikfatet.

— Jag ber om förlåtelse, sa prästen.

— Förlåtelse? sa gammellotsen, fortsätt, pastorn,
brännvin är bästa såsen!

— Ditt tal är en hjältes, Bernhard, sade jag
citerande Erik Axel Karlfeldt i vardagslag. Och förvisso
är du sanningens enda apostel här på ön för tillfället.
Men ändå tycker jag mig se små blå lågor fläkta ur
din adliga mun, när du går på så där. Och det beror
inte alls på kaffekasken, som är blodrenande och
hälsosam...

— Hälsosam, där sa du ett sant ord för en gångs
skull, avbröt Bernhard. Jag säger som gamle gubben
Johan på Blidön som fick besök av en
nykterhetspredikant. Johan var den mest giktbrutna gubbe som
någonsin har funnits i skärgården. Han var sned och
vind och gick med två käppar och man kunde inte se
händerna för giktknölar. Fingrarna låg snodda om
varandra och såg ut som trädrötter, men pigg och
livad var han.

— Dessa kaskarna föra dig i fördärvet, Johan, sa
predikanten.

— Ack snälla söta pastorn, ta inte ifrån oss våran
enda medusin, sa Johan. Hur skulle vi fiskare kunna stå
emot gikt å rematist, om vi inte hade våran kaffekask?

— Du sir ju hur du själv sir ut, sa pastorn.

— Ja, men pastorn vet inte hur ja skulle ha sitt ut
utan kask. Då hade jag varit mycke döare än sjuk för
många hundra år sen. Å hur dä ä, så tycker en om
livhanken, så länge han håller. Nää, pastorn, di förstår
nog hanses lärdomar bättre oppi land än här ute. För
en bonde kan inte se skillnaden på en landända å ett
grimskaft, dä mina ord! Men dä kan vi, å vi kan skilja
på medusin å förgift!
<img>"Gubben Johan på Blidön."</img>
Om du nu vill vara så snäll och inte avbryta mig
gång på gång, Albert, skall jag tala om för dig den
sanna historien om Vestergrens julgris. Du kände inte
Vestergren, det var en rolig typ, ska du se! Han var
inte precis skärgårdsbo fast han var född här utåt
krokarna. Han reste till Amerika och var där i nio
månader och tjänte ihop så mycket pengar att han kunde
köpa ett litet ställe och ha en ko och en gris och
några höns härhemma. Han begrep sig inte mycket på
fiske och båtar utan ville bli riktig bonde, som han
väl var innan han reste ut. Men när han kom hem
kunde han bara tala engelska och käringen grät och
var över sig given. Hon begrep inte ett dugg av hans
tal. Det enda svenska ord kan kunde var <i>Ljunglövs
tvåa,</i> ty snus måste han ju ha hem ibland. Nå, det
dröjde bara fjorton dar tills han kunde svenska igen.
Gumman dog kort efteråt, fast inte av det.

Det var under förbudstiden och det brändes
brännvin på alla öar i hela skärgården utom här
naturligtvis. Vestergren hade fått sin stuga färdigrustad och
målare Berg — som du kände — höll på att måla
rosor och krusiduller på några skåp i matrummet —
han var också en rolig typ, Berg, gjorde aldrig något
riktigt färdigt, ty han trodde att han aldrig skulle få
någon ny beställning, om det inte fattades någon liten
detalj i målningen — det är ett gammalt målarskrock,
som du väl också tror på — så ser det åtminstone ut
på det du gör. För all del — håll till godo!

Naturligtvis skulle Vestergren också koka brännvin.
Han hade gjort en riktigt fin blandning av en
halvtunna gröpe, en halvtunna potatis, malt och jäst och
beräknat att få femton kannor brännvin. Alltsammans
hällde han i en silltunna som han gjort ren och gick
varje morgon och några gånger om dagen och rörde
om satsen med en avbruten åra. Några tjocka
trasmattor och en gammal fårskinnsfäll lades över tunnan
för att kraften och värmen inte skulle gå bort. Nu
stod det och jäste och puttrade och i soluppgången
kunde han inte hålla sig i sängen utan steg upp och
luktade under en flik av fällen — när det stack i
näsan, skulle det vara färdigt och sen skulle han ha
kalas. En dag kom målare Berg och hämtade mig med
sin eka och vi seglade till Vestergren för en frisk
körare — det började redan osa finkel ur tunnan och
jag skulle naturligtvis vara med och smaka första
provet. När vi kom fram hade Vestergren varit Och
luktat och det stack — jojomänsan. Han hade fått
fram ett kvarter riktigt gott brännvin, som vi smakade
på, men han tyckte att det nog blev ännu bättre om
det fick jäsa över natten — det skulle bli starkare då,
sade han, och liksom hälsosammare. Men det blev
kallt på kvällen och han gick ut och hämtade en hel
skopa till, ty vi skulle göra glögg för att bli varma.
Vi åt och tog några supar till maten. Jag sa att
brännvinet var färdigt — det kunde inte bli bättre, men
Vestergren hade gett sig fan på att det skulle jäsa mera
och man kunde ju inte lägga sig i hans åtgöranden.

Och sen skulle vi glögga och jag frågade om jag
inte fick laga glöggen efter mitt recept. Nehej, hans
recept var det styvaste som fanns, han hade fått det
av sin far och själv hade han lärt ut det i Amerika —
alla som smakat hans kokning hade genast lagt bort
visky och sådan smörja och drack bara glögg under
återstoden av livet, så nog dugde det åt herrskap
också!

Brännvin, sirap och ett par stänger palttobak var
det enda som behövdes. Jag frågade vad tobaken
skulle vara bra för. Jo då går det åt huvet med
detsamma och det behövs inte så mycket brännvin. Han
var snål, Fan grå!

Du kan tro att det blev en förskräcklig soppa. Jag
kunde inte få ner en droppe, men Vestergren och
målare Berg satte i sig alltihop och började gräla om
målningen och skulle ha rykt ihop och slagits om de
inte rätt som det var hade somnat båda två. Jag lade
liken i var sin fållbänk och kröp till kojs jag med.
Hade jag haft egen båt skulle jag ha seglat hem från
alltsammans, men ekan var ju Bergs. Vestergren hade
bara en gammal fisksump.

Jag vaknade tidigt, klädde mig och försökte väcka
de andra, men det var stört omöjligt. Palttobaken
hade fullbordat sitt verk. Jag ruskade dem och slog
vatten på dem, drog dem ur sängarna och blev arg
som ett bi. Det skulle fan komma på kalas till sådana
där fyllbultar, när man själv är renlevnadsman —
å ja, hosta lagom, Albert! Så slängde jag gubbarna i
deras lyor och gick ut för att titta på naturen.

Vestergren hade fått gården riktigt fint i ordning på
några få månader. En vacker ko hade han — pigan
höll just på att mjölka den för att få något att hälla
i morgonkaffet, men jag sade att varken Vestergren
eller målare Berg ville ha något kaffe förrän kvällen,
om de levde då. Men jag ville ha kaffe och det skulle
lilla jungfrun och jag dricka i köket tillsammans — vi
skulle få så livat, <i>så!</i> Och det hade hon ingenting
emot. Men först skulle jag se på grisen och det var
mig en baddare att vara grann så pass långt före jul.
Det var säkert ett rasdjur Vestergren skaffat sig. Och
en bra stia hade han med stort utrymme utanför —
det var som ett riktigt torg, fast där växte halvstora
träd, de strösta hade han sågat av så bara stubbarna
voro kvar. Jag kliade grisen på rygglen. Han kändes
smällfet och vägde nog sina åtti kilo redan.

Vid kaffet bekände pigan att hon och Vestergren
skulle gifta sig i december. Jag gav henne visa råd...

Ibland gick jag in och tittade på de båda liken och
ruskade dem. Men så kom jag att tänka på brygden.
Silltunnan stod i ett busksnår bakom stugan. Jag lyfte
på mattorna och luktade. Det luktade inte gott, det
kändes som rutten ättika eller död räv — något fel
var det med smeten. Men det där fick Vestergren
ansvara för.

Framåt middagstiden raglade de båda fyllbultarna
ut på gårdsplanen och gick bakom knuten, där de stod
länge och väl. Men plötsligt måtte ett ljus ha gått upp
för dem och de höjde en unison ed mot himlen, rusade
på ostadiga ben bort till silltunnan och luktade under
täckelset. Fnysande skakade de på sina värkande
skallar och började med destilleringsåtgärderna. Det tog
lång tid. Efter en stund räckte målare Berg skopan åt
Vestergren som smakade och spottade, smakade igen
och spottade ytterligare. Brygden var förstörd. Den
hade fått jäsa för länge. Målaren vågade knappt hänga
näsan över skopan. Så förskräckligt luktade det.

Inför denna olyckas hemska realitet nyktrade de till
mycket hastigt.

— Men till svinmat duger det, sade målare Berg.
Det finns ingenting som är så bra för svin. Det blir
fläsk av det genast.

Vestergren tittade en stund förtvivlad och hjälplös
på mig. Men då jag icke visade något som helst
medlidande, hämtade han en plåthink, fyllde den med smet
och i svinfylking — bokstavligt talat — avtågade vi
till stian och fyllde grishon med den doftande
smörjan. Grisen började lystet sätta i sig anrättningen. Det
låg passion i hans lyckliga grymtningar.

— Skål! sade målare Berg med gravlik röst och vi
gingo in för att få litet mat utan brännvin. Det blev
en dyster måltid. Lyckligtvis letade pigan reda på ett
par flaskor svagdricka. Berg föreslog klokt några
timmars uteliv med abborrmetning. Han måste själv leta
mask, ty Vestergren kunde ej luta sig ned emedan
huvudet höll på att spricka i bitar. Vi rodde ut till
ett grund och fingo ett dussin abborrpinnar, lagom
till en enkel aftonvard. Jag måste ro hem själv, ty de
båda andra voro fullständigt kraftlösa.

På bryggan stod pigan och tjöt och viftade med
förklädet.

— Grisen har blitt tokig! skrek hon.

Vi skyndade upp till stian. Redan på bryggan hade
vi hört ett underligt ljud, starkt och snörvlande,
därifrån. Det kom från grisen som låg i ett hörn av
inhägnaden och snarkade så att fönsterrutorna
i Vestergrens stuga skallrade. Han var till oigenkännlighet
berusad. Men den förödelsens styggelse han åstadkommit
under ruset var så hemsk att jag än vaknar om
nätterna när jag drömmer om den och det händer ofta.
Pigan hade stått bakom ladugårdsknuten och inte
vågat gå närmare, när grisen plötsligt höjt en
härgrymtning och i ett anfall av dåligt ölsinne kastat sig
emot en tall som på något sätt ådragit sig hans
misshag. Gnisslande av raseri började han underminera det
oskyldiga trädet mot vilket han så ofta med välbehag
skubbat sig. Det dröjde icke länge förrän det låg med
rotklyftan i vädret. Vild av framgången gav han sig
på de andra träden och sedan på de väldiga stubbarna
med samma goda resultat. Sedan började han med de
jordfasta stenarna, av vilka flera hade större volym
än han själv. Blocken flögo i luften som om de varit
korkflöten, försäkrade det ännu darrande hjonet.

Stundom reste han sig på bakbenen och uppgav
infernaliskt skärande läten så att pigan blev lomhörd,
säkert för all framtid, trodde hon. Ibland valsade han
runt, fåfängt sökande tillintetgöra sin svans, så hastigt
att han såg ut som en snurra. Han gjorde snabba kast
högt upp i luften och rullade sig runt på marken så
stickor och strån och sand yrde om honom. Slutligen
anföll han stian som efter några sekunder var en
brädhög. Då och då gick han och nosade i hon liksom för
att hämta nya krafter av den ljuvliga doften. Men då
han började med inhägnaden voro hans krafter slut,
han föll omkull med en hjärtslitande suck och
somnade på fläcken, som om han blivit skjuten.
<img>"Det dåliga ölsinnet."</img>
— Hä var precis som när ja exerte beväring å
gjorde rent ’us i baracken en gång när h’översten
’adde bjutt mej på ett kvarter brännvin, sade Petter i
Äspholmen, som dagarna efteråt var med om att bygga
en ny stia. Men då låg där sju döda kvar efter mej,
förstås, så dä var ju värre. Dä finns h’inga djur som
h’ä så h’oförnuftit starka som svin. Dä skulle va
h’elefanter förstås, men di ’adde nog vari som
’unnvalpar emot Vestergrens gris.


Emellertid blev grisens fängelse befriat från stenar,
träd och stubbar, det måste man säga till hans heder.
Marken var slät som en landsväg.

Vi kunde inte annat göra än att låta grisen sova
ruset av sig i lugn och ro, gingo in och drucko kaffe
i avvaktan på den fisksoppa som snart serverades av
pigan, vilken då och då föll i gråt vid tanken på det
förfärliga hon upplevat, och kröpo omedelbart efteråt
till kojs, trötta efter dagens sensationer. Berg lovade
segla mig hem så snart vi fått kaffe morgonen därpå.

Strax efter soluppgången voro vi uppe för att se
efter om grisen levde. Jag har aldrig sett ens någon
människa i ett så hemskt bakrus som grisens. Pigan
kom med de vanliga skulorna, men han såg icke åt
dem. Han satt i ett hörn med hängande huvud. Stora
tårar runno utför hans bleka kinder, ryggborsten
stodo rätt upp i luften och han skakade då och då
av rysningar.

— Tror Vestergren att han dör? frågade
tjänsteanden som nu hämtat sig något.

— Inte vet jag, svarade Vestergren. Försök bjuda
honom på lite söt mjölk, föreslog han. Hon kom med
en bunke nysilad mjölk, klev in till den sjuke, kliade
honom på ryggen och bjöd honom läckerheten.

Men då kom det riktigt mänskliga fram hos grisen.
Han vände bort huvudet och kräktes. Hans andedräkt
var icke av denna världen och Vestergren måste lägga
in en dubbel mullbänk för att icke må ännu sämre än
han redan gjorde.

— Ge'n lite av smeten igen, så ska Vestergren få
si att han kryar på sej, sade målare Berg. Vestergren
vet välan själv, hur det känns!
<img></img>
— Nej, då kan han bli vildsint igen, dä törs jag inte.

— Men häll lite i skulorna, ska Vestergren få si!
Då går di nog i honom.

— Ja, dä vore kanske ett sätt, sade Vestergren
gillande, hämtade en skopa med litet smet i och hällde
det i hon.

Plötsligt började grisen blinka, hasade sig slutligen
närmare hon, stannade och grymtade något som lät
som <i>Brrr!,</i> skakade på sig, vädrade med trynet och
begravde det i den doftande maten. Det gick! Med
något som liknade välbehag sörplade han i sig det
våta. Det gick sakta, men det fanns tydligen hopp om
livet. Sedan övergick han till skulornas mera
substantiella beståndsdelar och om en stund var hon tom.

Intet av ruelse kunde skönjas i hans något härjade
drag, då han på litet ostadiga klövar ville söka
glömska i stians dunkel. Men den fanns ju icke längre.
Han stannade med en grymtning som måhända var
uttryck av förvåning, Så vände han sig mödosamt ett
par gånger. Hans miljö var ju en helt annan än i går.
Sen lade han sig på sidan med en lång suck och
började snarka.

— Där sir Vestergren hur nyttig den där smeten är.
Ge grisen en skopa var dag ända till slakten, ska han
få si att grisen blir bara späck. Dä blir som en
aptitsup, si, till vart mål och dä behöver vi lite var. I all
måttlighet, förstås!

Efter morgonkaffet avseglade målarn och jag.

Några dagar före jul kom målare Berg hem till
gården för att få en bit korv och en stor sup. Han
hade det inte så fett hemma, ty han var ju konstnär.
Själva Zorn hade sagt att hans blommor voro kraftigt
målade,

— Nå, hur gick det med Vestergrens gris? frågade
jag.

— Den! Jo det kan jag berätta att han fick gå just
som lite i gungan varenda dag ända tills slaktarn kom
och slaktad och urtagen vägde han jämnt hundrafemti
kilo. En sådan gris har ingen sett förut i hela
skärgården, så nog är sprit närande, di må slå och
domdera i predikstolarna hur mycke som helst. Farfar min
fick för sej en dag att han skulle koka brännvin, men
det ville inte lyckas för honom, det fina ville inte
skilja sig från smeten och då åt han den med sked.
— »Å ja ble bå fuller å mätter», sa gubben. Så dä, så!
</chapter>
<chapter name="Äsch">
<h2><small>ÄSCH.</small></h2>

Om Idet funnes verkligt tillförlitliga
förhållningsregler för umgänget med kvinnor, en uppslagsbok, en
kanon, vore livet en lek, men denna del av litteraturen
är vanskött och alltid missvisande. Stryk är icke att
rekommendera, även om det stundom kliar i fingrarna
och efterlåtenhet leder till slaveri. Jag går nu att
underställa mina läsare ett par fall ur min rika
erfarenhet på detta område. Kunde de frågor, som utlösa
sig själva vid begrundningen av nedanstående text,
leda till något resultat, vore alltid något vunnet.

Posttjänstemannen i Stockholm Axel Klingenbaum
var ungkarl med en sådans vanor på gott och ont,
kanske mest det senare, ty han var en obehärskad
karaktär med icke så litet av fräckhet i sitt uppträdande.
Han var smått poet och mycket bohem, trivdes bäst
bland artister och tidningsskrivare och hade varit en
förgrundsfigur på deras enkla krogar, tills han
äntligen befordrades till postmästare vid Alvikens
post-och telegrafstation i Roslagen, där han genast började
införa den postala terror som eljest utövades av de
gamla majorer och kaptener som på den tiden
brukade hugnas med ett postkontor som reträttplats och
voro en fasa för allmänheten. Hans umgänge kom att
bestå av ett par äldre för detta sjökaptener, som kände
livet i hamnstäderna runt jorden och hade sina källare

fulla av visky, gin och stout, levde högt och
åstadkommo att hans exil icke kändes fullt så smärtsam som
den annars bort göra. De trivdes också med
Klingenbaum och med de stormiga sexor han ofta bjöd på i
det gamla posthuset, vars gedigna stenmurar sågo ut
att kunna uthärda orkaner och skydrag. En vän från
Stockholm, gravör och bohem, hade inackorderat sig
där mot det att han lagade maten, ty för vådan av en
hushållerska ville Klingenbaum ej utsätta sig och för
resten står männens kokkonst högre än kvinnornas.
Egentligen blev postmästarens tillvaro i Alviken en
fortsättning av hans Stockholmsliv, ogenerat och
obundet av sociala fördomar och hänsyn. Rospiggarna
levererade fisk, hare och fågel året runt utan
samvetsbetänkligheter och Andersson var en mästare i
tillagningen. På vintrarna inköptes då och då en slaktad
kalv och uppställdes frusen framför gårdsplanens
hundkoja med koppel om halsen. När något färskt
behövdes gick kocken ut med yxan och kapade en bit,
tills denna behandling plus väderlekens växlingar
gjorde kalven oduglig till människoföda. Posthusets
undervåning bestod av fyra stora rum i fil. Trösklarna
mellan dessa togos bort och resultatet blev en
ypperlig kägelbana, färdig att användas alla tider på
dygnet. Allt var frid och fröjd.

Utanför låg havet med horisontlinjen upplivad av
alla slags seglare och Norrlandsbåtar. Ejder och
alfågel ropade, måsar skriade, sälar fiskade, havtorn,
angelica och vildrosor trängdes innanför
strandklipporna. Det hela var en idyll med romantiska stormar
som mörka och sköna inslag, ett kärvt paradis.

Men ormen log.

En dag svävade ett honkön in i terrängen. Det
åtföljdes av en fiskarpojke, som svettades under
tyngden av staffli, spännram, målarskrin, dito stol och
dito paraply. Kvinnan, ty det var en sådan, utvalde
ett motiv nedanför posthusets baksida, som vette mot
havet, och där satt hon nu iklädd pittoreska och
bedårande kläder. Hon var icke skön och icke ung, men
en hemlig, underjordisk och ödesdiger kraft utstrålade
från hennes företeelse. Hon var en exotisk orkidé som
sökte rotfäste på Alvikens strand.

Hon satt där en hel månad och Klingenbaum hade
tillfälle att göra hennes bekantskap. Hon vann. Hon
blev sympatisk. Hon blev vacker och pikant — hon
blev demoniskt skön. Hennes älskliga maner att sätta
klackarna hårt i gårdsplanen för att få brösten i
gungning — ett urgammalt knep — blev oemotståndligt.
Inom tre månader hade hon gift sig med Klingenbaum
och upphört med sin målning. Hon var arrivée.

Postmästarens stallbröder sörjde honom uppriktigt.

Efter smekmånadens slut arrangerade Klingenbaum
en middag för sjökaptenerna och tullförvaltaren med
fruar. De få gånger de träffat honom ensam hade de
pikat honom grovt och varnat för den äktenskapliga
toffeln. Men han svor och förbannade sig på att han
var herre i sitt hus och skulle förbli det. Å nej — man
var väl karl, för höge Fra Diavolo!

Middagen började med ett fruktansvärt sittande
smörgåsbord med alla dess agremanger. Klingenbaum
persvaderade ivrigt, insisterade på kvarten, talade upp
sig, skroderade — men hans ton lät icke riktigt äkta.
Det var som om han sökt intala sig själv något som
saknades, Han tycktes vilja verka bestämd, en man
med ledaregenskaper, en satans karl.

Man satte sig till bords och soppan serverades. När
Klingenbaum äntligen fört en sked till sina
morrhårsprydda läppar, rynkades hans panna, han lade ned
skeden med en smäll, spände ögonen i frun och sade;

— Augusta! Soppan är ju kall!

Blixtsnabbt reste sig Augusta från bordet och gick
in i förmaket, stängde dörren efter sig och gläntade
på den efter en sekund. Hon tittade ut genom
dörrspringan och sade:

—<i>Axel!!</i>

Tonen krävde ögonblicklig lydnad, den var icke att
missta sig på. Under gästernas ansträngda försök att
åstadkomma en otvungen konversation reste sig Axel
och gick in till makan. Nu sutto alla med öronen på
helspänn och plötsligt viskade tullförvaltarns fru:

— <i>Herre Jösus, dom slåss!</i>

Dörren öppnades och ut steg fru Klingenbaum med
ett egendomligt leende kring munnen. I hennes
kölvatten kom postmästarn. Hans ena kind var högröd
och han jämkade energiskt på kragen, som om någon
oordning i klädseln förorsakat hans utkallande.
Bordssamtalet kom hastigt i gång igen.

Men postmästar Klingenbaum sade under sitt långa
äktenskap aldrig mera, att soppan var kall. Ty han
fick aldrig säga något mera.

*

En av mina barndomsvänner hade sina pojkar i
Kalmar lägre allmänna elementarläroverk. De voro för
säkerhets skull inackorderade hos en 
charkuterihandlare vid Fiskaregatan, ty skolungdomar ha vanligen
god aptit. Värdinnan och de två döttrarna som alla tre
skötte butiken hade sett feta och blomstrande ut,
vilket ju lovade gott. Den förstnämnda hade dessutom
en väldig, ja atletisk kroppshydda. Mannen däremot
var en liten mager, förskrämd figur, som också hjälpte
till i boden, men tycktes mest vara i vägen. Fruns
förnamn voro Agabina Valentina, båda karakteristiska
för hennes psyke. Agabina måtte vara en inspiration
av infernaliskt ursprung.

Jag höll den tiden på med dekoreringen av
Kalmarkatedralen och måste stundom kontrollera mina
arbetares utsvävningar på väggarna, varför jag då och då
besökte staden. Jag vill icke säga att min prestation
där nere är något chef-d'æuvre, men antagligen är den
gamla kyrkan vårt lands bäst restaurerade helgedom.
Detta om detta. En gång bad mig min vän se efter
hur sönerna hade det. De beordrades att möta mig vid
järnvägsstationen, ty det var en söndag. Jag anlände
med ett tidigt morgontåg och lovade titta till dem
sedan jag installerat mig på mitt hotell och klätt om
mig. Jag kom mitt i charkuterihandlarens
familjefrukost, som bestod av gröt och kroppkakor. Mitt besök
väckte en viss uppståndelse, då jag måste passera
matsalen för att komma in i pojkarnas rum. Då jag
öppnade dörren mötte jag den lille handlarens förskrämda
blick och såg honom konsterneras till den grad, att
han hällde svagdricka i stället för mjölk över gröten.
Jag hann observera hans hjälplösa åtbörder vid den
lilla olyckan, men denna väckte icke något medlidande
hos frun och döttrarna, endast isande hån. Pojkarnas
intresse väckte den däremot i hög grad och jag såg
hur det ryckte i deras smilband. Efter en hastig
presentation och några ord om anledningen till mitt
besök samt hälsningar från min vän fick jag invänta
ynglingarna i deras lya.

Jo, de mådde bra och bra gick det i skolan och
maten var också bra fast åtskilligt enformig, men
riklig. Varannan dag kroppkakor och varannan palt från
butiken med soppor av spadet från kokningarna,
grådaskiga, men närande blandningar av underlig smak,
men pojkarna voro icke bortskämda, utan hade denna
medfödda motvilja mot ratande av mat, som är ett av
smålänningarnas adelsmärken. I Kalmar är
kroppkaksätning en last som införts från Öland och i utbredning
och farlighet närmar sig alkoholismen. Ölands
befolkning lever uteslutande på export av kroppkakor medan
palt är kalmariternas egen uppfinning. — Efter
frukosten uppenbarade sig värdinnan och blev förtjust,
då hon hörde att det var jag som dekorerade
katedralen, Hon hade aldrig sett något vackrare och inbjöd
mig till middag följande dag — bara en liten enkel
vardagsmiddag förstås. Hennes princip var att leva
enkelt men gott.

Jag infann mig, Bordssällskapet bestod av värden,
Agabina, pojkarna och jag, Döttrarna voro sysselsatta
i butiken. Middagen var utmärkt från början till slut,
fast brännvinet kanske var otillräckligt avkylt och vinet
lite illa tempererat, men märket var gott och man får
icke vara så noga i en småstad. Jag ångrade emellertid
icke alls att jag avslagit biskopens inbjudning till
middag samma dag, men kyrkvin och klerikala
umgängesformer äro nu en gång för alla icke min likör.
Av kroppkakor och palt syntes icke ett spår. Sluringen
var ett konstverk och tuppen ett föredöme av mörhet.
Agabina förde ordet och behärskade bordet både
andligen och lekamligen. Hennes lille man försvann
formligen i hennes skugga, men han lade in mat som om
han varit uthungrad och teg för resten. När
brylépuddingen inmundigats och han rödflammig om
kinderna, mätt och däst lutade sig tillbaka i stolen,
rapade han ljudligt, petade sig i visdomständerna med
gaffeln och yttrade sig för första gången vid bordet
— en suck ur hans innersta själ — och sade:

— Jaha, det får jag då säga att så god mat har jag
inte ätit på den dag jag minns och...

En ormblick från Agabina avbröt hans utgjutelse.
Hon reste sig, gick in i gossarnas rum, stängde
dörren efter sig, gläntade på den och sade med en röst
som hon sökte göra så len som möjligt:

— <i>Petter!</i>

Plötsligt vorden gråblek i ansiktet reste sig Petter
och gick in till makan. Dörren stängdes om honom
och i nästa ögonblick lät det som om man gjort en
hastig storstädning där inne, Pojkarna fnittrade. En
av dem sade:

— Farbror, nu klår hon honom!

Men bullret tystnade och ut kom Agabina följd i
hälarna av den darrande Petter, som generat jämkade
på sin krage. Hon sade — och hennes andhämtning
förrådde ingen ovanligare sinnesrörelse:

— Jaha, nu ska vi dricka riktigt gott kaffe. Det får
väl lov att vara ett glas punsch, men först ska min
gubbe ta fram sin goda konjak. Gå ner i källarn,
Petter lille, och hämta det som behövs. Får det vara
en cigarr?

*

Jag läste upp ovanstående för en gammal tant, en
verkligt livserfaren gammal dam, ett orakel i fråga om
äktenskap.

— Nå, vad säger min nådiga tant om dessa båda
par? De äro ju inte ovanliga, men vad hade kunnat
göras för att undvika olyckorna? Hur hade männen
bort handla?

— De båda kvinnornas öden äro högst tragiska.
Bägge voro starka och lidelsefulla naturer, ämnade
till idealiska älskarinnor och hustrur. De längtade
båda att bli besegrade i kärlek, blevo djupt besvikna
och togo därför ledningen. En helt vanlig sak!

— Men har tant inte något hjärta för männens öde?

— Äsch!
</chapter>
<chapter name="Ett återseende">
<img><big><b><sc>Ett Återseende</sc></b></big></img>

Det kan hända en man, att han ofta våldsamt
längtar tillbaka till ett ställe, där han bott för många år
sedan, men det kan gå lustrer och decennier innan han
kommer sig för att resa. Och ju längre han väntar,
desto större blir besvikelsen vid framkomsten. Trakten
har förändrats såväl som människorna — de som ännu
leva. De gamla stigarna äro igenvuxna eller ha blivit
breda automobilvägar. Han känner icke igen skogen,
om den finns kvar. Folket ser nyfiket, likgiltigt eller
tittar liksom lömskt på honom, tycker han — han
känner ett behov att gardera sig mot något obekant,
kanske en fara. Och framför allt känner han sig
överflödig och till besvär, då han begär upplysningar.

På nära fyrtio år hade jag icke varit i Höglanda,
där jag bodde ett par somrar i min ungdom hos en
ung skeppare. Jag hade hört att han blivit sin egen
redare och fört den största barken i skeppslaget på
långfart varje år, till dess segelfartygen kommo ur

leken. När han lade upp, var han rik som ett troll,
sades det, men begreppet rikedom är i skärgården
inte detsamma som uppe i land. Nu visste jag inte ens
om han var i livet.

På vinst och förlust satte jag mig en morgon i en
motorbåt och reste till Höglanda med en gammal vän
som varit min gäst där i forna tider. Alltid skulle vi
väl få bo någonstans. Kanske skulle vi till och med få
pröva, om kiloabborrarna funnos kvar i Örsundet eller
om gäddorna ännu höggo lika bra i Lekströmmen...

Solen sken, sjön forsade om stäven, holmarna lågo
i drömmande dis — och om några timmar voro vi
framme, Jag kände inte igen mig och en känsla av
övergivenhet började lägga sordin på mitt goda
humör. Jag var helt enkelt nervös, gamla karln! Var
detta verkligen Höglanda? Men jag hade ju rest efter
kort och kompass över Norrfjärden! Det måste vara
riktigt.

Den gamla rankiga båtbryggan med dess primitiva
stenkistor hade förvandlats till en elegant kaj med pir
och innanför den lågo två förnäma motorracers ur
vilkas inre ljöd ljuvlig grammofonmusik — naturligtvis
jazz. Där åts lunch ombord, ty det skreks skål och
hurrades.

Nåväl, vi förtöjde vår båt och gingo i land. Men var
voro de gamla fiskarstugorna, som förr kantade vägen
till skolhuset? Borta — men fina villor med
grosshandlartorn och andra krusiduller ersatte dem. Och var
fanns kapten Skårbergs rejäla stuga högst på berget
som behärskade nejden? Ett stort tvåvåningshus med
glasverande stod på dess plats. En uråldrig gumma
kom traskande.

— Ursäkta, men lever kapten Skårberg än?

— Varifrån ä I?

— Från Stockholm. Men var god och säg, var bor
kapten Skårberg, om han lever än?

— Varför skulle inte han leva? Unga karn! Joo, dä
allt där oppe på klinten — känner I honom?

— Jojomänsan, är han hemma?

— Den, som aldrig flyttar sej, varför skulle han
inte va hemma? Ä I släkt te Skårberg?

— Nej, men jag har bott hos honom för trettiosju
år sen.

— Va heter I?

— Engström.

— Å jestanes, lever han än. Men vit i skägget har
han blitt. Kommer han ihåg när han köpte tuppen å
mej?

— Å, är det Lotta Jansson? Tänk att Lotta kommer
ihåg tuppen än!

— Ja, den kommer ja väl å minnas i mi sista stunn,
å när ja kommer inför tronen mä. Ä han lika stor
skojare än?

— Ja närapå. Men adjö nu! Kanske vi träffas innan
jag reser.

På nya stigar klättrade vi upp till kapten Skårbergs
hus, Där var fint värre. Och på allra högsta höjden
bakom huset hade han byggt en paviljong som mest
bestod av fönster med utsikt åt alla håll, alldeles som
från en kommandobrygga. Men på hans grind stod:
FÖRBJUDET FÖR SOMMARGÄSTER OCH
LUSTRESANDE.

Jag öppnade grinden och beredde mig att stiga in,
då ett fönster öppnades och en arg röst skrek med
styrkan av en mistlur:

— <i>Stopp där!</i>

— Bråka inte, Skårberg, sade jag. Det bara
förvärrar din sak.

— Vad är du för en figur?

— Det skall du snart bli varse. Känner du inte igen
mig, så skyll dig själv.

— Nå, kom fram till trappan då, får jag se!

Vi nalkades. Kritvit i hår och skägg, oformligt tjock
och stödd på två käppar visade Skårberg sig i
dörrhålet.

— Vad är det här för mystifikationer, skrek han.
Ut med språket, herre! Eller drag för tusan i våld!
Nej, men vad i alla väder, kan det vara Engström.
Men du har ju bockskägg som är vitt som mitt och
stora brillor på klyvarbommen. Kom i min famn, du
välsignade! Och kamraten?

— Den blev du bror med här på gården för
trettiosju år sen!

— Kan det verkligen vara den där målartoken som
var här ett par veckor. Men du har ju inget hår på
skallen! Är det så dåliga tider för artister nuförtiden?
Välkommen, gosse! Störa?! Bo ombord?! Nehej! Här
skall bli kalas så hela Höglanda inte ska få en blund
i ögonen på tjugufyra timmar, så ni hör vad jag viskar!
Stig in, pojkar! Tänk att det är trettiosju år sen —
ja, jag är sjuttio år fyllda. Kommer ni ihåg när jag
slog frivolt nere på bryggan framför tullförvaltarn,
den där gången han hade varit fräck och insinuerat att
jag hade smugglat in rhum? Nå det hade jag ju, men
bara för invärtes och eget bruk. Nu ska vi ha middag
<img>"Jag har allt, konjak, visky, skum, gin, vad ni vill. Å, herregud, vad detta var livat!"</img>
och den ska dukas i Lyktan, som jag kallar det där
glashuset på klinten. Och här ska sjungas shanties
och levas bus, lita på det! Nå, nu hoppar jag så
lagom, gikten har tagit musten ur mig, jag lever som
godtemplare <i>borde</i> leva och äter inga blodiga biffar
längre, men i dag skall jag slå mig lös något litet.
Kan ni tänka er, jag har inte sett någon kamrat eller
talat med någon människa på bortåt tjugu år — jag är
eremit, mest för giktens skull, men ingen hittar hit
till Höglanda — det ligger ju långt ifrån all ära och
redlighet — och alla mina gamla vänner är döda eller
har blivit tunguser — käringen är död för många år
sen, men jag har en gammal hushållerska som kan
laga mat, fast hon är arg som ett bi, därför att hon
inte <i>får</i> laga finmat åt mig. Men nu ska ni se att hon
blir glad — jag ska säga åt henne att du, Engström, är
det största matvrak som finns i Stockholm — du kan
vara lugn för att hon inte blir rädd för det, hon bara
piggnar till — vad vill ni ha för vin? Jag har källarn
full, orörd sedan tio, femton år. Jag har allt, gammal
konjak, gammal visky, skum, gin, engelsk porter och
pale ale, vad ni vill. Å herregud, vad detta var livat!
Kommer du ihåg, Engström, när du målade skylten åt
Dumba-Lena? Ha ha! Men nu måste ni följa med ut
i köket — jag måste föreställa er för mamsell Fridell,
hon går inte av för hackor, må ni tro, umgås inte med
någon annan än mig och mopsen Adolfina, som är
dubbelt så fet som jag, därför att hon rör sig lika
lite som jag och gikt har hon med, fast hon inte
använder käppar, kräket!

Jag förklarade att jag helst icke dricker vin och att
jag aldrig äter mer än en rätt till varje måltid. Men
för ett glas pale ale vore jag tacksam.

— Du blir evigt olycklig, och vad värre är, jag blir
evigt olycklig om du inte äter av allt som sätts fram,
annars tror mamsell att du inte begriper dig på mat
och då anser hon dig som en mindervärdig person. Nu
linkar jag ut i det allra heligaste, följ med bara!

Det var ett mönsterkök och mamsellen hälsade med
stor värdighet.

— Vi skaffar två timmar senare än vanligt. Det
finns ju gravlax?

— Finns.

— För övrigt litar både jag och herrarna på
mamsell.

— När jag slår två glas, är skaffningen klar, sade
mamsellen. Sjömansspråket lät helt fantastiskt i
hennes mun. Men Skårberg ville väl ha det så.
<img>Mamsellen hälsade med stor värdighet.</img>
— Och nu ska vi hälsa på timmerman! Mattson,
ohoj! vrålade vår värd.

— Aj, kapten! hördes en röst från husets baksida.

— Det är min gamle timmerman från »Rosalie». Han
är mitt faktotum fast han är krokig som om han slagit
ett halvslag om egen part, nästan som ett gårdingstek.
Men han envisas att hugga ved.


Mattson kom in, en liten gubbe med ryggen som en
sprättbåge.

— I anledning av den glada tilldragelsen ombord
går Mattson till mamsell och säger till om en grogg.
Allt klart på vedbacken, för resten?

— Allt klart, kapten!

— Marsch då!

— Tack, kapten!

*

Det blev en middag och jag gjorde mitt bästa för
mamsellens skull tills jag kände mig övergödd som en
gås från trakten av Strassburg. Kvällen var underbar.
Vi buro ut kaptenens stora zeisskikare med dess stativ
och han bad mig betrakta environgerna. Från denna
höjd hade man en överblick över så gott som hela
samhället. Dess topografi kände jag igen något så
när, men resten var mig främmande, utom havet
naturligtvis. Inte en båt så långt man såg.

— Det är tur, att man inte är sjöman längre, men
nog är det sorgligt att se! Och på din tid här kunde
man ibland räkna ända till femtio fartyg,
norrlandsångare och segelskutor. Allt är borta. Och alla de här
villorna du ser — är det inte förskräckligt? Om de
ändå vore vackra, men de ser lösaktiga ut som
gatmajor och är byggda av så kallade direktörer som
försöker sälja dem just nu, om de inte sitter inne för
bedrägeri och falskhet, för då är de väl sålda redan. Det
ser ut som om gamla Sverige skulle vara på fallrepet!
Slå upp en tidning — förfalskningar och underslev i
vart nummer. Men nu ska vi inte tala om det — du
ville ju höra litet om gubbarna och käringarna som
fanns här på din tid. Det finns inte många kvar, om
ens någon.

— Tillåter du att jag tar fram ett block. Jag är van
att anteckna allt som intresserar mig <i>och du kan
berätta.</i> Glöm nu din gikt och allt elände i världen —
för resten har du en visky som nog bara finns i din
källare.

— Den köpte jag i Leith anno 1912 och jag vill
minnas att den dugde redan då. Nå, var ska vi börja
— kommer du ihåg gumman Vedman? Jo, hon är
naturligtvis död. När hon blivit änka, började hennes
kärlek ta sig underliga uttryck — hon lärde sig tycka
om råttor och du vet att det fanns och finns väl ännu
ordentliga sådana här, skeppsråttor stora som kattor
och flintskalliga på ryggen, ilskna satar som anföll om
det gällde. Hon började gå i barndom, stackarn, och
pigan brydde sig knappt om henne — var ute och
rände med karlar förstås och lät huset förvandlas till
en svinstia, kan man säga. Hon lade ut mat åt råttorna
och de kanaljerna fattade galoppen ögonblickligen. Det
stod inte länge på, förrän huset var ett ordentligt
råttbo. Gumman satte fram mjölkfat åt dem och
placerade köttbitar i alla vrår och lade mat i en rad ända
fram till sängen, för de små söta djuren skulle förstå
att hon ville deras väl. De blev tama och kom när hon
lockade. Till slut fick hon dem ända upp i sängen.
Över sina fötter hade käringen lagt en päls, och där
tog en stor arg råtthona säng och säte, sedan hon
jagat undan de andra och där födde hon en massa
ungar en dag. Gumman hade sett hur det stod till med
henne och lagt dit bomull. I den skulle hon föda
ynglet, som hon ock gjorde. Men gumman måste ligga till
sängs i flera dar, ty så snart hon rörde på sig skrek
råttan av ilska. Hon ville vara i fred förstås och
gumman ville inte störa henne utan fick gå upp för några
ögonblick, bara då råttan behagade lämna ungarna för
att gå ner på golvet för att äta. Du kan tänka dig,
vilket liv och skrik och slagsmål där var i rummet, ty
råttor är inte Guds bästa barn mot varandra. Nå,
gumman blev allt svagare i skallen och halvblind till på
köpet. Slutligen kunde hon inte gå upp mera utan
måste matas och skötas om som ett barn och kunde
knappast skilja på ljus och mörker. Men tror du inte
att hon frågade pigan en dag: Va ä dä för mode på
hattar i år? Ty hon hade varit mycket fin i sin krafts
dagar och ståtat i sidenklänningar, för hon var rik
eller hade varit och fick om somrarna besök av fina
släktingar som ville ställa sig in hos henne för att
komma åt hennes pengar. Hur de kunde bo hos henne
är omöjligt att begripa, men vad gör inte vissa för
pengar! De kelade med hennes råttor och stod i, ty
hade de förolämpat dem på minsta sätt, hade de blivit
portförbjudna. Ja, och så dog gumman och inte ett
öre fanns kvar att ärva. Nå, fastigheten och råttorna
voro väl värda något, men rengöringen efter henne
gick nog till minst lika mycket som huset var värt.
Ja, det var den käringen! Minns du gumman Sjöholm,
som var så fin att hon hade visitkort. Det var den
största satkäringen i hela skeppslaget, gudfruktig och
snål och lögnaktig. Karlen var en beskedlig stackare
hemma, men bra långlots och modig som en man ska
va, när han var på sjön. Vi brukade köpa vår mjölk
av henne och en gång, när jag var hemma från sjön,
sade min gumma, att hon trodde att fru Sjöholm mätte
fel. — Nå, det är ju så enkelt att du själv mäter nästa
gång, så får du se hur det står till. Hon mätte och
hade fått halvannan liter för litet. Så gick hon till fru
Sjöholm, berättade förhållandet och kan du tänka vad
den maran svarade? — Ja, jag kunde nästan tro det!
Si det kom två strykare och flaskan stod ute på gården
— jag nästan kände på mej, att di skulle dricka ur
mjölken — och hustru min vart förstummad inför en
sådan fräckhet. Hon var för fin att bråka. Men jag
gick till satkäringen och läste ett slag för henne,
alldeles som jag skulle ha talat sjömansspråk till en
neger för om masten. Jag tror att det hördes över hela
Höglanda. Dagen efter kom hennes man, det kräket,
och skänkte mig en stor lax som han fått i sin ryssja.
Han sade inte mycket, men han sträckte fram handen
och frågade: Får jag tacka kapten? Ja, svarade jag.
Tack då! sade Sjöholm. Mitt råd är, sade jag, att
Sjöholm piskar opp käringen ett par gånger om dan
i en veckas tid, det brukar hjälpa. Inte med den, sade
han, men kapten är välkommen ändå, när han vill!

— Jo, fru Sjöholm och hennes man kommer jag
mycket väl ihåg, sade jag. Han dog just sista
sommaren vi bodde på Höglanda. Jag brukade fiska med
honom ibland och tyckte om gubben, fast han var väl
fåraktig mot käringen som var bland de största hår
av hin jag mött i livet. Vi skickade en krans till hans
kista, kommer jag ihåg, och fru Sjöholm kom hem för
att tacka. Min unga hustru tog emot henne. Hon såg
gudsnådlig ut och sade:

— Jaa, det är så tomt hemma nu!

— Jag förstår det, sade min hustru. Och när någon
kär anförvant dör, förebrår man sig ju, att man kanske
inte alltid har varit så mot honom som man bort.

— Ja, vi talte om dä, Sjöholm och jag, innan han
dog — och jag förlät Sjöholm!

Den, du!

— Jo, det finns underligt folk, sade Skårberg. Du
kommer ihåg Dumba-Lena, som du målade skylten åt!
Du visste väl inte mera om henne än att hon var
dövstum och att hon gått på Manilla och lärt sig
teckenspråket och att raka lik. Jag minns att du tyckte
hennes kunskap i rakning borde kunna inbringa henne lite
pengar, särskilt som sommargäster började komma til]
Höglanda och de åsnorna brukar inte kunna raka sig
själva. Och nog kunde hon duga åtminstone att raka
sommargäster. Jag minns hur du målade skylten:
HYGIENISK RAKNING 20 öre, och så satte du en
rakkniv och en rakborste i kors under. Men det var
för sent på sommarn och inga kunder kom till
hennes stuga. På hösten råkade hon ut för en olycka.
Hon var inte vidare fager förut, men efter olyckan såg
hon farlig ut. Hon blev nämligen överkörd. Ett par
hästar, som drog ett potatislass, skenade, hon blev
omkullkastad och ett hjul gick tvärsöver ansiktet. Hon
kom på sjukhus och blev ganska illa hopsatt, men
folket här ute tål ju vad som helst och hon kom sig.
Nästa sommar fanns badgäster i mängd. Herrarna gick
i vita flanellbyxor och åmade sig och så fanns det
en massa fruar, som männen skickat hit för att få litet
lugn och vila. Det blev grovflört och herrarna måste
vara fina om hakorna. Dumba-Lena satte upp sin skylt,
plockade fram sin gamla likborste, striglade sin kniv,
köpte en tvål och väntade. Det var en söndagsmorgon
<img>Dumba-Lena nalkades delinkventen med kniven i högsta hugg.</img>
och det dröjde inte länge, innan första kunden kom.
Jag vet ju inte om hon i all enkelhet spottade på
borsten — ty det hade väl inte varit så noga med liken
— men med ordet hygienisk menade du väl att hon
inte spottade. Alltnog, kunden tvålades in. Men när
Dumba-Lena om ett ögonblick nalkades delinkventen
med kniven i högsta hugg, fruktansvärd att skåda med
det röda ärret, som gick tvärsöver ansiktet, deformerad
i anseende till käkarna, öppnade sitt tandlösa gap
och på dövstummas sätt skrikande: Ba — ba — ba!
Då flydde kunden vettskrämd. Och detsamma hände
med alla individer i den kö, som under Lenas
långsamma förberedelser samlat sig i hennes lilla trädgård,
Nå, så småningom lärde de sig begripa att 

Dumba-Lena inte var farlig alls utan tvärtom rakade utmärkt.
Hon klippte hår också, men lika döv för individuella
önskemål som för allt annat — om man inte
behärskade teckenspråket — klippte hon alla kort som
ryska straffångar behandlas. Men kunde man
fingerspråk eller gjorde själfulla gester och var modig, var
hon minst lika bra som vilken utlärd barberare som
helst. När jag gick på gymnasium i Härnösand — jag
tog ju aldrig studenten, som du vet — fanns där ett
dövstumt biträde hos en barberare och han såg
kanske ändå farligare ut, ty han var enögd och hade
eldmärke över halva ansiktet, men han fick varannan
morgon komma hem till domprosten och raka honom,
därför att han aldrig pratade och berättade historier, som
barberare brukade göra förr i världen, och kapten
Ruda, som förde gamla »Euphrosyne» och var en
stor härjare, brukade säga: Nej, gosse, ska man ha
äventyr med en flicka, så ska hon vara dövstum, för
då tiger hon om saken. Det ligger något i det — men
du tycker kanske att jag pratar för mycket?

— Jag har ju tiggt om ditt så kallade prat. Go on,
boy!

— Ja, du förstår — när man inte har träffat en
människa på många år! Jag har ju mina böcker
gudbevars och en gammal vän i Liverpool skickar
åtskilligt engelskt, mest om sjön, förstås, men när man
själv har seglat så mycket som jag och känner till
havet, så blir romaner långtråkiga. För resten —
romaner, tycker du om romaner?

— Nej, svarade jag sanningsenligt. Korta bitar ska
det vara.

— Men varför skriver du då aldrig om kärlek?

— Jag blir nog aldrig mogen för det. Har man varit
med om en riktig kärlek, skriver man inte om den.

— Du har absolut rätt. Men nog kunde du skriva
om skärgårdskärlek lite mera. Du kan vara lugn för
att den finns! Och så skulle du rita kärleksgudar,
rospiggskärleksgudar med gult hår och snus i mun och
latinsegel i stället för vingar — för så ser de ut —
apropå kärlek, kommer du ihåg gamle Ålands-Fredrik,
när han smög i vassen — nej, det är ju sant, du såg
honom bara på sommarn! Ja, var söndag klädde han
sig i svarta kläder, lade in ny mullbänk och smög i
storvassen på Lillsjöisen bort till Britt-Majas stuga,
för hon hade varit hans ungdomsflicka, som det heter
här. Han var väl bortåt åtti år, när han slutade med
den trafiken. Och hans käring, som var något äldre,
var svartsjuk så det osade bränt omkring henne.

— Jo, jag var med och vittjade hans ålryssjor ibland,
Men inte visste jag att han var så pigg! Jo, jag
kommer ihåg nu att min fru mötte käringen en gång på
vägen till ångbåtsbryggan och hon såg rakt eländig
ut. Min fru brukade doktorera lite och hade alltid
oskuldsfulla pulver hemma, ty allt skulle botas med
pulver.

— Har frun någe pulver hemma?

— Nej, det har jag inte, svarade hon, ty hon hade
tröttnat på allt tiggeri om pulver, och här var det inte
fråga om fattigdom, men hon hade skämt bort de
snåla gummorna. Vad ska mor Mari ha pulver till den
här gången? Det behövs nog starkare medicin, det
ser jag. Vad är det med mor Mari? Har ni värk?

— Jo si, när vi skulle ta opp strömmingssköta, så
lekte gubben mä mej i båten å ja föllt omkull å bröt
å nöckelbene imot relingen! Men har inte frun nå
pulver?

— Nej, men mor Mari behöver bara skicka till
apoteket och hämta en ask så där för ett par kronor. Fast
inte hjälper pulver för nyckelbensbrott.

— Nä, då får dä fäll va!

— Men bäst är att skicka efter doktorn eller resa
till sjukhuset i Norrtälje.

— Nä, dä får va!

Gamlingarna hade kommit ihop sig i båten och
gubben hade, trött på gummans eviga, om ock
befogade, svartsjuka, slagit henne på käften utan vidare
spisning.

— Nå, då vet du om dem så mycket du behöver.
Naturligtvis är de döda för länge sedan likaväl som
Dumba-Lena, fast hon höll ut bra lång tid.

Och Pig Johan, han som var lite fnoskig, minst sagt,
den kommer du ihåg?

— Ja, jag skall aldrig glömma, hur han kom hem
till mig och såg att jag hade många böcker. Han
frågade vad de handlade om — var de gudliga allihop?
Jag kunde ju ha svarat ja, men sade:

— Nej, inte alla — somliga är romaner.

— Romaler, ja! Ja läste h'en romal h'en gång h'om
h'en flicka, som blev h'oppkastad på h'en h'obebodd
h'ö, h'å där blev 'o 'avande — h'å ja gråt, så ja gråt
s'att...

— Nå, men kommer du ihåg när Johan Pettersson
kom hit och ville låna en liter till taklagsöl, för att
han byggt sin svinstia färdig. Du hade inget brännvin
hemma, men du skänkte honom en liter visky. Skänkte,
förstår du! Så skall man inte behandla en rospigg —
men det förstår du nu på gamla dar! Och Johan sade:

— Jag förstår att det här är ett fint slag, för det
är så mycket rosor på etiketten och jag kan nog inte
betala igen med samma vara.

Du svarade: Johan får flaskan till skänks! Han
glodde på dig som på en vansinnig och rusade från
gården, för att du inte skulle hinna ångra dig. Ty man
<i>skänker</i> intet åt en rospigg. Han gick hem och firade
taklagsölet absolut ensam med den påföljd att hans
gumma kom hit dagen efter och klagade över att du
gett honom <i>vichy</i> — en farlig dryck som går i huvut
och bena på en gång.

— Nej, jag har glömt allt det där. Men du är ju
en guldgruva av minne!

— Nå! Men vet du vad de sade om dig, sen du
flyttat härifrån: Den där Engström är väl inte klok
— han <i>ger bort!</i>

Men gubben Sjöholm försvarade dig och sa: Jo,
han är klok — mycke klokare än han behöver va!

— Ja, men han ger bort brännvin!

— Ja, i så fall var det väl en dålig sort!

Men kommer du ihåg Fina, den där sextonåringen
som fick barn med Kärleks-Janson — Janson kommer
du väl ihåg? Nå, Janson var en sextiårs karl och Fina
var antagligen inte kär i honom utan tyckte mer om
Alfred, vår dräng, som väl inte var stort äldre än
trettifem. Året efter fick hon ett nytt barn, med vem
visste hon knappt, ty hon var så skapt. Och så gick
det undan för undan. Socknen fick betala och den nye
pastorn, en ung, blyg teolog, fick i uppdrag att sätta
skräck i Fina. Han kom hit och Fina inkallades till
mig, ty hon var på nytt i omständigheter.

— När skall barnet komma? frågade prästen.

— Hä vet ja inte!

— Ja, men ni vet väl när ni varit i förbindelse med
någon.

— Ja, dä måtte ha varit i potatisplockningen...

Ungen kom till. Fina bodde hos Kärleks-Janson,
Alfred friade till Fina och fick ja, ty hon anade väl, att
i hans bröst brann en varmare och finare låga än i
Kärleks-Jansons. Men hon fortsatte att bo hos
Kärleks-Janson. Bröllopsdagen bestämdes och paret
vigdes hemma hos prästen. Men i stället för att flytta
hem till mannen, gick den unga frun direkt till
Kärleks-Janson, som hotade att klyva Alfreds kranium
med sin vedyxa, om han visade sig på gården. Alfred
rodde ut på sjön i sin gamla eka och satt en hel natt
följande månens och stjärnornas vandringar över
firmamentet och gråtande bittra tårar. Och ändå var
Alfred minst tio gånger så stark som Kärleks-Janson.
Jag sade åt Alfred:

— Om du inte hämtar din hustru, skall du få stryk!
Och Kärleks-Janson skall få ändå mera stryk!

Detta kom ut i byn och en vacker dag körde
Kärleks-Janson ner Fina med byrå och en unge till
hennes rätta hem. Sådan kan kärleken vara i skärgården.
Skriv om kärlek! Den är likadan i Stockholm, fast
formerna kan vara något olika.

Men mitt faktotum Mattson, som är en veritabel
hedning och under sitt långa liv väl har haft femti
fruar i femti hamnar jorden runt, blev alldeles 
ursinnig, då han fick höra att Fina skulle stå på
skampallen och få varning.

— Som en människa är skapt, så blir hon!
förklarade han. Och när pastorn kom ut på gården efter
samtalet med Fina, möttes han av Mattson som skulle
segla honom hem.

— Hörnu, får jag tala ett ord med pastorn, innan
vi hissar på! Vem är det som har skapat Fina?

— Det är Gud, svarade den blyge unge mannen.

— Nå, tror inte pastorn, att Gud kan laga till folk
som han vill? Det är väl han som bestämmer, hur di
ska bli?

— Det är så, Mattson! Men vi kan inte begripa
Herrans vägar och uppsåt med människor och deras
liv.

— Nå, om pastorn inte begriper det, varför i
herrans namn ger sig pastorn till att skälla ut Fina? Se
Fina är som ett eldkol, som alla blåser på och så
länge det blåser, brinner det. Var och en har fått sin
kurs utklarad i skallen och den följer han. Har
pastorn seglat?

— Nej.

— Nå då så! För den kursen, vi har fått, den går
både över djupvatten och grund och ibland pekar den
rakt på bondlandet.

— Hör nu Mattson, vi ska inte resonera om sådant
här annat än med ödmjukt sinne, och Mattson är inte
ödmjuk.

— Nej, det är jag inte, för jag är ifrån Södermöja,
och där väjer de inte för någonting. Men jag vet min
plats för om masten och jag gör mig inte till befäl,
som pastorn gör. Ursäkta en enkel sjöman, men rätt
ska vara rätt. När jag var ung och var hemma från
sjön ibland, så nötte jag inte mor mins lakan så
särskilt mycke, inte! Och likadant har Fina gjort. Och så
talte pastorn med henne om djävulen och svavelsjön.
Men den där sjön, som brinner med eld och svavel,
den har di talat om i så många år, så att den är väl
mest utbrunnen nu. Jaha, det var det jag ville säga!
Förlåt en gammal djupvattenshaj, men nu har jag
sjungit ut och nu går vi ner till bryggan och sticker
på. Det blir lite bris utpå, men pastorn kan ju luta
sej över relingen, om det behövs. Men kom ihåg!
Alltid i lä! En ska ha seglat femti år på havet, innan en
får spotta i lovart.

Ja, Mattson var bra — jag kan inte anmärka något
på hans resonemang och lika pigg är han än. Tja,
prästen är död och Kärleks-Janson är död, men Fina
lär leva än, säger dom. Fast hon kanske inte kan få
flera barn. Men sånt där hänger i — fråga nån äldre,
sa käringen, när hon fyllde nitti år! — Men si där har
vi mamsell — vad står på?

— Kapten, supén är serverad inne i matsalen.
Herrarna har inte märkt att kvällsbrisen har kommit! Och
kapten med sin gikt... Tybå, Adolfina!

Mopsen visste man varken fram eller bak på. Endast
när hon viftade på svansen av välvilja eller lystnad
kunde man begripa att huvudet måste finnas
någonstans i andra ändan.

— Jag har kommit över en ål, fortsatte mamsell.
Jag har kokt in hälften och stekt hälften. Sikrom
finns, men jag vågade inte lägga i mejram, för kanske
någon av herrarna inte tycker om den kryddan. Skall
jag ta upp genever eller får det vara Östgöta Sädes?
Jag har gravat en sik ...

— Välsignad är mamsell bland kvinnor! Kast loss,
sa Janson, när han dog! Nå, det var då för väl att vi
äntligen fick något att bita i! Enkelt, men välment!
Man måste inskränka sig i kristider! Men vad ser mitt
emaljöga? Mattson har glömt ta in flaggan.

— Mattson fick två groggar, kapten! sade
mamsellen.

Det blev en supé. Jag är inget matvrak, men inför
höjden av kulinariskt vetande måste man ge sig. Stekt
ål med skarpsås var säkert de olympiska gudarnas
ambrosia. Känner en icke skärgårdsbo till, att gravad sik
i vissa benådade ögonblick kan vara förnämare än
gravlax. Känner en landkrabba till att gravlaxen bör
njutas i mycket tunna skivor med peppar och mycket
dill på knäckebröd — tunt? Nej, det gör icke den råe
lantbon!

Jag frågade Skårberg om icke mamsellen kunde få
deltaga i den supé hon arrangerat på ett fullkomligt
Brillat-Savarinsätt.

Kaptenen mörknade. — Nej! Det är nog att hon
en gång får ärva mig! Men vill du ormtjusa henne
efteråt, så var så god! Hon är en levande receptbok.
Men mer är hon inte.

Det blev sent. Kaptenen berättade och jag gjorde
anteckningar.

— Ja, som du hör, alla våra gamlingar är döda och
så småningom kommer vi efter.

— Ja, naturligtvis, men jag träffade en gammal
bekant i dag på vägen hit, gumman Lotta Janson. Hon
kom ihåg mig och mitt skoj med en av hennes tuppar
— hon hade hönsgård, om du minns det.

— Jag har inte sett henne på många år. Vad gjorde
du?

— Jag köpte en av hennes två tuppar till en
söndagsmiddag. Och när jungfrun hade nackat den, tog
jag huvudet och en bukett stjärtfjädrar och stegade in
i ett litet hus, som låg i backen bakom hennes stuga.
En medfödd blygsamhet förbjuder mig att ens antyda
husets benämning och ändamål. Men jag lyfte på ett
mystiskt lock och placerade diametralt huvudet och
stjärtfjädrarna i kläm under locket. Alltnog, Lotta
Janson besökte av någon hittills outredd anledning
detta lilla tusculum och uppgav ett skrik. Ty hon
trodde att den ende kvarlevande tuppen på mystiskt
sätt blivit instängd i rummet under locket och försökt
ta sig ut men fastnat med huvud och stjärt och kvävts
jämmerligen. Sedan hon upptäckt verkliga
förhållandet, dröjde det rätt länge innan jag återvann hennes
bevågenhet. Hon kom mycket väl ihåg alltsammans
och frågade, om jag ännu var samma gamla skojare.

— Nå, är du inte det?

— Kanske, men jag gör inte sådant numera. Jag är
en gammal man, tyngd av år och tärd av gikt. Nu tar
vi den sista groggen och sen går jag upp på mitt rum.
Jag hör att du varit nog vänlig att hämta våra
kappsäckar från båten. Jag är trött och måste renskriva
alla mina anteckningar från i dag för att kunna somna
med gott samvete.

— Det finns ingen tåga i pojkarna nuförtiden, sade
kaptenen. Men du, målare, stannar kvar — du ser
undernärd ut. Ja, god natt då, Albert, jag skickar upp
den så kallade loppsupen till dig.
<img></img>
— Jag ville bara säga, sade jag, att så trevligt som
i kväll har jag inte haft på mången god dag. Jag
tackar dig, gamling!

Jag gick uppför de gammaldags branta trapporna,
fann mitt rum och skrev ned stommen till denna enkla
berättelse, somnade och sov de få återstående
timmarna av natten. Men väggarna skakade länge av
kaptenens och målarens allt livligare tankeutbyte där nere
i salongen.

Jag väcktes av min kamrat, som kom in i mitt rum
yrvaken med en tandborste och en tub i den så kallade
norra kardan.

— Hör du, Skårberg var en fruktansvärd man att
hålla ut. Jag hade väl sovit en timme, då jag vaknade
upp och kände att jag ätit och druckit för mycket.
Smaken i munnen påminde om död räv, rutten räv!
Och nu har jag borstat tänderna en kvart och det
smakar lika hemskt.

— Bed om malörtsbesk, sade jag. Det brukar hjälpa
och du kan vara lugn för att det finns!

— Nej, vid Beelzebub, gnisslade han. Vademecum
<i>måste</i> hjälpa! Du ser att jag är konservativ, jag 

vänder vår ungdoms tandkräm, halvskrek han och
kastade tuben på mitt sängtäcke.
Jag grep den.

— Detta är icke vademecum — det är cold cream,
upplyste jag.

— Å, för höge Fra Diavolo! Jag har borstat
tänderna och gommen med en av min hustrus tuber. Jag
måtte ha varit yrvaken, då jag packade. Tror du att
jag någonsin kan bli fri från denna infernaliska smak!

— Du blir det vid frukosten!
</chapter>
<chapter name="Jul – – –">
<h2><small>JUL – – –</small></h2>

Denna jul har Mussolini, Nationernas Förbund och
Sjaljapin lyckats förstöra för mig. Den förste emedan
han fortfarande ävlas att i civilisatorisk hänförelse
inom kort få göra sitt intåg i Rom i spetsen för sina
segrande legioner ledande Negus med en ring i näsan,
N. F. på grund av dess beslutsamma och oegennyttiga
ingripande till Fredens snara förklarande och den
sistnämnde därför att han vägrat komma hem till mig på
julafton, klara sin dyrbara strupe med ett glas glögg
och sjunga litet för familjen. Jag begriper verkligen
inte att operadirektionen kunnat missförstå den
själsfine mannen till den grad att de kört ut honom.
Naturligtvis måste han vara helt och hållet nedbruten. Jag
ville höja hans självförtroende genom att övertyga
honom att åtminstone jag står på hans sida. Helt
taktlöst låter han sin sekreterare svara på ett sätt, som
kommer mig att tvivla på de båda herrarnas förstånd.
Anders de Wahl vågar jag verkligen inte inbjuda i
stället. Så att vår jul kommer att bli oändligt trist,
lutfisken att misslyckas och överraskningarna att
utebli. Jag orkar inte göra mer än jag gjort. Jag kryper
in i min lya och ägnar mig åt korsordslösning.

*

Var dväljes nu änglakören, som i min barndom
sjöng: Ära vare Gud i höjdene, och frid på jordene,
och menniskomen en god vilje? Möjligen på någon
gammal trasig grammofonskiva.

*

Men när jag skriver detta ligger åtminstone litet snö
på marken och döljer en del av det svarta. I
Abessinien finns inte en gång snö. Där falla granater i
stället. Kanske kunna dess splittror dölja en del av
eländet. Guldet kan inte dölja det. Inte ens det italienska
konungaparets vigselringar som ädelmodigt offrats på
fäderneslandets altare, icke senatorernas medaljer som
skola ersättas med hatmedaljer av bly, Vadan denna
usla teater? Varför allt detta sorgliga narrspel? Skall
mänskligheten till slut bestå av bara fega skurkar som
tro sig vara sluga? Eller skola vi trots allt våga
hoppas, att ett par väsen av serafernas släkt,
Godheten och Skönheten, lyckats dölja sig i någon arkadisk
bergsklyfta för att fjärran från tårgaser och trumeld
avla ett nytt släkte av ljus och glädje?

*

I denna tidiga morgonstund står mörkret som en
vägg av kol tätt utanför mitt fönster och de få lyktorna
bortåt Haga kunna mycket väl vara fjärran bloss på
väg till julottan. I går fick jag besök av en
barndomsvän och naturligtvis talade vi om julen, om vår
ungdoms jular med all deras härlighet. Han påminde om
våra gamla vänner Sammel Daniel i Boda och Nicke
i Haddås. Klockan fyra började julottan på den tiden.
Gubbarna voro välförplägade redan då de kommo, ty
glöggen hade varit stark och god. Och när de satt in
hästarna i kyrkstallarna, hälsade de på i sina hörnskåp
för att kunna uthärda kylan i den oeldade kyrkan.
Mellan tjänsterna hälsade de också på där, ty
matsäcksostkakan måste sköljas ned ordentligt. När de
sedan satte sig i sin bänk, stötte Sammel Daniel på
Nicke och viskade:

— Hör du Nicke, ä dä två präster på predikstolen?

— Dumfaen, svarade Nicke, dä kan du fäll si att
d'ä bara en!

— Ja men för människers ögen sir dä besynnerlit
ut!

*

Nalle Frestadius önskade alltid god jul, även om
det var mitt i högsommaren. Hjälper det, vill jag göra
detsamma.
</chapter>
<chapter name="En snickare">
<h2><small>EN SNICKARE.</small></h2>

Snickar Löfström var ett geni på många områden,
en stor uppfinnare och utmärkt träkarl, som det
kallades. Han hade till och med försökt sig på perpetuum
mobile och åstadkommit ett monstrum av hjul och
hävstänger som dock hade det felet att det aldrig gick.
Men egentligen var han specialist på musikinstrument
av alla slag. Han skar underbara flöjter med vemodigt
tjusande ton i och så var han fiolbyggare, styvast på
många mils omkrets. Han hade fått sälja en fiol för
tvåhundra kronor till en musikdirektör, och då kan
man begripa att den var av prima slag. Han var också
orgelbyggare och hade två gånger reparerat det
gnisslande och pipande elände som prydde
kapellförsamlingens kyrka, men bönderna voro snåla och betalade
knappt mer än dagtraktamentet.

När läseriet började genomsyra skärgården, var han
överhopad med beställningar, ty alla frälsta av någon
kvalitet skulle naturligtvis ha sin kammarorgel, även
om de icke kunde spela på den, men kolportörerna
kunde ofta och de förklarade att Löfströms orglar voro
bättre än de som såldes i Stockholm till oförskämda
priser. Själv satt han gärna och fantiserade och tog ut
vad som helst på den han gjort åt sig själv. Klockaren
försäkrade att han spelade lika bra som han själv och

att han skulle ha blivit en stor kompositör om han
bara fått lärdom. Men Löfström var en riktig
konstnärssjäl. Han struntade i lärdomen, och det är en
egenhet hos dem som ha den verkliga gnistan. De
behöva för resten ingen lärdom, ty för dem är konsten
som en lek. Vad skall man med noter till, när man har
dem i huvudet?
<img></img>
Men så småningom upphörde orgelbeställningarna,
ty det finns gränser även för berömdhet och traktens
orgelbehov var fyllt.

Men jag bör kanske berätta litet om mitt intryck av
Löfström. Han var väl omkring femtio år, då jag
träffade honom. Han såg ut som en bild av den
behärskade smärtan och hans ögon voro bland de
ljusblåaste jag sett. De verkade rymd och lidande, ty de
voro alltid litet tårfyllda och tycktes skåda in i en
högst oviss framtid med olycka som yttersta målet.
Hans hår och mustascher voro absolut färglösa. Han
andades både ut och in genom dessa mustascher och
lät som en gråsäl, då den fnyser. Hans hy var också

utan färg och dragen vid munvinklarna läto ana något
genomlidet, en avgrund av dystra erfarenheter.
<img></img>
Han var gift med en liten mager kvinna, ett verkligt
energiknippe, som fött honom nio barn — oräknat
missfallen — och höll huset i ordning, lagade maten
till hans belåtenhet och hann gno omkring och dricka
kaffe i alla stugor och inhämta nyheter, med ett ord
en idealisk hustru, sagolik i vår moderna tid, om vi
nu ens kunna föreställa oss en sådan även som
sagofigur. Hon såg upp till Löfström och tycktes
fascinerad av honom, när han någon gång riktade de Vattniga
ögongloberna på henne. Det påstods att han klådde
upp henne, då hans konstnärsdrömmar icke kunde
realiseras eller då han märkt att hon gjort försök att
städa i hans rum, ty det ville han ha för sig själv.
Han visste var han hade sina grejor och hittade bland
massorna av hyvelspån. Han talade aldrig med hustrun

— ty vad skulle han väl säga, han som var geni och
filosof och förstod sig på trä bättre än alla andra. Ty
som finsnickare var han oöverträffad om han också för
att leva stundom måste nedlåta sig att göra en
mattavla eller en bondstol.

Men han behärskade inte endast hustrun. Han var
en förförare i stor stil, älskad och fruktad på en gång.
Vad kvinnorna kunde se i Löfström — ja det förstodo
endast de själva. Jag begrep det aldrig. Men han
sades vara far till en massa ungar i socknen. Han
hade tydligen <i>det</i>. Han kom, såg och segrade
överallt. Emellertid vill jag inte här söka tyda kvinnornas
gåta. Knappast den som själv har <i>det</i> är mogen ett
sådant företag.

Löfström hade förstått sfinxens mening och njöt
helt naturligt frukterna av denna kunskap.

Man skall inte tro att hustrun på något sätt visade
sig tvär mot honom på grund av hans många hopp
över de skaklar ett kortsynt samhällsskick vill hålla
en man inom. Det såg snarare ut som om hon varit
stolt över hans oemotståndlighet och betraktat dess
följder som helt naturliga. Han blev på sätt och vis en
ensam man och höll sig hemma, utom i
lövsprickningen. Ty våren säges vara farligare än andra
årstider. 

Jag påstår icke att jag härmed löst gåtan Löfström,
men någon aning om honom bör den intelligente
läsaren ha vid det här laget. Att han icke var omtyckt av
andra män behöver väl icke särskilt påpekas.

*

Jag bodde på den tiden en kvarts timmes väg från
snickaren och hade erfarit hans berömdhet. Jag
behövde ett ritbord av speciell konstruktion och besökte
honom för att beställa ett sådant. Han fattade
ögonblickligt galoppen och gav mig goda förslag. Jag bad
honom närhelst han ville vara välkommen till mig för
att ta en sup och en smörgås, men han sade att han
aldrig drack sprit, inte en gång öl.

— Spriten går på hjärnan, sade han. Har man tagit
bara en halv sup, när man skall arbeta, får man göra
om arbetet igen dagen efter. Den som super blir
aldrig någon riktig karl, och karl skall man vara.

— Ja men spriten kan ibland vara bra som motor,
invände jag. Till exempel om man är utan idéer och
<i>måste</i> göra något.

— Idéer, svarade Löfström, idéer! Sånt skräp har
en väl alltid! Nog har jag smakat starkt, men det var
längesedan, fast aldrig om vårarna. Nehej, sprit är
inte bra för det fysiska.

— Herr Löfström menar kärleken, insinuerade jag
lömskt.

— Just det, menar jag. Nehej, då ska en vara klar
i skallen.

Han fnyste allvarligt genom mustascherna.

— Det vet jag som har nio barn.

Naturligtvis hade Löfström rätt. Jag började förstå
hans målmedvetna maskulinitet.

Om en vecka kom han med ett utmärkt ritbord, vars
skiva genom en enkel men sinnrik mekanism kunde få
vilken lutning jag önskade.

Jag hade nyligen i ett antikvariat i Stockholm
förvärvat en gammal kuriös bok:

<table o>
<td c><big>ALLEHANDA</big>
<td c><big>UTLÄNDSKA</big>
<td c><big>MÄRKWÄRDIGHETER</big>
<td c>OCH
<td c><big>SÄLLSAMMA HÄNDELSER</big>
<td c>Wästerås.

<td c>Tryckt hos Johan Laur,. Horrn, på dess bekostnad, 1784.
</table>

Under rubriken Konst-Stycken lästes bland annat:

Ej mindre konstigt war Dom-Prostens i Wiirtzburg,
Doct, Conrad Friedrich von Thūringens Driks-käril,
hwilket war gjordt som en Docka. Så länge det war
fullt med Win, wandrade det omkring på bordet, och
när det kom till ändan deraf stadnade det, lika som
hade det wetat sitt rätta mål, och welat akta sig för
fall. Då det war tomt stod det stilla; men så snart
det blef upfylt, begynte det åter genast på at wandra,
hwarmed det fortfor i en god half tima,

Jag läste upp detta för Löfström.

— Det där var väl inget konstigt,

— Skulle herr Löfström vilja göra en sådan
mackapär åt mig — bara den inte blir för dyr?

— Jag kan behålla den själv om Engström inte har
råd att betala den.

Hans röst verkade fullkomligt likgiltig. Kanske
fnyste han litet ivrigare genom mustascherna.

— Får jag låna den där boken?

— Gärna.

— Men det tar kanske tid att göra en sån där
möbel. Fast jag har ju en massa klockhjul och
fjädrar och sådant, men idén har jag klar.

—	Jag har inte bråttom. Det var ju bära ett infall,
eftersom jag vet att herr Löfström är uppfinnare,

*

Om en vecka kom han och återlämnade boken.

— Det är inte för att jag inte <i>kan</i> göra en sådan
sak, men jag har fått en beställning, som jag inte kan
låta gå ifrån mig. En stor orgel, nästan som en
kyrkorgel, för missionshuset i Tofta.

— Jag gratulerar!

— Si det blir pengar, Engström, och så är det nog
roligare att göra en ordentlig orgel än en sån här
leksak. Men jag skall börja, så snart orgeln blir
färdig.

Jag höll på att fråga, var han skulle göra orgeln.
Ty hans verkstad var inte vidare stor. Men jag ville
inte lägga mig i hans privataffärer.

Några månader gingo och en dag fick jag besök av
Löfström. Han inbjöd mig att beskåda sitt mästerverk.

— Och nu skulle jag inte ha något emot den där
supen Engström bjöd på. Jag har arbetat som en slav
— inte varit utom dörren hela tiden, knappt på
prevetet... men så <i>är</i> det en orgel också!

Mustascherna darrade under hans fnysningar.

— Tittade herr Löfström i den där boken något?

— Joo vars, men en del är ju stolleri — som för
exempel den där myggan ...

I boken stod: Regimontanus förtäljer, at en Mygga
i Nūrnberg, gjord af järn, flugit ifrån sin Mästares
hand omkring på de närvarande Gäster, och sedan
åter satt sig på dess hand.

— Å nej, dum är jag inte, men det där är för galet
— och för resten har jag inte så fina verktyger som
behövs för en mygga ...

Vi åto, Löfström fnyste och drack. Han hade
tydligen gjort sitt chef-d'æuvre och levde nu i den ljuvt
konstnärliga nervositeten efter fullbordandet.

— Nu ska bönderna få höra, sade han, och det
duger åt herrskap också, för den delen! En sådan ton
har ingen orgel haft förut.

Vi gingo till hans stuga, som låg vackert på en
höjd med utsikt över havsviken, skuggad av stora
lindar.

— Men, vad är detta? Jag stannade, ty en underbar
musik, fantastiskt sentimental, svävade i luften.

— Å, jag har bara satt upp en eolsharpa i den stora
linden där! Den låter vackert för sydosten och just
nu blåser den lagom. Den syns inte och bönderna tror
att det är trolleri. Ibland är den vackrare än orgeln.

Jag hade verkligen aldrig sett en eolsharpa och fick
inte heller nu se den. Men han lovade göra en åt mig
— nå den fick jag aldrig, ty han var ju en
konstnärssjäl.

Där inne i verkstan stod orgeln färdig att avhämtas.
Löfström satte sig ned och fantiserade. Jag tyckte om
hans spel, men jag lär ju inte vara vidare musikalisk.

— Nu öppnar jag fönstren, så får Engström höra
eolsharpan och jag skall spela som den...

— Nå, men herr Löfström, hur ska herr Löfström få
ut orgeln ur verkstan? Den räcker ju från golv till
tak!

Han snurrade runt på stolen, reste sig upp, fnyste
och skrek, vrålade:

— Djävlar anamma!

Han såg helt vansinnig ut. <i>Han hade ägnat sitt
ar-bete så helt åt orgelns välljud, att han glömt dess
storlek! Dörrens litenhet, fönstrens obetydliga ytor!</i>

Hans hustru hade kommit in och hade samma
vansinne i blicken.

— Löfström, har du blitt toki?

— Ut, käring, annars skär jag huvet av dej!

Hon smet ut ungefär som en daggmask försvinner i
jorden.

— Nu ska herr Löfström försöka lugna sig! sade
jag, då han snyftande sjönk ner i ett hörn av rummet
på bädden av hyvelspån. Jag begriper ju att herr
Löfström bara tänkt på orgeln alla dessa månader och
aldrig ett ögonblick funderat över att den skall ut ur
verkstan. Jag skulle kunna ha gjort likadant...

Och nu blev jag fräck.

—... tänk nu efter själv lite! Om herr Löfström
nätt och jämnt och med stort besvär kan krypa in
genom ett fönster till en flicka, inte tänker herr
Löfström då på, hur han skall komma ut igen, om det
blir bråttom!

— Nej, det gör jag förstås inte, Det blir att ta bort
gaveln på stugan, Det blir dyrt, men alltid blir det
några riksdaler över, när bönderna har betalat orgeln,
Men si det djävliga är att jag blir utskämd och det
får inte en karl bli, De kommer hit och står och
gapar, när jag tar ner väggen och tar ut orgeln,

— Å ja, men nog har herr Löfström visat
tillräckligt att han är karl.
<img></img>
— Men dum har jag varit och dum är jag inte
egentligen, Men ske Guds vilja, sa flickan!

Han nästan log mellan fnysningarna.

*

Sådan skall en konstnär vara.

*

Det blev så — naturligtvis — att han måste bryta
ut gaveln på stugan för att kunna leverera orgeln.
Detta var ju en fruktansvärd händelse i skärgården
och det våldsamma ingreppet på arkitekturen lockade
dit massor av folk, icke minst av bedragna äkta män
och fästmän, som med djävulska hånskratt

konstaterade faktum. Jag ville inte vara med — av hänsyn eller
vad man vill kalla det. Ty jag kände mig besläktad
med Löfström. När orgeln nått sin bestämmelseort,
gillats och konstnären fått sina pengar, en ganska
grov summa, som satte honom i stånd att ägna sig åt
mera invecklade uppgifter, besökte han mig och
förklarade att han inte ville ha något med min
beställning att skaffa. Och orglar skulle han aldrig göra
mer, överhuvudtaget inga musikinstrument. Han sade
att han skämdes.

— En karl får inte vara dum. Och jag har varit dum!

På mitt bord låg just en konstruktionsritning till en
isjakt. Jag hade skaffat den delvis med tanke på
träkarlen och uppfinnaren Löfström. Isen hade legat fin
ett par vintrar i rad, glanskis, härlig att segla på och
jag hade just vid den tiden fluga på den sporten.
Löfström hade aldrig sett en isjakt, men han begrep
ögonblickligen.

— Tänk att kunna segla på fin is fem, sex mil och
kanske komma upp till fyrtio knop! Det vore väl inte
dumt, sade jag.

— Jag gör aldrig några uppfinningar mer,
försäkrade han, men <i>förbättringar</i> kan jag göra. Låt mig se!

Och jag förklarade så gott jag kunde
konstruktionen, ty Löfström var ingen seglare, fiskade inte, kände
inte till havet.

— Det där är inte dumt, sade han, men en får vara
praktisk. Jakten ser klen ut i byggnaden — jag tror
att det måste vara fyra skridskor under den och rodret
som den femte. Jag skall göra en isjakt, för timmer
har jag, och smen i Tofta får göra skridskorna. Ge
mej ritningen!

— Naturligtvis får herr Löfström ritningen, men
idet blir en dyr historia. Och gör för guds skull inga
ändringar, för den här är den bästa konstruktion som
finns, den är utexperimenterad som den bästa för två
mans besättning.

— Två man! Nej, här skall bli affär, det svarar jag
för! Om en månad är isjakten klar.

Och han försvann med ritningen.

Sådant är konstnärsblod.

*

Jag hörde visserligen, att han jobbade nere vid den
gamla slipen med en märkvärdig maskin, men jag
hade mitt att göra och ville icke störa honom. De av
hans ungar, som voro något så när vuxna, hade han
mobiliserat och käringen sprang med mat två gånger
om dagen. Han arbetade och stod i med själ och
kropp, alldeles som en konstnär skall göra. Han ville
göra ett praktiskt fartyg, lämpligt att så bekvämt
som möjligt kunna förflytta så många människor som
möjligt från ett ställe till ett annat. På isen, förstås.
Och om isen var dålig, skulle intet kunna hindra hans
vehikels framfart ändå.

Framåt senhösten stod hans isjakt färdig på
stranden och han hämtade mig med något av triumf i de
tåriga ögonen.

Aldrig hade jag tänkt mig ett sådant
fortskaffningsmedel. Från masten till akterlådan hade han lagt ett
däck, på vilket stolt reste sig ett litet hus — eller en
hytt, vars tak pryddes av en kort plåtskorsten, ur
vilken en svart rök steg mot firmamentet.
Storsegelbommen befann sig halvannan meter över däcket i farlig
närhet till skorstenen. I stället för tre plankor hade
han fyra och rorkulten reste sig i en stolt båge från
aktermeden — eller skridskon, om det skall vara så
noga. Storseglet såg ut som ett frimärke emot focken.

— Vad i herrans namn är meningen med detta?
frågade jag halvt förfärad.

— Jag tänker segla folk till Östhammar eller vart
de vill. Men jag vill att de ska ha det bekvämt och
varmt, för alla tål inte kylan. Därför har jag satt in
en kamin i hytten. De som är välklädda för vintern
får ligga utanför. Men kom nu in i hytten och ta en
kopp kaffe, Där finns mojänger.

Vi kröpo ihop inne i hytten som var försedd med
två bänkar och befunno oss i farlig närhet till den
halvt rödglödgade kaminen, som eldades med ved,
vilken enligt Löfströms beräkning borde räcka sex
svenska mil med fyrtio knops fart. Han hade satt upp
en mur av tegel bakom kaminen och lagt en grund av
knappt stelnat cement på brädgolvet. Han stängde
dörren och om några minuter blev det hett där inne,
hett som i landkrabbornas helvete. Kaffet kokade över
och riskerande brännblåsor måste jag lyfta av kokarn.
Vi drucko. Löfström myste.

— Är det inte bra?

— Jo, men vi har inte varit ute på isen än, Tror
inte herr Löfström att den här båten blir lite för tung
med kamin och tegel och minst fyra passagerare?
Och med fyra medar till. Jakten går inte att styra.

— Engström kan inte göra beräkningar, men det
kan jag. Två medar på var sida betyder två sidor på
ett skepp. Sen har vi aktermeden som är roder. Hur
skulle en båt ta sig fram i vatten, om den inte hade
sidor? En med är ingen sida. Men två medar på
vardera sidan blir som båtsidor...

— Nå, men hur skall herr Löfström få bommen
över skorstenen, ifall det skulle göras manöver vid
kryssning?

— Manöver?! Kryssning! En ger sig väl inte ut
annat än i medvind eller sid vind. Vet han inte det,
som ska vara seglare? Tvi fasen! Nog har jag träffat
dumma bönder, men en artist som inte begriper det
här, han ritar fel.

Löfström såg hemsk ut, då han fixerade mig.

— Ja, jag måste medge att jag är litet okunnig på
det här området, men jag skulle rysligt gärna vilja
vara med om sjösättningen — eller issättningen, vad
det nu skall heta. För resten vill jag inte yttra mig
om saken förrän efter provseglingen.

— Rätt så — en ska inte köpa grisen i säcken, men
beräkning, beräkning, sir Engström, den kan ingen ha
som inte har praktik, och jag är praktiserad. Och
affärer begriper jag också! Med fyrti knops fart kan vi ta
en sex, sju passagerare till Östhammar tre, fyra gånger
om dagen — det kan bli grova pengar — och kaffe
kan vi sälja ombord och käringen är ett as att baka
vetebröd — jag tror att det kan bli affär. Jag kan
annonsera i Östhammarstidningen och hela stan
kommer att prova det här ekipaget — sanna mina ord!

*

Vintern kom och kölden slog till. På kort tid blev
Östhammarviken som en förtrollande spegel och nu
skulle Löfströms jakt issättas. En stor hop folk hade
samlats vid den gamla slipen och flera voro sjömän,
som förundrade sig över segelstället och farkosten
överhuvudtaget. Jag var inte med, ty jag ville icke
bevittna Löfströms utskämning.

Satiriskt välvilliga skärgårdsbor placerade vidundret
på isen. Fem passagerare hade anmält sig. Vinden var
hård ostlig och alltså lämplig för start. Veden började
brinna i kaminen, de resande togo plats, seglen
hissades och fylldes ögonblickligen. Löfström iklädd blå
sjöpäls hukade sig ned i akterlådan och grep den
underliga rorkulten.

Men skutan rörde sig ej.

Löfström hoppade ut och försökte skjuta på, men
jakten låg som fastfrusen.

Alla jumpade ur, men då hoppade Löfström in på
sin plats, ty han skulle vid alla avgrundens makter
visa att han var uppfinnare. Jakten åkte i väg några
meter, men lydde icke rodret, körde upp i vind och
stod åter som fastlåst. I svängen föll kaminen omkull
och svart rök böljade ur skorstenen på samma gång
som Löfström trillade ur akterlådan.

Där satt han på isen och såg lågorna förtära hytten
och däcket, masten och storseglet. Han satt som
förstenad och höll sig för öronen för att slippa höra de
råa hurrarop som skallade omkring honom, medan den
rödglödgade kaminen sakta sjönk genom den ganska
tunna isen och hans stolta skapelse blev till ett åtlöje
både för Gud och människor.

Tills klockaren som också var med, men för att
bevittna snillets triumf, vågade sig fram och tog den
förkrossade uppfinnaren under armarna för att hjälpa
honom på benen.
<img></img>
— Sitt inte så längre på isen, för då kan du få
blåskatarr. Gack hem och börja med små kammarorglar
igen. Det är mitt reseft!

*

Löfström hade verkligen förkylt sig allvarligt och
hans hustru utvecklade all den energi hon var mäktig
för att få honom frisk igen. Hon var den älskande
makan, glömsk av alla hans avhopp från den av stat
och religion utstakade och raka vägen till saligheten,.
Hon arbetade med linimenter och laxativ och alla
dessa medel som äro en trogen och förlåtande hustrus
vapen mot en mans lättsinne och vildhet.


Men mellan behandlingarna sprang hon på sina
kafferep och höll de andra gummorna underkunniga
om sjukdomens förlopp.

— Tänk, han strök mej över kindbenet i dag och
det har han inte gjort sen vi gifte oss. Och så sa han:
Du ä bättre än du sir ut, sa han, di otäcka, sa han.
Jag tror rentå att han håller på å bli relischös! Ja
tror att dä ä Gud som har skickat Engström på han,
för dä va han, som ga han ritninga te den därå
isbåten. Å när han säjer hälsekes käringaskrälle, så får
ja rakt som en värme i brystet på mej. Dä har han
inte sagt på många år. Å när han blåser på mej
genom muntasera så ä dä som han velle fria te mej
igen. Jaha, Gud styr allt te dä bästa! Nu får en väl
snart börja kräks igen, va dä lider!

*

Även jag hälsade på Löfström under hans
långvariga lunginflammation.

— Ja, här ligger jag och frisknar till för var dag.
Jag trodde först att jag måste ge mig i väg, men
bara en inte använder doktorer, så reder en sej.
Klockarn skickade hit en ung spoling, som såg ut som om
han nyss hade gått och läst och han kände på pulsen
och skakade på skallen och sa att jag måste på
sjukhus. Vad skall jag på sjukhus att göra, frågte jag.
Ja förstår ni inte det, så betyder det att ni är i ändå
större behov av skötsel, sa han. Åtminstone behöver
ni en sjuksyster, som tar hand om er. Sjuksyster sa
jag, när jag har egen käring! Men förstår hon att
sköta er, sa han. Hon har flera sorters medikamenter
än det finns på något sjukhus, och tar medicinen slut,
så lånar hon och blandar ihop vad som helst, mest
recinolja och linement och Hoffmans droppar, sa jag,
så nu är jag så full av medicin, så jag spricker snart.
Nej, herrn är för ung för mej, sa jag. En doktor ska
ha skägg och glasögon och ska för resten visa fram
en lista på hur många han har tagit död på. Har
doktorn haft lunginflammation, frågte jag. Nej, sa han.
Nå vaffaen vet doktorn om lunginflammation då? Jag
vet vad det är, för jag har'et. Och då gick pojken.
Och så snart han gått blev jag mycket bättre.

Några dagar efteråt satt Löfström om möjligt
blekare än förut på bänken utanför stugan. Sydosten
blåste och eolsharpan lät.

— Den där doktorspojken var nog inte så dum
ändå, sade han då jag slog mig ned vid hans sida.
Han skickade mig en plunta med konjak och ett brev,
där det stod: »Det är rätt, Löfström, håll bara modet
uppe och fräckna till!» Jag tycker inte om sprit, men
i kaffe duger det, det har jag kommit underfund med.
Men den här sjukdomen har gett mig en ordentlig
tilltufsning. Jag började bli högfärdig för många år
sen och sist när jag fick den stora orgelbeställningen
flög det i mig att jag skulle göra den största orgel i
världen. Men när Engström undrade hur jag skulle få
ut orgeln, då begrep jag att jag inte var som jag
skulle. Och för resten är det kanske svårare att få in
en orgel än att få ut den. Nej, nu skall jag börja med
pilpipor igen och så skall jag bli orgeltrampare —
för jag måste börja om från början, det begriper jag
nu. Sen kan jag kanske lära mig vad som menas med
en orgel. Johanna! Johanna!

— Ja jestanes! Va ä dä?

— Sätt på kaffe, ditt skrälle! Ja, det är nog som
klockarn sa, att jag inte har lärdomen. Men tror
Engström att en kan bli så gammal att en kan sluta att
lära? En svår karl har jag varit, men nu börjar jag
som en pattunge. I morgon får en av pojkarna klättra
opp i trät och ta ner eolsharpan. Den får Engström
— ja det är ingen uppoffring — en sådan gör jag på
en dag.

Jag har just en tall, som den passar i hemma på
min gård. När vinden vill, skall den få spela för mig.
</chapter>
<chapter name="Klockan">
<h2><small>KLOCKAN.</small></h2>

En vacker vårmorgon för ungefär femtio år sedan
sprang tjänstemannen vid Generalstabens Litografiska
Anstalt, kartritaren och gravören Leonard Högstrand
glatt visslande uppför trapporna som ledde till hans
arbetsrum i verket för att fortsätta arbetet på det
kartblad (1:100,000), åt vilket han ägnat sin möda i nu
snart nio månader. Bara ett par veckor till och det
skulle vara färdigt. Sedan vinkade semestern ute på
Harön med abborrmete och angenäma toddyaftnar hos
tullförvaltarn.

Han var något dagen efter men skakade icke och
man får inte vara darrhänt vid sådant knåpgöra som
hans. Det hade blivit litet sent på Blanch's i går som
vanligt, men han hade lyckats slita sig loss ur laget
trots Färskens kvickheter och Klingboms utsökta
fräckhet, ty han var pliktmänniska och en kartograf har lätt
att bli pedant. Han slog sig alltså ned vid sitt bord
och tog bort det gröna skynke som täckte hans
dyrbara blad.

Men liksom stungen av en slang — danskt uttryck
— ryggade han tillbaka likblek i ansiktet. Dödssvett
porlade på hans panna. Han gnuggade sig i ögonen
— nej!! Tusen gånger nej!! Det kunde icke, fick icke
vara sant!

En svart och brutal bläckfläck täckte några 

kvadratmil av den mödosamt kartlagda landsdelen. Nio
månaders arbete var förstört, ohjälpligt ödelagt.

Vem var den skyldige? Skurken måste dö, dö —
kokas, stekas vid sakta eld! Ah!!

Leonard Högstrand hade sjunkit ihop på sin stol
med ansiktet i händerna. Hans rygg skakade
konvulsiviskt. Så fann honom chefen.

— Vad i herrans namn står på?

Högstrand pekade stumt på sitt kartblad. Chefen
bleknade litet och lade spetsen av sitt pekfinger på
bläckfläcken för att känna hur färskt illdådet var.
Fläcken flyttade sig något. Den var torr och lät sig
avlägsnas. Den var infernaliskt illusoriskt klippt ur
svart papper och verkade runnen ur en tuschflaska, en
prestation av raffinerat grym skicklighet.

— Nu skall herr Högstrand försöka lugna sig —
det har ju bara varit ett skämt. Någon har velat driva
med herr Högstrand ...

— Ska sådant kallas skämt?! Men jag skall se
hjärteblodet på den satans skurken ...

— Seså, seså, ta det lugnt — ingen skada är ju
skedd...

— Nej, men jag skall slita tarmarna ur kroppen på
skurken...

— Hör nu, herr Högstrand, bry sig inte om att
arbeta i dag, vila sig, gå ut och promenera, jag kan så
väl förstå vad herr Högstrand kände och känner —
seså, ta ett par dars permission tills nerverna kommer
i lag igen! Men lås in bladet efter det här! Adjö nu,
herr Högstrand, roa sig riktigt grundligt och lycka
till, seså, gå nu och ställ inte till skandal, festa om
ordentligt och sov, sov riktigt hjärtligt, det hjälper!

På kvällen kom Leonard Högstrand blek men
behärskad ned på Blanch's.

— Vad går det åt dig? frågade Klingbom. Du ser
ju vattlagd ut. Har du varit drunknad?

— Jag skall supa mig full, sade Högstrand med
dov stämma.

— Nå det låter höra sig. Så talar en man. Hörde
du, Färsken, att Högis vill supa sig full?

— Mycket klok åtgärd! Har du pengar? Gott, vi
börjar med detsamma! Låt oss gå till verket med
ödmjukt sinne!

Två dagar efteråt vaknade Högstrand i sin egen
säng utan att komma ihåg hur han tillbragt de sista
dygnen. När tankarna klarnat till husbehov förnam han
att solen sken in i hans kammare. Han rusade upp ur
bädden och försökte se ut genom det lilla hålet i sitt
nirvana. Generalstaben! Arbetet! Vad fan är klockan?

Från ett knapphål i hans över en stolkarm slängda
väst dinglade vid urkedjan en klocka som han inte
kände igen. Gick den? Joho! Någon måste ha dragit
upp den. i går, men vem? Han försökte fixera blicken
på urtavlan — det var en konstig klocka! Men vad nu
då? Har jag flugan eller har jag inte?

Han slöt ögonen en lång stund och kikade sedan
försiktigt med det ena. Om inte detta är den riktiga
flugan, vet jag inte vad en fluga är.

Han doppade huvudet i det minimala tvättfatet,
tömde vattenkaraffinen, blev något vaknare och
började studera klockan igen. Det var verkligen en
egendomlig klocka. Visarna flyttade sig normalt medsols,
men urtavlan gick också, fast motsols.

Det är väl för att vinna tid! tänkte Högstrand och
blev plötsligt spik nykter. Detta måste undersökas!
Han öppnade bottenboetten, grep en gravstickel på
arbetsbordet och började lirka med en liten skruv —
<i>pi — i — sch! Sch! Sch!</i>

En hårtunn urfjäder sprang ut och det var ingen
vanlig urfjäder — den var många famnar lång och
fyllde till slut nästan hela Leonard Högstrands lya
med en trasselliknande massa tills väsningen plötsligt
upphörde. Fjädern var slut. Det var verkligen en
konstig klocka! Var hade han fått tag i den?

Beslutsamt trängde han sig genom fjäderns virrvarr
fram till sin byrå och hämtade en trådrulle ur sitt
ungkarlssyskrin, lindade upp fjädern och lade den
bredvid klockan på nattduksbordet, medan han klädde sig.

Fortfarande intet minne av det förflutna! Men det
där med klockan var inte bra. Hade han sett rätt på
den — gick inte urtavlan åt vänster? Hur som helst,
felet låg någonstans, kanske hos honom själv, men till
en urmakare måste han gå för att få frid i sin själ.
Först gick han till den som brukade sköta om hans
gamla klocka, men denne hade aldrig sett ett sådant
ur och tittade för resten så lömskt och konstigt på
Högstrand att han blev illa till mods.

Hos Tornberg intresserade man sig inte för klockor
av den här sorten. Verket var förstört och det skulle
kosta mera att reparera det än hela skräpet var värt.
Hos Linderoth tittade de i klockan med lupp och
blåste och dammade, men voro för övrigt lika kloka
som de andra. En sådan fjäder fick ju inte rum i
verket. De undrade till och med om det var en klocka.
Var det inte rentav något skoj med den. De hade inte
tid med såna där dumheter. Ajöss!

Tankfull gick Leonard Högstrand till Tysta Marie
och åt en asketisk frukost eller vad han skulle kalla
måltiden. Därpå promenerade han över Norrbro, gick
igenom Gamla stan och tog sig via Hornstull ut på
landet, där han irrade omkring tills hungern började
kvälja honom och det blev tid att gå till Blanch's.
Där drack han en rödvinstoddy, vilket högeligen
förundrade Färsken och Klingbom, som redan voro i full
fart. Ingen av dem nämnde något om det sista
gemensamma festandet och Högstrand vågade inte fråga. De
båda dygnen voro och förblevo för alltid en vit fläck
i hans minne. Han gick tidigt hem, lade klocka och
fjäder i en ask och somnade utan att våga tänka.
Väckarklockan kunde han lita på.

Sluten och allvarlig gick han till sitt arbete och
fullbordade med heder sitt vackra kartblad. Men det var
som om något inom honom hade brustit. Han skrattade
knappast åt Färskens roligheter och reagerade ej för
Klingboms fräckhet som vart sublim, då den riktade
sig mot den dystre kartografen. Med första ångbåten
reste han ut till Harön. Han längtade till abborrmetets
frid och det stilla toddylugnet i tullförvaltarns berså.
Asken med klockan och fjädern tog han med sig. Han
stoppade den i kappsäcken följande en dunkel drift.

— — —

— Vad nu då? Har du ingen klocka? frågade
tullförvaltarn.

— Jo, nog har jag en, men den har gått sönder.
Vad skall jag med klocka till för resten här ute?

— Låt mig ta hand om klockan! Jag skall säga dig
att smen här ute är en riktig mekanikus. Han lagar
den åt dig om jag ber honom.

— Nej, hör du, då Stockholms förnämsta urmakare
har undersökt den och inte begripit sig på den — den
gubben går inte.

— Hit med klockan bara! Gå hem efter den genast!

Tvekande spatserade Högstrand hem efter asken,
som han faktiskt inte vågat öppna sedan han lade in
det konstiga uret. Han visste egentligen inte varför
han tagit den med sig ut. Han hade inte kunnat låta
bli.

Dagen därpå kom Harösmeden hem till Högstrand
med klockan.

— 'Är 'ar 'errn klockan! H'en h'å femti kostar dä.
H'ä dyrt förstås, men h'ä ju h'allti lite besvär mä
tockna dära mackapärer. Men h'ä h'e bra klocka. H'ä
fälle den finesta ja 'ar laga!

— Går inte urtavlan åt vänster? Och hur fick ni
in fjädern?

— H'åt vänster? H'urtavla? Va h'i 'älskota menar
'errn? Feck h'in fjädern? H'ä va fäll h'inga konst!

— Men jag kan berätta er, att Stockholms
förnämsta urmakare har inte kunnat laga den.

— H'å ja ska säja 'errn, h'att h'urmakera h'i
Stockholm duger h'inte h'en gång te h'å laga h'ett trasit
bonntröskverk! Si h'en ska 'a praktik, h'å h'ä va di
h'inte 'ar, di h'uschlinga! H'en ska va praktiserad, si!

Med något som liknade rädsla tittade Högstrand på
klockan, lyssnade på den och tittade igen länge, mycket
länge. Urtavlan gick icke åt vänster, den stod stilla.

— Men hur fick ni in fjädern? Den är ju åtminstone
tio famnar lång...

— Tie famnar? 'Ör nu 'errn, ja h'ä h'en 'ederli sme
h'å h'ingen gyckelbock h'eller h'apekatt för nåra tokia
stock'olmare. H'å h'ä de så, h'att 'errn tycker h'en
h'å femti h'ä för möcke, så h'ä ja h'inte sämmer kar,
h'än ja kan låtat stanna ve h'en h'å tjufem!

Högstrand tog fram en femma och sade åt smen att
han inte behövde ge något tillbaka.

— Tie famnar! fortsatte smeden. Tie famnar
h'ur-fjäder skulle h'en h'inte få h'in h'i h'en nattputta h'en
gång. H'ä konstia famnmått ni 'ar h'i stan! Men fem
kröner h'ä för möcke, h'ä rent h'oförnuftit!

Och nu tyckte Högstrand att smen tittade på honom
lika lömskt som den förste urmakaren i stan.

— Men nog var väl fjädern ovanligt lång i alla fall?

— Fjädern? Nää, 'an var h'ovanlitt kort h'i stället
— di korte h'ä starkare h'än di långe. Ja, ja tar fäll
femma då, fast dä skamlit för så lite h'arbete. Bara
'errn h'inte h'ångrar sej — ja tack då h'å h'ajöss!

När smeden gått strök sig Högstrand över pannan
och ruskade på sig. Det var som om han vaknat ur
en otäck dröm eller plötsligt blivit frisk efter en svår
sjukdom. Lugnt stoppade han klockan i västfickan.

Men ner på bygatan lunkade smeden på hemväg
med sin femma. Plötsligt vände han sig om och tittade
betänksamt på Högstrands fönster. Sedan fortsatte
han och skakade då och då på sitt lurviga huvud.

— Di 'är stock'olmara h'ä fäll h'inte som di ska h'i
'uvet! Tie famnar! H'ä var mej h'en 'åle h'å ta te!

*

Om svenska folket hittills inte har förstått mina
snart sagt otaliga nykterhetspredikningar, bör väl
åtminstone denna vara lättbegriplig och effektiv.
</chapter>
<chapter name="Konstnärsfolk">
<h2><small>KONSTNÄRSFOLK.</small></h2>
<table o>
<td c>Kåseri i Östgöta nation i Uppsala.
</table>

Då jag blivit student måste jag nästan genast söka
plats som informator och ödet förde mig till en
officersfamilj i södra Västergötland. Efter ett par
månaders flitigt arbete belönades jag och mina elever med
hela sjuttio kronor för en fotvandring till Kinnekulle.
Vi voro verkligt lyckliga. Tre veckor skulle turen
räcka och hur jag löste det ekonomiska problemet är
mig ännu en gåta, särskilt som vi efter ett par dagars
marsch fingo i sällskap en man, som delade vår enkla
kost och vårt billiga logi i hölador och i prekära fall
i någon gästgivargård. Men där visades vårt sällskap
ut i ladugården, ty han kunde icke has i rum. Han var
nämligen luffare.

Vi sutto en dag på en dikeskant och åto vår
matsäck, då vi plötsligt hörde musik i fjärran. Den
närmade sig och snart dök i vägkröken upp en
gråhårsman klädd i trasor, barfota och spelande fiol. Vi
hälsade — ty på den tiden hälsade man på landet även
på obekanta. Men han besvarade icke hälsningen, såg
icke ens åt oss. Vi kände ett visst obehag över hans
brist på folkvett. Han försvann fortfarande spelande.
Men om några minuter kom han tillbaka, slog sig ned
hos oss, lade ifrån sig fiolen och grep en smörgås i
det han sade:

<img></img>
— I bjur la på mat, pöjka!

Jag vågade inte annat än bjuda. Vi befunno oss i
en skogstrakt, fjärran från människoboningar och han
var en storväxt karl, skäggig och vild att skåda. Men
hans ögon skall jag aldrig glömma. De glödde som
stjärnor, som goda och vackra stjärnor. När han ätit
upp all vår mat, satte han fiolen under hakan och
började spela igen. Min rädsla försvann och min fantasi
började kläda honom i romantik. Jag tyckte att hans
spel var underbart. Han blev en sagofigur, en
vandrande riddare på dekadans.

Nå — slutligen måste vi gå och han följde med
ömsom spelande och ömsom berättande. Och vad han
kunde berätta! Underliga historier från ett liv av
vandring mellan Skåne och Lappland, äventyr, praktfulla
lögner om en ungdom som tillbragts i ett slott. Hans
far hade varit omätligt rik, men spelat bort allt på en

enda natt. Han hade till och med spelat bort hans
mor, en underskön kvinna, klädd i spetsar och siden
och med guldringar på alla fingrarna.

Tre dagar följde han oss spelande och berättande.

Han kunde icke tänka sig ett lyckligare liv än det
han förde.

— Inte behöver man pengar. Den som inte har
pengar är rikare än de rika. Jag får allt jag ber om
— jag behöver inte be för resten!

Stundom föll han in i ett språk som jag icke
förstod utan måste be honom översätta.

— D'ä <i>månsing</i>, pojke, dä måste du lära dej. D'ä
dä riktiga knallespråket, som förstås över hela
världen av såna rika knösar som jag!

Och han skrattade.

Sista dagen han var med oss hunno vi på kvällen
till en liten by, där vi fingo nattkvarter hos en bonde.
Mina båda elever voro trötta och gingo tidigt till
sängs. Men luffaren och jag gingo och pratade i
skymningen. Han kände väl till trakten.

— Där borta, sade han, och pekade på en avsides
liggande gård, bor en rik och snål bonde. Änkling är
han och sparar väl åt fan. Vad skall han med pengar
till, fast han är rik som ett troll och inte nänns ha en
piga en gång. Men gå och lägg dig du, pojke, jag ska
gå och fundera för mej själv innan jag går in i lagårn.

Jag hade väl sovit ett par timmar då jag hörde en
stilla knackning på mitt fönster. Jag rusade upp. Mina
båda pojkar sovo som stockar. Utanför rutorna stod
sommarnatten blå och skön och tyst. Luffarens silhuett
förmörkade undre fönsterhalvan. Jag gick sakta ut i
bara skjortan.

Den romantiske luffaren föreslog att vi tillsammans
skulle göra inbrott hos den rike mannen, som var
bortrest. Gården låg öde. Jag som var smal och vig skulle
gå in i stugan genom ett vindsfönster. Luffaren skulle
resa upp brandstegen och sen fick jag sköta mig själv.
Där inne fanns en hel kista full av sedlar och
silverpengar.

Jag lät en fruktansvärd hemmalärd småländsk
svordom susa ut över mina barnaläppar och bad honom
dra så många mil in i helvete som det finns hår på
hästar i sju konungariken. Jag skulle väcka min värd,
jag skulle — ja, vad skulle jag inte allt!

Innan mitt romantiska ideal sprang sin väg, lovade
han att skära halsen av både mig och herrskapsynglet
jag drog omkring med, om jag sade ett ord om hans
förslag till någon. Han skulle passa mig och pojkarna
innan vi hunnit fram till Hällekis. Och i något slags
raseri slet han av en stor gren från det körsbärsträd
som växte vid stugknuten och var fullt av frukt, och
tog den med sig, antagligen till frukost. Och sedan
försvann han i dunklet.

Om jag säger att något brast i min unga själ den
natten, talar jag nästan sanning. Jag somnade med
bittra tårar på kinderna. Borta var romantikens
tjusning och borta min barnsliga föresats att en gång
skriva en stor roman i tre delar om en ädel
vandringsman som spelade bättre än näcken i ån hemma vid
Hults järnvägsstation och var en stor skald, vars hjärta
fått ett oläkligt sår därför att en sagolikt skön
grevedotter bedragit honom med en löjtnant vid Smålands
husarer.

Ty jag ville hämnas på min oförstående lektor i
svenska vid Norrköpings högre allmänna
elementarläroverk, som en gång givit mig B— på en kria med
allmänt ämne, som jag serverat i novellettform och fått
avhånad inför klassen. Jag skulle visa lektor Eklund,
jag, en gång! Vänta bara! Men nu var jag återkallad
till en verklighet i svart, en fattig studentpojke med
en informators årslön på trehundra kronor, varav
nästan hälften redan var förslösad på fina kläder, värdiga
mitt hjärtas dams höga samhällsställning.

Men jag hade haft förmånen att träffa en verklig
bohem, kanske en senfödd äventyrare av François
Villons art, en lyckoriddare på ont och gott. En gång
för många år sedan, då Erik Axel Karlfeldt och jag
gjorde en fotvandring genom Dalarna, berättade jag
om detta mitt första möte med bohemen. Han blev
förtjust i typen. Vi togo av oss skorna och traskade
barfota bortåt två mil i landsvägsdammet, sjungande
vilda lantliga sånger. Jag ville att vi skulle göra vår
entré hos Zorn i Mora på detta luffarvis, men skorna
kommo på igen och som två tämligen soignerade
gentlemän läto vi några dagars kultur avkyla vår vildhet,
vilken verkligen fanns innerst i våra själar liggande
på farlig lur.

Varje bohem jag träffat har för övrigt alltid på
något sätt desillusionerat mig, vilket väl beror på min
härstamning från bönder och präster. Jag har
nämligen så länge jag minns känt arbetet som den enda
verkligt givande glädjekällan, om också mitt umgänge
med bohemer stundom kommit mig att känna mig som
en av dem. Detta måste dock ha varit ganska ytligt,
ja, kanske rentav tillgjort. Men jag känner mitt ämne,
jag är verklig expert och groddblad av sympati för
kasten skjuta ännu då och då upp ur min själs mylla.

Då jag i dag står på helig ostrogotisk mark måste
jag, innan jag ingående beskriver ett par bohemtyper
som stått mig nära, förtälja om en östgöte som nära
nog uppfyllde alla rimliga anspråk på fordringar i den
vägen. Det var Fredrik Rääf i Småland, salig i
åminnelse. Han var sonson till Ydredrotten, Leonard
Fredrik Rääf och bror till kammarherre Henrik Rääf. Jag
har en gång i vittnens närvaro fått rättighet att skriva
om honom. Han sade till och med att ingenting skulle
glädja honom mera, till och med om han vore död,
och han försåg mig med stoff under de två dagar hans
bror ansåg honom lämplig som umgänge. Han var en
strålande humorist och fullständigt asocial, obändig,
äventyrlig, kvick, replikens man. Det är underligt att
den gamle Ydredrotten, detta konservatismens
urbegrepp, conservateur jusqu'à la manie, som i riksdagen
motarbetade anläggandet av järnvägar och hyste
misstro till folkskolor, sparsam, värdig, hövding till
naturen, lärd och vetenskapsman av valör, fick en sådan
sonson, en man utan förståelse för tradition, samhälle,
släktförpliktelser, men med lysande gott huvud. Som
bekant lät Ydredrotten mura en grav åt sig, där han
ligger i en järnkista och med trygg skepsis väntar på
uppståndelsen. Sonsonen, kammarherrn, min nära vän,
lät bygga ett mausoleum åt sig. När det invigts med
stor högtidlighet och man efter festmiddagen i det
vackra månskenet beundrade skapelsen från några
roddbåtar och Henrik tyckte sig märka en fläkt av
sentimentalitet trycka ned stämningen, ropade han ut
i sommarnatten:

— Hör nu mitt herrskap, ska vi inte välta den här
historien i sjön och göra ett abborrgrund av hela
surven?

Det klang nog underligt i mångas öron, men var
dock ett äkta uttryck för Henrik Rääfs filosofi, som
säkert kulminerade i begreppet <i>vanitas, vanitatum
vanitas!</i> Då jag kort därefter frågade brodern Fredrik
om inte han också skulle bygga sig ett mausoleum,
svarade han:

— Vet du inte att jag har förstört alla mina pengar?
Nej, jag tänker köpa mig en ståplats på Lunds
kyrkogård ... det blir billigare.

Fredrik var en av vårt lands första, bästa och
stundom dumdristigaste bilister. Men icke alla kunna leva
på att åka bil. Hans pengar hade gått all världens väg,
men han gav sig icke för det. Han började fiska pärlor
i Svartån och tillsammans med en likasinnad försökte
han fiska i stor stil, rationellt och efter moderna
principer. Det gick bra och Fredrik reste ibland upp
till Stockholm för att omsätta fångsten i kontanter,
vilka han omedelbart förslösade. Så småningom blev
han av familjen placerad på en liten gård under
Forsnäs säteri och stugan där inrättade han efter högst
egna rättesnören. Då han en gång levt flott en tid i
Stockholm på inkomsten av pärlfisket inbjöd han en
del teaterfolk att komma och tillbringa sin semester
hos honom. Detta med eller utan skäl bortskämda
sällskap hade ingen aning om Fredriks levnadsstandard.
De väntade sig en gammaldags, förnäm herrgård av
aristokratisk typ, med egyptiska köttgrytor, och
kommo.

Värden hade flera rum och åtskilliga sängar, men
inga sängkläder i vanlig mening. I stället för
madrasser, lakan, kuddar och täcken hade han otaliga gamla
årgångar av Dagens Nyheter och Svenska Dagbladet.
Gästerna behövde bara ta bort några årgångar, lägga
sig och breda några årgångar över sig. Maten var
riklig, men icke precis efter Brillat Savarins smak. Den
bestod av i kaggar saltade grävlingar och kråkor. Men
han kunde bjuda på den mest raffinerade
toalettinrättning som Östergötland någonsin skådat. I ett litet
avsides liggande Cerestempel hade han inmonterat en
gammal järnspis och genom att ta bort lock och en
eller flera ringar kunde besökaren inrätta sig efter
volym och godtycke.

Hans gäster stannade aldrig länge och voro i grund
och botten aldrig riktigt välkomna, ty värden höll på
att utbilda sig till cynisk filosof i Diogenes' stil.

Jag besökte honom sista året han levde. Han hade
nyss följt med ett band kringresande tattare några
dagar för att studera deras vanor. Han blev glad då
jag kom, ty vi hade alltid trivts tillsammans, då han
gästade sin bror kammarherren på Forsnäs.

Nu ville han att jag skulle bo hos honom.
Sängtidningarna funnos icke längre. Bländande vita kuddar
och vackra filtar lyste från bäddarna. Han hade till
och med inrättat ett rum till salong och bibliotek. En
god vän kinesade hos honom ibland, en före detta
överste i indisk tjänst.

— Den skall du få bo tillsammans med — han är
en väldigt intressant figur, som har sett det mesta av
denna världen. Ni får det trevligt ihop, ska du få se!

— Ja, men jag ligger ogärna i samma rum som en
obekant.

— Ni har en fin skärm mellan sängarna och blir
fullkomligt ogenerade av varandra, kom in och titta!

Ja, det såg verkligen trevligt ut i gästrummet. En
stor skärm stod hopfälld i ett hörn. Den var
fullklistrad med färgglada gubbar ur gamla engelska
jultidningar. Men den såg litet konstig ut, svartprickig och
åtskilligt trasig på sina håll. Jag gick närmare. De
svarta prickarna voro hål.

— Vad är det där för hål?

— Asch, det skall du inte fästa dig vid. Det är
översten som vaknar ibland om nätterna ur någon dröm.
Han tror att han är med i något uppror i Indien, och
då skjuter han. Ligger alltid med revolver under
kudden. Så där kan han ligga och skjuta långa stunder
ibland, ladda om och skjuta. Det beror bara på visky,
men inte bryr du dig om såna småsaker.

Nej, det gjorde jag ju inte förstås, men jag hade
verkligen inte tid att stanna. Jag bodde ju på Forsnäs
hos Henrik.

— Nå, men så roligt att du har skaffat dig ett
bibliotek!

Jag gick fram och läste på bokryggarna, upptäckte
en volym som intresserade mig och ville ta ned den
— hela hyllan följde med. Där fanns bara bokryggar
— ingenting bakom.

— Ja, ser du Albert, de här hyllorna är bara till
för att imponera på skollärare och bönder — de tar
aldrig ner en bok.

Men Henriks bil väntade och jag måste resa. Jag
skulle verkligen ha velat stanna och lära, avlyssna
Fredriks strålande galghumor, göra anteckningar, men ...

— Nå, har du någon bil nuförtiden eller har du
slutat åka?

— Nej, bil har jag inte, men jag åker med andras
— förra veckan fick jag plikta inne i Eksjö för
fortkörning på trottoar. Dryga böter — värre än på gatan.

Något i den stilen var Fredrik Rääf i Småland. Ett
geni som icke passade här i världen.

Men nu måste jag övergå till det slags bohem som
jag är specialist på.

Nouveau Larousse definierar ordet så här: Nom
donné, par comparaison avec la vie errante et
vagabonde des Bohémiens, à une classe de jeunes
littérateurs ou artistes parisiens, qui vivent au jour le jour
du produit précaire de leur intelligence. Nordisk
Familjeboks definition är något bättre: Beteckning för
en krets sorglöst och oregelbundet levande personer,
t. ex. artister, litteratör- och studentkotterier.

Här i Uppsala lärde jag känna åtskilliga bohemer
av överliggartyp, människor som levde snart sagt på
ingenting och andra som levde högt eller åtminstone
människovärdigt på vigg. Mina jämnåriga erinra sig
nog en student med smeknamnet Jupiter, som han fick
därför att han var fruktansvärd genom sin vigg. Vi
komma ihåg Leo, djurens konung, vilken titel han med
en viss rätt bar. Vi har känt lärda bohemer,
tentamensrädda original och vi ha träffat studenter som levde på
växlar. Det fanns typer som måste omsätta minst en
växel om dagen och som förunderligt nog klarade sig
genom sin pedantiska ordentlighet. Men det fanns inga
bilar på den tiden och deras skosulor voro ofta halvt
obefintliga relikter av något som varit djurhud. Jag
kände en man, en lärd klassiker som så småningom
blev journalist i Stockholm och levde på detta
åtminstone i början enerverande sätt. Han var en
hedersman och fick hjälp överallt. Då ålderdomen var
farligt nära blev han kär och hans kärlek besvarades.
Fästmöns familj redde ut och gjorde upp hans affärer,
han var på grön kvist och började bli smått korpulent.
Några månader efter hans bröllop mötte jag honom i
journalistkvarteret. Han såg dyster ut.

—  Hör du, gamle gosse, kläm fram det du har på
njurtalgen, vad är det med dig?

— Tja, livet är trist, jag har ju ingenting att göra
— nå tidningen naturligtvis, men den saken går
automatiskt — säg, ska vi inte göra en växel tillsammans?

— Växel? Men du är ju klar med dina affärer.

— Ja, visst är jag det, men det är så tråkigt med
ett stillasittande liv!

Jag tror att han dog i förväg därför att han måste
undvara den goda vigör som medföljer ett dagligt
springande staden runt för att få namn på växlar.

Emellertid var det här i närheten av Uppsala jag
träffade den första artistbohemen. Bruno Liljefors
hade just bosatt sig på Kvarnbo. Det var år 1890.
Han hade en ateljéfest där ute. Själv stod jag då och
vägde mellan klassiciteten och artisteriet. Det var en
hemsk tid av schizofreni. Men Liljefors uppmanade
mig att sluta med latin och grekiska och ägna mig åt
detta underbara: att bli konstnär.

Hos Liljefors fanns en konstnär, Olof Sager-Nelson,
som varit Brunos elev i Göteborg. Han hade tagit en
genväg över Uppsala från Göteborg till Nässjö, där
han skulle måla rullgardinsmönster. I den tidiga
morgonstunden gingo vi hem till staden och Olle Nelson
anförtrodde mig att han icke ägde ett öre och inte
visste var han skulle bo. Naturligtvis fick han bo i min
lya vid Järnbrogatan och äta på mitt mathål <i>Glufset</i>
på min räkning. Han bodde hos mig en månad.

Jag var klubbmästare i denna nation och hade en
kredit, ovanlig för mina år. Jag införde Olle i mina
kretsar, som han ögonblickligen erövrade med en
säkerhet utan gräns. Han blev min gäst vid en
nationsfest, där jag presenterade honom för min gamle gode
inspektor Frithiof Holmgren. Farbror Frithiof hade
aldrig träffat en så fräckt erövrande personlighet och
om ett par minuter hade han fått professorns
tilllåtelse att få måla i likkällarn under Asis, där det
fanns många fina lik den tiden. Olle hade redan då
intuitivt den makabra blick på liv och människor som
sedan blev hans specialitet. Han ville måla
förruttnelse, stinkande gröngula as, ty vi ska ju alla en gång
bli sådana, försäkrade han gubben Frithiof. Jag fick i
uppdrag att dagen efter festen ledsaga honom till
likkällarn. Han förfärade professorskan med sin
lillgamla filosofi om död och intighet och då professorn
avlägsnade sig från balen — ja, det var bal — tog
han mig avsides och sade med sin mörka röst:

— Hör du, Albert, akte dej för den där, han ä inte
fresk!

Dagen därpå gingo vi till Asis och ned i källarn.
Olle belönade mina omsorger genom att låsa in mig
där i sällskap med fem gamla lik. I mer än tre
timmar fick jag sitta där och endast genom att slå sönder
en av de två små fönsterrutor, som sutto i nivå med
källarns tak, lyckades jag kalla en förbigående så
kallad bracka till hjälp och blev utsläppt. När jag kom ut
och gick till Flustret, där vi skulle ha ätit frukost, satt
han där och förde ordet i ett mycket upprymt
studentsällskap. Han hade glömt min existens, sade han. Han
belönade mig ytterligare genom att <i>städa</i> i mitt rum
innan han reste från stan. När jag på kvällen öppnade
dörren, ramlade <i>allt</i>, jag säger <i>allt</i> i rummet, ihop på
golvet, kakelugn, byrå, bord, toalettförhållanden,
bokhylla, klädskåp, med ett ord allt. Vattenkaraff, hink,
handkanna utspydde forsar och vätte mina skjortor,
kragar och kalsonger. Det var ett elände. Han hade
viggat upp pengar och rest. Jag kunde icke mörda
honom. Men från den tiden har jag den lömskhet i
min blick som torde ha stört många.

Vi träffades sedermera i Göteborg under Carl
Larssons egid på Valand. Han fick kinesa hos mig och
två kamrater i det kök vi utvalt till hemvist. Han
gjorde intet av konst, men hjälpte oss att äta upp den
sill jag genom försäljandet av vykort anskaffade till
gemensam näring. Han var kvar i Göteborg då jag
lämnade staden för att föra ett års hemsk tillvaro i
Stockholm. Där fick jag ett brev från den store
mecenaten Pontus Fürstenberg, i vilket han frågade, om
Olle Nelson var värd att hjälpas. Jag svarade obetingat
ja och försäkrade att han var. på väg att bli en stor
konstnär. Gubben Pontus hade mött honom på gatan
en dag och sagt på sitt halvt frånstötande sätt:

— Jaså, herrn går fortfarande och slarvar här i
stan? Vad ska det bli av herrn?

— Av mej? svarade Olle. Det går bra för mej. Jag
reser för resten till Paris i kväll.

— Såå, det var gentilt! Men varifrån får herrn
pengar till det?

— Dom får jag av herr Fūrstenberg!

Och han fick dem.

När jag ett par år efteråt som nygift kom från
Italien med min unga hustru och stannade tio dagar i
Paris uppsöktes jag genast av Olle. Man såg på honom
att han var märkt av döden. Han bodde tillsammans
med Ivan Aguéli och en modell utanför Paris och
reste varje dag in till stan för att vigga till det
gemensamma hushållet. Var kväll fick han en louisdor
av mig och försvann omedelbart. Dagen innan jag
skulle resa hem kom han till mitt hotell tidigare än
vanligt. Han ville göra upp med mig, sade han.

— Hör du, Albert, jag vill bara säga att jag inte
tycker om ditt djäkla bondsätt att låna mig pengar.
Du ger ut som om du skulle vara millionär, överlägset
och fräckt — alldeles som om jag vore en tiggare.
Det tål jag inte och nu får det vara slut med
umgänget oss emellan.

— Hör du, Olle, sade jag. Jag känner dig ganska
bra och vet absolut säkert att du kommer till Gare
du Nord i morgon kväll och tigger en louisdor till.

Han kom och fick två louisdorer. Men han älskade
mig på något sätt och jag kunde absolut icke bli
rasande på honom. Han reste kort därpå till Biskra
och dog i lungsot. Hans brev till mig därifrån äro
rörande och andas konst och vänskap. Sit ei terra levis!

Men nu kommer jag äntligen till målet för mina
bohemiska funderingar, vännen Otto. Låt mig kalla
honom så. Han är död för mer än femton år sedan
och om han kan höra denna mina dödsruna i sin 
himmel, kan jag gott inbilla mig att han småmysande
säger åt någon annan artistängel: »Ja, fy fan, jag var
en förlorad son, fy fan! Har du någe ylons?» Den
språklärde åhöraren anar med rätta att han med detta,
ord menar pilsner.

Han var son till en hantverkare i Göteborg, var en
liten rundskuren, rödblommig karl med rätt feta
kinder, rödgula, snitsigt uppvridna mustascher och
knollrigt hår av samma färg. Hans ögon spelade. Han var
en Bellmanstyp och kände för övrigt icke till någon
annan skald än Bellman. Men honom kunde han
utantill. Han uppbar etthundrafemtio kronor i månaden av
Pontus Fürstenberg för att kunna göra studier till de
väggmålningar i Valands trappuppgång som han aldrig
gjorde. Han bodde hos sina föräldrar, åt vilka han
betalade trettio kronor i månaden för logi och mat,
men var ytterst sällan hemma, ty han bodde i vårt
träpalats ute vid Örgrytevägen, svalt med oss, festade
med oss och gjorde intet, annat än mycket
undantagsvis. Men allt han rörde vid blev konst. Gud, en
sådan konstnär! Ingen svensk målare har kunnat
teckna en kvinnokropp som han! Det blev musik i
linjerna, mäktigt i formen, skönt att skåda, men intet
blev färdigt, avslutat. Det han gjorde var en vägvisare
in i Guds härlighet, en glad bön om skönhet, men en
avbruten bön, som slutade i ett stammande.

Men han kunde också teckna så kallade busar, han
var expert på sådana och kände enligt sin egen
försäkran de mest förfallna individer vid hamnen och i
Masthugget.

— Höru, jag var i sällskap med en verkligt stilig
buse i natt och drack förskräckligt mycket ylons med
honom. Han hade ingen näsa, där fanns bara en grop
i snoken på honom och så hade han två tummar på
vardera handen, han var Guds vackraste busdröm.
Han påstod att han hade sex tår på vardera foten och
ville visa det, om han fick ett par ylons till; men jag
hade inga mera pengar. Så det fick vara. Den skulle
Bellman ha träffat. Han hade gjort många epistlar
om honom.

Jag kom till Göteborg med två och femtio på
fickan, anmälde mig hos Carl Larsson, som lovat mig
friplats vid hans målarskola och fick följande avis:

— Kom nu ihåg att det inte är lätt att bli konstnär,
om man också är född till det. Nu skall kandidaten,
ty jag ägde ingen annan huvudbonad än min
studentmössa, genast gå upp på Valand och bli bekant med
kamraterna, för de är alltid ens bästa kritiker. Allt
lärarskap är onödigt för den som ändå skall bli
konstnär. Det är Gud själv, ser kandidaten, som är lärare
och han tål nog inga under sig. Han vill tala till ens
själ direkt utan mellanhänder. Här finns åtskilliga bra
pojkar, men mest är det små söta flickgryn, gubbevars,
som har rika föräldrar, men de är bra ibland ändå. De
ska ha något att göra, innan någon karlslok kommer
och tar hand om dom. Ja, ajöss då och kom ihåg
framför allt: Var kamrat! Det är ett tjusigt jobb. Det är
vackert. Jag har också haft bra kamrater, men dom dör,
ynkryggarna, och nu har jag, låt mig se, ja tre, fyra
nej fem har jag kvar, som <i>kan</i> något. Se detta att
<i>kunna</i> — är det inte saligt att känna det ibland i
benådade stunder? Det gör en märkvärdigt nog ödmjuk
och inte högfärdstokig. Är det inte konstigt, va? Har
kandidaten några pengar? Inte, nå det var då för
innerligt väl, så slipper jag låna av kandidaten. Gå nu
upp på skolan och se, se, se <i>djävligt!</i>

Jag gick till skolan. Jag var icke alls någon stolt
man, det fanns intet av akademisk värdighet hos mig
trots studentmössan. Men jag var naturligtvis förlovad
och högst maskulin, stark och kärnsund. Men i vilken
ända av konstens rike skulle jag börja min erövring?

Jag kom in i ateljén, ett stort rum med röda väggar.
Jag såg ryggarna av en mängd unga damer i vita
målarblusar, en kompakt vägg av ryggtavlor, bakom
vilka modellen dolde sig. Här fanns tydligen intet att
göra för en man som sig ej eldigt framtränger, som
frälsningsvisan låter.

Två man gingo emot mig. Den ene var Otto, den
andre en trygg bonde från Lindome, vars specialitet
var porträtt av underofficerare vid Göta artilleri, som
det sedermera visade sig.

Otto sade: — Otto! Jag sade: — Engström, jag ska
börja på skolan här.

— Herr Engström har brev, ja vi visste nog att
herr Engström skulle komma. Här ligger två brev,
varsågod!

Det var två brev från min fästmö.

— Ja, här är ingenting att göra, fy fan, sade Otto.
För resten är det bäst att vi blir bröder med
detsamma. Ylons, va ä dä? skål!

Jag stirrade något frågande på talaren.

— Vet du inte vad ylons är? Öl, förstår du, pilsner,
en dryck, bryggd på hurra och humle och malt,
förstår du nu? Har du pengar?

— Två och femti!

— Träd fram du nattens Gud! Han har pengar! Då
går vi. Och vi gingo.

Jag har skrivit om mitt liv i Göteborg och förbigår
dess detaljer. Men jag vill tala om Otto. När jag såg
honom teckna, ramlade mitt hjärta ned i byxorna. Gud,
vad han kunde! Han tycktes leka fram linjerna, en
stark känsla förde hans kolbit över det trasiga
omslagspapper, som han skaffat sig i någon kryddbod.
Han visslade och sjöng, medan han arbetade, men
stundom blev blicken hård och hans veka mun blev
fast och brutal.

Jag började snart arbeta och sälja småsaker åt
många håll. Vi hade etablerat oss i vårt kök, Olle
Nelson kom dit och åt upp vår sill. Men i all
rättfärdighets namn måste jag erkänna att han skaffade
öl. Han hade ormtjusat en flicka som var servitris på
ett femte klassens kafé.

Otto, som borde ha bott i sitt hem, flyttade till oss.
Men med hans kamratlighet var det si och så. Då han
den första i varje månad uppburit sina hundrafemtio
kronor av Fürstenberg, försvann han regelbundet under
två eller tre dagar och kom tillbaka till oss utan ett
öre, sönderslagen, blåslagen och med kläder som sågo
fruktansvärda ut, röda av blod och bruna av porter.

— Fy fan, jag är en förlorad son, fy fan! Har ni
ylons?

Carl Larsson förstod absolut hur det stod till med
Otto, men hoppades att han skulle komma på bättre
vägar. C. L. höll den tiden på att illustrera Schillers
»Kabale und Liebe» åt ett tyskt förlag och Otto fick
tillfälle att förtjäna en extra slant genom att stå
modell i tidsenlig kostym tillsammans med fru Karin
en timme om dagen.

Vid ett tillfälle glömde Otto sitt löfte att stå
modell. Och C. L. kunde icke teckna det han ämnat.
Dagen därpå var det den första i någon månad och
Otto glömde under tre följande dagar sitt löfte,

— Fy fan, Albert, jag är en förlorad son, gå till
C, L. och säg att jag har lunginflammation eller
böldpest eller döden i grytan. Jag är en förlorad son, fy
fan! Måste hålla mig hemma minst fjorton dar, innan
jag törs visa mig.

Men jag hade blivit så god vän med Carl Larsson
att jag kunde tala med honom om vad som helst och
berättade sanningen om Otto mot löfte att C. L. skulle
förlåta honom. Han gjorde det och Otto inställde sig
som en högst slokörad botgörare hos Larsson en
morgon. Han grät ruelsens bittra tårar och C. L. grät med
och de togo varandra i famn.

— Men nu kommer väl herr Otto på middagen till
min ateljé! Nu är jag säker på det. Låt nu ingenting
stå oss emellan. Låt oss vara vänner.

Men den som glömde sitt löfte för fjärde gången
var Otto. Han hade träffat någon verkligt stilig buse
med tre tummar på vardera handen och druckit ylons
med honom.

Då blev Carl Larsson arg på allvar, Han sprutade
gnistor och sade:

— Herr Otto blir aldrig färdig. Ni slutar som
kolsjåare i Stadsgården i Stockholm.

Detta var ju ett förfärligt ord, och i Ottos naiva
hjärna växte ett hat till C. L., som varade så länge
han levde. Å, dessa tosiga konstnärssjälar — ligger det
inte någon feminin svaghet bakom alla deras affekter?

Nåväl! Otto kom till Stockholm och blev
medarbetare i Strix — tjugu kronor per teckning. Han anade
en annalkande rikedom och reste till Frankrike på en
lastångare. På tjugu kronor i veckan skulle han ju
kunna leva som en nabob i Paris, Jag garanterade
honom denna betalning. Efter en månad fick jag ett
underligt paket, ett kolpapper ombundet med ett gult
band från en cigarrlåda. Jag vecklade upp eländet —
det hade varit en kolteckning, men han hade glömt
att fixera den, Nuförtiden skulle den kanske ha varit
acceptabel, ty där fanns intet som kunde förstås av
människor. Det var en röra av sot. Jag skrev till
honom och klagade. Men under ett par månader
fortsatte han med samma trafik och ett brev kom, där han
påstod att jag var en falsk vän som narrat honom ut i
främmande land, och nu irrade han omkring vansinnig
och utan kläder, prisgiven åt en brutal poliscorps som
inte förstår begreppet ylons. Otto var en olycklig
person.

Då fick Nathan Söderblom tag i honom, fattade
ögonblickligen fallet Otto och förde honom till Calais,
där han fick måla en altartavla i Svenska
sjömanskyrkan. Och Nathan övervakade att den verkligen blev
målad. Otto återvände till Paris, där han troligen icke
kunnat existera utan Nathans hjälp. Och Nathan tog
oftast av sitt eget och gav med glädje, Hans minne
välsignas ännu av många konstnärer, som han bragt på
fötter efter nog så allvarliga och långvariga débaucher,

Jag blev en gång bjuden på en lyxresa till Berlin,
Paris och London av boktryckare Gustaf Palmquist,
som gjort några lyckade husaffärer och blivit millionär.
Under resan i vår sidentapetserade kupé på
lyxkurirtåget Berlin—Paris — jag nämner detta för en viss
kontrastverkans skull — berättade jag om Otto och
bad Palmquist hjälpa honom på något sätt, t. ex.
genom en beställning, vilket han lovade, Min första
åtgärd efter framkomsten blev att ta reda på Otto, som
bodde i en underbar lya långt uppe i Montmartre, Jag
klev in i hans rum under takåsen, Dörren stod öppen,
men Otto var borta. Där fanns för övrigt ingenting
att stjäla, vilket i någon mån förklarar lättheten att
komma in, De enda möbler, som funnos i rummet, var
en kappsäck, vilken hyresgästen använde som ritbord,
en trasig madrass fylld med något som liknade
torvströ, men som varit halm, en pot de chambre och en
vacker mugg av bretagniskt porslin, som innehöll
fläskflott. Ingen stol, inget bord. Jag slog mig ned
på kappsäcken och tecknade av det för övrigt
pittoreska rummet. Conciergen hade sagt att monsieur
Otto säkert skulle komma under dagens lopp, en
tämligen nedslående upplysning.

Men efter någon timme hördes snabba steg i
trappan och muntert visslande steg Otto in. Han såg
åtskilligt fantastisk ut. Han var iklädd en före detta vit
flanellkostym, sliten av strider och fläckad av orgier.
Han blev icke överraskad att finna mig där, Det var
som om vi hade skilts för några timmar sedan. Jag
berättade om Palmquist och förespeglade Otto en
eventuell beställning. Jag hade bett Palmquist ge
honom ett par hundra francs i förskott. Otto skulle bli
vår ciceron i stan, vilket han icke hade något emot.
Men han ville först veta om Palmquist var bracka. Jag
beskrev den blivande mecenaten som en ovanligt
älskvärd person, som han gärna kunde vara litet hövlig
emot. Det funnes verkligen annat hyggligt folk än
konstnärer, något som Otto hade svårt att tro. Men
först måste Otto klädas upp. Vi gingo tillsammans till
en konfektionsaffär där jag köpte nytt åt honom från
topp till tå. Men vit måste kostymen vara, det såg
flottast ut, tyckte Otto, ty det var ju mitt i sommaren
och mycket varmt. Jag måste även köpa gula handskar
och ett spanskt rör — för att han icke skulle bryta av
för mycket mot millionären. Palmquist skulle bjuda
på middag på en vanlig Duvalrestaurang, ty jag
vågade icke riskera något uppträde på Grand Hotell,
där vi bodde, eller på Ritz.

Jag presenterade de båda herrarna för varandra, vi
togo ett bord och Palmquist överlämnade matsedeln
åt Otto samt bad honom ordna en liten trevlig och
god middag.

Men Otto kunde icke tala franska, trots halvtannat
års vistelse i La ville lumiére.

Jag häpnade.

— Djäkla betjäning! De idioterna begriper
ingenting! sade Otto.

Jag måste överta matsedeln och göra beställningen
på min enkla skolfranska, som Palmquist behärskade
ungefär lika bra som jag. Middagen blev icke så glad
som jag väntat, ty Palmquist hade aldrig hört ten
sådan konversation som Ottos och vice versa. De två
betraktade varandra som ett par djur av absolut olika
slag — exempelvis en giraff och en bacill. Otto var
naturligtvis giraffen. Mot slutet av middagen vågade
Palmquist komma med sin beställning. Han talade
ytterligt cirklat.

— Förlåt, herr Otto, men Albert har talat om er
konst som något mycket bra. Skulle ni vilja måla en
liten tavla åt mig — eller göra en liten teckning, men
den skall vara vacker — ja, jag misstänker att vi har
något olika uppfattning om begreppet skönhet, men
måla något som ni tror skulle passa åt en man som
folket är mest, en verkligt borgerlig vardagsmänniska,
En vacker kvinna till exempel.

— När skall tavlan vara färdig? frågade Otto.

— När herr Otto behagar, Ni kan ju skicka den till
min adress i Stockholm. Och — förlåt nu om jag på
något sätt skulle förefalla påträngande — har herr
Otto något principiellt emot att jag lämnar ett par
hundra francs i förskott?

— Nä, varsågo, dä kan ni ju få göra om ni vill,

Palmquist räckte Otto ett par hundrafrancssedlar
över bordet. Otto stoppade dem likgiltigt i västfickan.
Han sade icke tack.

Men då blev jag tvärarg. Jag kunde inte låta bli att
säga:

— Du kan åtminstone tacka.

— Tacka! Varför skulle jag tacka? Det är väl han
som skall tacka för att han får äran att hjälpa en
konstnär som håller på att gå under!

Jag förstår numera inte hur Gustaf Palmquist och
jag kunde behålla vårt lugn, men vi lyckades. Otto
tog mycket snart avsked.

— Den du! utbrusto vi samtidigt.

Dagen därpå sökte jag Otto för att hålla en liten
föreläsning för honom, men han hade icke varit hemma
på natten. Nästa dag fann jag honom äntligen. Han
hade inte ett öre kvar och hans kostym var icke längre
vit. Kragen var försvunnen. Jag gav honom tjugu
francs och tog avsked av honom, sedan jag sagt några
väl valda ord.

Vi träffades i Stockholm efter något år. Han kom
till mitt hem och var alldeles ursinnig, därför att han
på gatan träffat en annan kamrat som jag också klätt
upp från huvud till fot.

— Hur fan kan du ge den där kläder? Se på mig!
Se hur jag ser ut! Vad sa du nu då?

Han fick ett par alldeles nya byxor, men som han
var mycket kortare till växten än jag, måste han vika
upp dem nedtill åtminstone halvannan decimeter.

— Du kan ju klippa av dem och låta någon fålla
dem! föreslog jag.

Han gick med byxorna tills de uppvikta delarna
föllo av benen som ett par manschetter av för stora
mått.

En längre tid kinesade han i ett vindsrum i det hus
bredvid Grand Hotell, som sedermera blev bostad för
danske ministern. Huset skulle rivas och byggas om.
Otto bodde där och flyttade en våning längre ned
allteftersom huset revs. Han slutade faktiskt i källaren.

Men jag måste sluta med Otto nu. Jag skulle kunna
hålla på ett par geologiska perioder med historier om
honom, men så länge vågar jag knappt ta det ärade
auditoriets uppmärksamhet i anspråk. Han höll just på
att bli ett rätt bekant stockholmsoriginal, klädd som
han gick både vinter och sommar i storm och kavaj
utan överrock. Hans valspråk var och förblev: Ylons,
va ä dä? Jag är en förlorad son, fy fan! Just då han
äntligen började förstå begreppet <i>arbetets ära</i> och
lyckats göra några få utmärkta ting, fick han
lunginflammation, kom på sjukhus och dog.

Men jag känner att jag blir för långtrådig. Senex
natura loquacior, heter, det. Gubbar äro av naturen
pratsjuka, översätter jag till ledning för dem som i
olikhet med mig icke ha latinets goda smak i munnen.

Men jag måste avsluta med en liten historia av
bohemiskt kynne.

Bruno Liljefors, den man som här i livet betytt
mest för mig, berättade en gång att han och två andra
akademielever i ungdomens vår reste ut på landet
någonstans utanför Uppsala för att lösa den
ekonomiska sidan av livets problem genom att ha eget
hushåll. Besvärligheterna skulle fördelas rättvist. De
inköpte något utskottsporslin och behövliga tillhyggen.
En skulle laga maten en vecka i sträck, en annan
diska, den tredje städa och bädda.

Det gick utmärkt tre veckor, men den som sedan
fick diskningen som uppgift förbannade sin
födelsedag efter gammalt gott bibliskt recept. De båda andra
medgåvo att diskningen var livets skuggsida, De
började slarva med den och diskade till slut icke alls,
Länge åto de ur tallrikarna som vanliga civiliserade
människor, men måste om någon tid börja äta från
tallrikskanterna. När dessa utnyttjats, åto de från
tallrikarnas baksidor, och när dessa av lätt begripliga skäl
icke längre motsvarade de enklaste hygieniska
fordringar, köpte de ny servis.

Så enkelt var det. Och sådana äro vi konstnärer —
det vill säga de allra bästa av oss.

Jag tackar för er vänliga uppmärksamhet.
</chapter>
<chapter name="En plötslig tanke">
<h2><small>EN PLÖTSLIG TANKE.</small></h2>

Jag går numera sällan ut på krogar, för jag får
bättre mat hemma. Mina kvinnor äro absolut
raffinerade då det gäller näring åt mig. Jag kan försäkra att
jag aldrig på något näringsställe fått så underbar mat
som hemma. Jag deltog inte särskilt i renköttorgien,
ty de ledande hade glömt det förnämsta av allt,
torrköttet, det i solen torkade renbegreppet,

Men nyss blev jag delaktig i en fruktansvärt
förnäm vildhet av renben, en orgie tillställd för en
italiensk markis. Han talade mycket bra franska... för
att icke tala om italienska. Han hade aldrig sett
renben förut, ty trots Mussolini lär det vara mycket ont
om ren i Italien. Men detta är ju bara en tidsfråga.

Jag beundrade markisens goda försök att tillägna
sig innehållet av renbenen. Han försökte först att
knäcka benen med sina guldtänder, men det lyckades
inte. Jag sade brutalt, att man måste ta det hela
inifrån — man skall helt enkelt ge fan i själva benen
och endast ägna sig åt märgen. Han skrattade — men
det var ju en enkel vänlighet mot mig, ty jag är lierad
med en skämttidning. Jag försökte lära honom
lapparnas sätt att blåsa ut märgen — och han var
mycket läraktig. Han blåste — och de kvinnor, som sutto

i hans närhet, fingo sina dekolleterade bröst
bemängda med renfett. Det hela blev trevligt och jag
längtar efter nästa märgorgie och nästa dekolletage.

Renveckan är slut, men jag lever. Nu kommer
pojken från tryckeriet och jag måste sluta. Tack för i
dag!
</chapter>
<chapter name="En smålandsbagge">
<img></img>
<h2><small>EN SMÅLANDSBAGGE.</small></h2>

I min barndom nere i Småland måste det i varje
anständig ladugård finnas en stallbagge och helst en
ilsken sådan. Som halvvuxen satte jag en ära i att
slåss med dessa matadorer och besegra dem genom att
i det psykologiska ögonblicket fatta dem vid hornen
och slå omkull dem. Jag medger att jag fick många
blånader och hårda smällar, innan min teknik nått
fulländning, men då alla granngårdsbaggarna
upprepade gånger funnit sin överman i mig och lömskt
sneglande drogo sig tillbaka så snart jag nalkades,
var det inte roligt längre.

Jag bytte om taktik och försökte bli god vän med
dem genom att tvinga in dem i något hörn, hålla fast
dem vid ett horn, klia dem i huvudet och säga: »<i>Så</i>
ja, Pelle, <i>så</i> ja» med mitt ömmaste tonfall, men deras
uppsyn präglades av misstro och hornen voro
fortfarande farliga under deras energiska ansträngningar
att göra sig fria från mitt långtifrån säkra grepp.



Kogubben på Östraby herrgård var min vän, ty jag
lyckades medelst omsättning av min lilla
informatorslön delvis tillfredsställa hans passion för snus och
palttobak. Hans konsumtionsförmåga härvidlag var
otrolig — den överskred alla dittills bekanta gränser, men
tillfälligtvis kom jag underfund med orsaken: han
delade sina läckerheter med den skönbehornade
stallbocken Pan, en ståtlig representant för sitt stinkande
släkte och fruktad av alla främlingar. Jag kom på
kogubben Janne en dag, då jag nyss bjudit honom en
cigarr, med att låta Pan äta upp den. Jag visste inte
att det bästa man kan bjuda en bock på är tobak i
alla former.

Man hade startat en cigarrfabrik i Vetlandatrakten.
Efter något år måste den läggas ned och cigarrlagret
såldes till ett pris av tjugufem öre kappen på
konkursauktion, Det inropades av en vidsynt handlande, som
genast började köpa upp cigarrlådor och packa dem
fulla med det fruktansvärda njutningsmedlet samt
försälja dem till småhandlarna i kringliggande socknar,
Man kunde faktiskt få köpa en hundralåda för tre
kronor — det var den billigaste sorten, emedan lådorna
voro av enklaste utstyrsel. De vackraste lådorna voro
dyrare alltefter utstyrselns mer eller mindre lysande
beskaffenhet.

Jag frågade Janne, om jag fick bjuda Pan på en
hundralåda och om han verkligen inte skulle må illa
av det. Jannes smutsiga och rynkiga ansikte lystes
upp av en glädje som icke såg ut att vara av denna
världen, ty Pan var hans närmaste vän på jorden, och
han ville knappast tro sina egna öron.
<img>Kogubben Janne.</img>
— Jaa, Albet, segarer ä hanses bästa föa, å sen
kommer Pan å följa Albet ackurat som en hunn. Å dä
sa ja säa honom, Albet, han som ä toseter ätter te å
slöss mä bagga — när baggen kommer imot 'an, så
håll bara fram en segar, så kommer han å vänslas mä
?an, å dä går lika bra mä en stång palttobak, för den
delen, eller en kopp mä Jönsepingssnus, men segarer
ä händiare än snus — te å bju, vell säja!

Jag var nog ung och lättsinnig att köpa en
hundralåda för tre kronor, ty jag ville se om bocken
verkligen kunde sätta i sig hela dess innehåll. Jag begav
mig till ladugården. Janne var inte där, men bocken,
och denne sänkte hotfullt sina väldiga horn och 

började stampa i golvet. Jag höll fram en cigarr mot den
förfärlige, som genast vädrade på bockars maner och
nalkades mig försiktigt med darrande näsborrar. Jag
lockade på honom med honungslen stämma och han
grep betet med giriga läppar, Cigarren försvann. Jag
satte mig på en mjölkningspall och fortfor att bjuda,
När han förtärt tjugufem stycken, gjorde jag en paus
och slog igen locket, men denna åtgärd tycktes icke
passa honom, ty han började fnysa och stampa.

Då lufsade Janne in i ladugården.

— Han har fått tjugufem cigarrer. Ska jag
verkligen ge honom mera? Tänk, om han dör!

— Nää, Albet, han bler bara hälsesammare, ju mer
han äter. Men ja töcker att Albet ska spara resten te
jul åt'en, om han inte vell röka opp dom själv!

Nej, det ville jag inte. Jag hade inte tid att vänta,
ty det var mitt i sommaren.

— Ja, på Jannes ansvar får han väl fortsätta då!

— Tack söte snälle Albet!

Och bocken började äta igen. De sista cigarrerna
tuggade han ganska länge på och jag började redan
ångra min pojkaktighet, men då lådan var slut slickade
han dess botten. Sedan han fnysande fixerat mig en
lång stund, gick han till sin kätte, lade sig och
somnade.

Det dröjde inte länge förrän jag var god vän med
alla de stallbaggar, som förut avskytt mig.
Handlanden vid den närbelägna stationen skaffade sig en bock
som lockbete och konkurrenterna i trakten köpte
baggar av samma anledning. Provryttarna som
översvämmade Småland på den tiden funno sin stora glädje i
att bjuda djuren på cigarrer och ängdens ungdom
följde deras exempel. På det sättet lyckades de många
som köpt av konkurslagret så småningom bli av med
de gräsliga rökpinnarna, ty till och med statare och
torpare mådde illa av dem. Mitt barnsliga överdåd
medförde alltså både välstånd och välsignelse.

*

Äntligen kommer jag till ämnet för min betraktelse,
den småländska stallbagge, vars minne sent skall
förblekna vid en liten järnvägsstation inte långt från
Nässjö.

Jag var fyrtiofem år gammal och hade för länge
sedan upphört att slåss med baggar, ty livet hade
kommit med mycket intressantare och farligare uppgifter.
Dessutom hade världskriget just börjat och det
kannstöptes i slott och kojor. Skulle vi komma med på ett
hörn eller inte? Trött på landstormens löjliga terror
i Roslagen hade jag accepterat inbjudning av en
godsägare nere i Småland. Vi skulle jaga hare och försöka
glömma allt elände under några lyckliga dagar i skog
och mark. Vi skulle få konstatera att det än fanns
några exemplar av den gamla småländska stövarrasen
kvar, som man på sina håll trott existera bara i
fantasin. Vi, de inbjudna, infunno oss två dagar innan
hararna blevo lovliga, ty vi skulle hinna bli ordentligt
utvilade efter den obligatoriska upptaktsmiddagen,
som enligt vårt hemlands sed blev nog så kraftig och
krävande. Nu sutto vi vid kaffet i värdens skrivrum,
där massor av gevär och rävskinn prydde väggarna.

— Ni undrar kanske varför inte Ekström på Berga
är med i dag, sade jaktherren, men oss emellan sagt
är jag ursinnig på honom och tänker vara det ännu
några dar. Han hittar ju alltid på rackartyg i all
vänskaplighet, men den här gången har han gått för
långt. Kan ni tänka er vad han har ställt till? Jag
råkade nämna för honom i telefon att jag behövde en
ny stallbagge och han svarade: Det skall du få en av
mig, en riktigt fin en, äkta smålänning! Vad kostar
den? frågade jag. Inte ett öre, kära bror, jag har två
stycken, du får en till skänks för gammal vänskaps
skull! Alldeles för dyrbar present, men tack ska du
ha! sa jag. När får jag hämta den? Den kommer med
godståget i morgon middag. Är den ilsken av sig?
Just så pass mycket som en stallbagge skall vara,
varken mer eller mindre! Ja tack då, du skall få något
annat av mig i stället.

Nå baggen kom i en kolossal träbur med armtjocka
spjälor. Fin såg han ut, det var säkert mer merino än
smålänning i honom, men det var något hemskt i hans
uppsyn. Jag befallde inspektören att släppa in honom
i den största kätten tills vidare och det gjorde han,
men det behövdes fyra man att få dit honom. Jag har
aldrig sett en sådan bagge och säkert har han inte
sin like. Det blev ett liv i kätten, må ni tro! Men
kätten var för klen, Inom några sekunder var han ute
i lagårn och rakt på inspektören, som inte hann vända
sig om utan fick en smäll i magen, så att han måste
krypa och lägga sig i ett hörn. Sen började han med
lagårdskararna och de hann inte ut förrän de fått var
sin knock-out. Märkvärdigt nog rörde han inte en av
lagårdspigorna som sysslade med något i ett bås —
nej, det var tydligen mankönet han ville åt, Han hatade
allt maskulint lika mycket som han älskade det 
feminina. Han gned sig riktigt kärleksfullt mot pigan som
var alldeles vettskrämd att börja med, innan hon
fattade galoppen och sprang in till mig för att berätta
vad slags djur vi fått i present. Jag gick ut och följde
med henne och där stod baggen på lagårdsbacken och
fnyste vilt — ja, ibland gjorde han ju luftsprång
förstås och högg med hornen efter osynliga fiender. Gå
bakom mej, godsägarn, sa pigan, annars svarar jag
inte för hur det kan gå! Nå, jag ville inte göra mig
löjlig utan höll mig bredvid pigan, men tur för mig
var troligen att inspektören och lagårdskararna hade
kvicknat till litet, så mycket att de just höll på att
krypa ut ur lagårn, men det skulle de inte ha gjort,
för han var ögonblickligen på dem igen, innan de hann
stänga dörrarna. Jag förstår inte hur baggen hann med
att göra allt så fort! Ja, där låg alla tre kararna i
dörrhålet alldeles orörliga. Så länge de höll sig stilla var
baggen också lugn. Och efter välförrättat är,ende gick
han ut på backen igen och började med nya luftsprång
och fnysningar. Men i detsamma kom det ett böl från
min fina korthornstjur, som gick och betade i hagen
bakom magasinet. Som en pil var baggen där och gick
till anfall mot Nero, som vid Gud inte är att leka med,
ty han är verkligt livsfarlig. Men här kom han till
korta — ni må tro mig eller ej — inom ett par
sekunder var Nero på flykt med svansen i vädret och flög
över stängslet in i skogen. Och baggen kom tillbaka
för att söka nya offer. Lagårdsbacken hade han
tydligen valt ut till bas för sina härjningståg. Jag
funderade på att gå efter min Winchester och skjuta honom,
men lagårdspigan tyckte det var skada på en sådan
kavaljer och lovade göra honom snäll som en 
lammunge — tänk vad fruntimmer har gott förstånd på
sådant! Hon gick fram till baggen och ledde honom
utan minsta besvär in på logen, stängde dörren om
honom och där är han nu. Och i morgon skickas han
tillbaka till den förbaskade Ekström — kan ni hjälpa
mig hitta på något riktigt rackartyg åt den boven,
skall er belöning varda stor! Men han blir inte lätt
att få in i buren igen.

Som i blixtljus stod minnet av min ungdoms baggar
för min själ och jag sade:

— Det är en barnlek att bura in honom. Det skall
bli min sak, oroa dig inte! Tillåter du att jag tar en
cigarr till, men en enklare, den enklaste du har?

— Jag har verkligen inte några dåliga cigarrer —
om du inte vill ha en av mina bjudcigarrer, som jag
låter torparna tända ute på trappan, för inne är de för
svåra. Men du blir sjösjuk, jag försäkrar dig!

— Å nej, jag tål mycket, ska du se. Var har du
dem? Låt mig hämta en själv!

— Det står två lådor Gula Febern inne på kontoret
på fönsterbordet. Håll till godo!

— Det är bra att veta var de finns!

*

Det blev sent som vanligt, men vi hade ju
morgondagen ledig, Och den restaurerande frukosten blev
följaktligen sen. Vi hade just slutat den, då
inspektören kommer in med håret på ända, vit i ansiktet om
man undantar ett igenmurat öga med ansenlig blå
svullnad omkring, fördärvad då baggen däckade honom.
<img>Landsfiskalen.</img>
—  Nu är fan lös — det vill säga baggen! Han är
försvunnen. En av lagårdsdrängarnas flickungar gick
och gläntade litet på logdörren för att se på den nya
baggen — det behövdes inte mer. Det skedde tidigt i
morse och . . .

Telefon!

— Gå och hör efter vad det är fråga om och säg
till på stationen att jag vill vara absolut i fred i dag.

Inspektören gick och var borta ganska länge.

— Jo, nu är fan lös på allvar. Det var landsfiskalen
som telefonerade. Han är instängd nere på
järnvägsstationen hos stinsen och befaller att godsägarn
ögonblickligen avhämtar baggen, som befinner sig på
stationsområdet. Grindarna är stängda och baggen kan


inte ta sig ut. Men om inte godsägarn genast
hämtar sin bagge, telefonerar han efter fjärdingsmannen
som har gevär och han kommer att skjuta baggen.
Landsfiskalen är arg så det fräser i luren.

— Instängd hos stinsen? Det låter konstigt. Var
landsfiskalen ohövlig?

— Ja, han svor så det osade om'et. Vad skall jag
göra?

Nu begärde jag ordet.

— Förlåt, kära bror, att jag lägger mig i dina
angelägenheter, men låt mig ta hand om saken, så skall
den avvecklas till din fulla belåtenhet. Vad du först
har att göra är att låta lasta baggburen på en
flakvagn. För det andra skall du låta mig och
inspektören sköta resten med ett par hästar och en lång töm.
Din närvaro är icke önskvärd.

— Nå, gör som du vill! Men tål inga ohövligheter
av fiskalen. Den där herrn skall vara allmänhetens
tjänare och väga sina ord.

— Adjö, gubbar!

Jag gick in på kontoret och beväpnade mig med en
låda av godsägarens bjudcigarrer, tog inspektören
under armen och sökte lugna honom medelst milt
tilltal, ty han var i högsta grad upprörd.

Om några minuter voro vi på väg till
järnvägsstationen, som låg på ett par kilometers avstånd från
herrgården.

Utanför grinden avlastade vi baggburen och vände
dess öppning mot stationshuset, sedan vi uppmanat
den folkmassa på bortåt tio personer, som samlat sig
utanför staketet, att draga sig tillbaka mot landsvägen.
Vi gingo in på stationsområdet, jag främst med 
lådan öppen samt med ett par exemplar av dess
innehåll i högra handen. Ett fönster i stationshusets
expedition öppnades försiktigt och ett ansikte med vilt
rullande ögon och blodiga kinder visade sig. En hes
röst väste:

— Akta er, vilddjuret står borta vid semaforen!

Vi tassade tyst om hörnet och blevo varse den
förfärliga stallbaggen stående med baksidan vänd mot
oss och tuggande på något som en gång varit en
guldgalonerad mössa.

— <i>Så</i> ja, Pelle, <i>så</i> ja! ropade jag med inställsam
röst, medan jag sträckte cigarrerna mot honom och
alltjämt avancerade. Baggen vände sig blixtsnabbt om,
kastade ett par gånger med huvudet och stampade.
Men han var dittills van att endast se flyende
maskulina ryggar. Detta fall var enastående i hans historia
och han vädrade en dunkel och okänd fara. Han
släppte resterna av landsfiskalens mössa och iakttog
en avvaktande hållning.

— <i>Så</i> ja, Pelle, <i>så</i> ja!

Nu var jag alldeles inpå honom. Plötsligt vädrade
han tobaken, fnyste och formade sina läppar till något
som svagt påminde om en kyss, tog ett steg framåt
och sög i sig båda cigarrerna. Jag var den segrande
domptören och det för tillfället påtagligaste beviset
på andens seger över materien.

*

Men jag kände just i detta ögonblick också min
begränsning. Jag hade glömt låta inspektören slå bort
burens tak.

— Slå av taket på buren, men fort! Vrid ur spikarna
och skaffa nya! Fram med hammare, en yxhammare,
viskade jag åt min förvånade kamrat, medan jag
fortfor med matandet av den omättlige.

Baggens ögon tycktes förklarade. Hans blickar
drunknade i salighet, medan tänderna malde vällustigt.
Hans maskulina doft intensifierades och glänsande
tömmar av saliv började förena hans mungipor med
marken.

Man började arbeta med buren och snart
förkunnade inspektören med skakande röst att saken var
klar. Långsamt drog jag mig bakåt mot det nu
tillrättalagda försåtet. Jag serverade nya cigarrer och
baggen åt ända tills han befann sig inne i buren.
Försiktigt sattes dess baksida på sin plats bakom baggens
svans, den medförda tömmen slogs runt det hela, jag
började mata djuret mellan framsidans grova spjälor,
locket lades på. Icke en gång då man började spika
fast det galler som nu alldeles isolerade baggen från
yttervärlden, reagerade han, utan åt, åt...

Sjuttio cigarrer hade infångandet kostat, Jag var
trött men lycklig och lämnade baggen trolöst åt hans
öde. Ty sådana äro människorna, även de bästa. Jag
lämnade också inspektören åt hans öde och
promenerade till herrgården med cigarrlådan under armen,
Stundom vände jag mig om och konstaterade hur
beredvilliga armar lyfte baggburen upp på flakvagnen
och hur den kördes till godsmagasinet . . .

Hemkommen redogjorde jag för mitt fögderi och
belönades vid middagen med ett glas ljuvt
finkeldoftande, hundraårigt kornbrännvin ur en flaska, vars
värde i dag skulle vara svindlande . . .

<img>Jag serverade nya cigarrer och baggen åt . . .</img>
På kvällen inbjöds inspektören och berättade:

Man väntade ett morgontåg. Stationskarlen stod
oskuldsfullt nedlutad vid semaforen, då han plötsligt
fick en stjärnsmäll som kunde blivit hans bane, om
icke mösskärmen något avvärjt slagets våldsamhet.
Han lyckades släpa sig in i bagagerummet, där han
under ett par timmar låg försjunken i ett smärtsamt
tillstånd mellan dröm och vaka.

Stationsinspektoren kom ut med sin flagga för att
stoppa det annalkande tåget och erhöll ögonblickligen
baggens vikt multiplicerad med hans hastighet på
baksidan av sin uniformssyrtut. Även han lyckades krypa
in i bagagerummet just då tåget stannade. Han hade
icke sett baggen utan trodde sig vara innehavare av
världens förnämligaste ryggskott, ur vilken villfarelse
han dock slets, så snart han kunnat resa sig så högt
att han var i stånd att se ut genom fönstret. Då blev
situationen klar för honom.


Inom kortare tid än jag nu hinner berätta det hade
baggen förvandlat en konduktör, två bönder med
nattsäckar och socknens barnmorska till hjälplösa, i stoftet
krälande jordmaskar som alla — utom barnmorskan —
under ivriga och uppriktiga hädelser räddade sig
ombord på tåget igen, vilket var ett både farligt och
svårt företag som dock möjliggjordes emedan baggen
plötsligt blev intresserad av den doftande vätska som
långsamt sipprade ut ur en tappad nattsäck och
spridde sig i sanden.

Att baggen anföll barnmorskan kan endast förklaras
därav att hon bar kortklippt hår och av honom togs
för en karl.

Stationsinspektoren vågade icke öppna
bagagerumsdörren för att blåsa av tåget utan slog i sin förvirring
ut en fönsterruta, genom vilken han viftade med
flaggan. Tåget skulle nog även utan denna gest så hastigt
som möjligt avlägsnat sig från den av Gud övergivna
perrongen. Det gick och landsatte passagerarna som
skulle av ett par hundra meter från valplatsen, på
vilken baggen stod kvar som segrare fortfarande
ägnande sig åt det välluktande fluidet i nattsäcken.

I sin själanöd, sitt betryck och knappt ännu mornad
efter ryggskottet telefonerade stinsen till
landsfiskalen, som lyckligtvis bodde alldeles i närheten, men
hans tal var dunkelt och han kom sedermera icke ihåg
vad han sagt. Något förfärligt hade emellertid hänt
och rättvisans närmaste representant varkunnade sig
och intågade i full uniform på perrongen.

Men det skulle han icke ha gjort. I nästa ögonblick
slungades han i marken och kom ned på näsan i den
grova sanden, där han ytterligare anfäktades en längre
stund. Han hade intet tillhygge men erinrade sig i ett
moment av högsta nöd sin silversnusdosa, med vilken
han försökte ge baggen ett tjuvnyp mellan hornen.
Men han slog fel och tappade dosan, som i fallet
öppnade sig. Dess innehåll var ett verkligt <i>gefundenes
Fressen</i> för baggen som utan dröjsmål sakta och
mycket omsorgsfullt införlivade det med sin organism.
Under denna frist hann landsfiskalen rädda sig in till
olyckskamraterna i bagagerummet. Baggen övergick
omedelbart till behandling av hans vackra mössa . . .
<img>Baggen förvandlade en konduktör, två bönder med nattsäckar och socknens barnmorska till hjälplösa, i stoftet krälande jordmaskar.</img>

*

När landsfiskalen, illa skamfilad av vassa sandkorn
på kinder, panna och näsa, hade blåst jordens stoft ur
sina yviga mustascher, blev hans första åtgärd att 

telefonera till herrgården,. Resten känner läsaren till.
Baggen återkom till förre ägaren, till vilken jag
intelefonerade mitt osvikliga recept mot stallbaggvildhet.

På tre dagar sköto vi niohundraåttio (980) harar,
två hökar och en grävling. Vi voro fem jägare. En
oförgätlig jakt!
</chapter>
<chapter name="Om svordomar">
<h2><small>OM SVORDOMAR.</small></h2>

Det har länge varit en institution att mitt namn
nämnes, så snart det blir diskussion om svordomar.
Jag hoppas att det endast är som sakkunnig jag
åberopas. Djävulen själv glömmer man i de flesta fall,
fast han väl borde ha något att säga i en fråga som
denna. Själv tror jag inte på hans existens och det
har inte behövts långa och svåra själsstrider för att bli
av med honom. Men det ser ut som om flertalet ännu
litade på att han finns till. Många måla honom på
väggen och det händer ännu att både barn och
åldringar skrämmas av hans uppsyn — barnen dock i
mindre grad, ty de börja misstänka att det inte är så
helt med hans farliga tillvaro som ängsliga föräldrar
och lärare låta påskina.

Då jag var ung gladde det mig att kasta mig in i
religiösa diskussioner för att slå präster och läsare,
folkskollärare och lekmän på fingrarna, vilket inte var
svårt alls, ty de förgingo sig mycket snart och
förirrade sig i motsägelser som resulterade i illa dold
ilska mot mig, den vetgirige ynglingen. Det roade mig
särskilt att fråga, varför kyrkofäderna icke gjort
djävulen treenig, då de hackat sönder Gud i tre delar.

För dessa mina antagonister låg min väg till
helvetet klar och utan hinder och de sade mig det, De


dömde mig till helvetets eld. De försäkrade för mina
föräldrar att jag var hunnen på vägen till förtappeisen
trots min ungdom.

*

Jag tror inte att någon kan kalla mig svärjare. Det
finns ju ögonblick då hjärtat blir för fullt som till
exempel då jag slår mig på tumnageln med en
hammare eller hör en gammal man ljuga medvetet och i
avsikt att bedraga. Då jag var pojke och en termin
lyckades avancera till halvtroppchef i gymnastiken,
svor jag litet, men jag skämdes samtidigt. Då jag
exercerade beväring svor jag utan att skämmas, ty
korpraler och sergeanter svuro så att små gröna lågor
lyste i snuset och jag ville icke vara sämre. Men
sedermera har jag mest svurit i skrift eller då jag
behövt klargöra en sak av vikt för någon lantligt
betonad person. Jag har även svurit på de sommargäster
som gjort intrång på min mark i Grisslehamn. Men
nu svär jag nästan aldrig och svordomar äro ganska
sällsynta i de kretsar där jag nu umgås.

Jag har svurit i skrift, emedan jag alltid sökt
beskriva svenska folket realistiskt och trott och tror mig
göra en kulturhistorisk gärning då jag framställer
mina modellers tal som det verkligen varit. Det påstås
till och med att jag var den förste i vår litteratur som
vågade skriva djävlar i stället för det löjliga d—r och
fan i stället för f—n. Jag undrade ofta om det var av
rädsla för djävulen man undvek att skriva ut hela
ordet. Och jag undrade med samma fog varför man
vågade skriva Gud i stället för G—d. Ty det är ju
enligt de religiösas åsikt dessa båda potentater som
oslitas om den stackars människosjälen, fast jag anser
det vara höjden av högfärdsgalenskap att påstå sig
veta något om någon av dem båda.

Vetenskapen är, då den står högst, ödmjuk och
erkänner sig icke förstå vare sig begreppet Gud eller
djävulen. Sådant överlämnar den åt den okunnighet
och det hyckleri som nu sitter i högsätet på många
ställen.

Emellertid tror jag att svordomarna avtagit — eller
rättare jag inbillar mig det. Jag hör sällan svordomar.

Detta skulle vara ett slags svar på <i>Arbetets</i> första
fråga.

Som svar på den andra frågan vill jag säga att man
nog tycker svordomar verka ganska oestetiska.
Däremot tror jag icke att de kunna sägas ingå som en
ingrediens i språket och såsom sådan förlorat sin
ursprungliga kraft och mening såsom till exempel det
ännu vanliga: <i>Kors!</i> (Guds kors) eller: <i>Ja vars!</i> (Vår
Herres trä, vasserra tre), alltså relikter av gamla
besvärjelser. Fast man vet ju aldrig hur uttrycket <i>djävlar
anamma</i> kommer att se ut om några hundra år — om
det då ännu finnes kvar. I varje fall tror jag, hoppas
jag, att rädslan för djävulen då bör ha upphört.

Däremot tror jag icke — som svar på <i>Arbetets</i> tredje
fråga — att man »genom organisatoriska åtgärder i
stil med folkskollärarnas initiativ» kan avskaffa
svordomarna.

Man kan ju stipulera ofantliga böter för svärjare.
Man kan arkebusera dem — men är något vunnet
därmed?

Jo, precis lika mycket som den svärjarsjäl
förändrade sig, om vilken jag skrev för något år sedan.
Historien är så bra (och visst icke min egen
uppfinning) att den tål upprepas.

En man hade fått den fula vanan att svärja i så
hög grad att familjen tvang honom att gå in i en
antisvärjareförening, där han verkligen övade sig i att
lägga sina ord på ett angenämt sätt och lägga band
på sina passioner.

Men julen nalkades och mannen besökte sitt
systembolag för att avhämta sin julranson, de fyra
literna. Då han fått dem emballerade och gick nedför
systemets trappa, halkade han och tappade sin skatt,
som förvandlades till en stilla flod av alkohol som
flöt bland glasbitar, papper och snöre.

Jag vet vad jag skulle ha sagt i ett liknande fall
och den uppriktige läsaren vet det också, men denne
man tillhörde ju antisvärjareföreningen.

Han kämpade en kort men intensiv kamp med sig
själv och utbrast slutligen: <i>Så ledsamt!</i>

Men nu frågar jag: Vad menade han egentligen?
Hur skulle dessa två ord ha låtit översatta till det
språk som hans själ talade i det ögonblicket?
Antagligen skulle ingen tidning i världen våga trycka de
fruktansvärda hädelser som lågo fördolda i dessa två
blyga ord, som kunna uttalas av vilken
söndagsskollärarinna som helst. Vad var då vunnet med
antisvärjareföreningens arbete? Inte ett dugg! Bara hyckleri
och falskhet.

Eller har någon tänkt på att söka till rikssvenska
översätta fågelsången om vårarna, när varje liten fågel
sjunger skaparens lov, som det så vackert heter?

Ett så pornografiskt opus skulle censuren avliva
ögonblickligen.

*

Med ett ord — jag tror att ingen behöver vara
orolig i fråga om svordomarna. Om de nu använda och
förkättrade försvinna ur språket, komma nya med
samma inre värde, som i sin ordning skola försvinna
och lämna plats åt andra.

För resten önskar jag frid på jorden och
människorna en god vilja. Det vore något för
folkskollärarna att ägna sina krafter åt. Ta bort fan, ska ni
få se att allt går bra!
</chapter>
<chapter name="Ett minne från Amerika">
<h2><small>ETT MINNE FRÅN AMERIKA.</small></h2>

För fjorton år sedan reste jag i sällskap med ett
par millionärer och John Hammar, vår exportförenings
dåvarande chef, över Hudson River till Jersey City
på en förnäm färja. Jag var inbjuden till en hippa som
var arrangerad av några svenskar, vilka tyckte om mitt
arbete. Det var kväll och mörkt. New York som ligger
på Neapels breddgrad mörknar hastigt vid
solnedgången. Vi voro något försenade och Hammar
uppmanade den chaufför vi engagerat att köra fort.

Vi körde fort. Vår väg bar åt sydväst, åt Greenville
till. Det var en njutning att åka på den av oljor blanka
gatan. Tyst, kanske viskande, eller måhända som en
katt som ligger och njuter av sin tillvaro, sakta
spinnande, gick bilen. Staden förlorade sin stadskaraktär.
Vi närmade oss landet. Pang! Krasch — X, Y, Z,
visch! Bomp!

Vi hade kört igenom en annan bil!

Jag vädrade blod, men jag såg intet sådant.

— Lever du, John? frågade jag Hammar.

— Lever du själv? frågade han fräckt. Jag tryckte
hans hand, innan vi stego ur vår bil. Den andra bilen
såg ut som om den från början varit av stanniol.
Framdelen verkade handklaver.

Gatan låg i mörker och jag sade: — Ingen är
skadad, kör som fan, innan polisen kommer! Den andra

bilens passagerare, två italienare, utvecklade allt det
de kunde av okvädinsord — och det var inte
småsaker.
<img><i><sc>Olyckan i New Jersey</sc></i></img>
Men nu kom polisen störtande ur en gränd.

Stop!

Det var jag, John Hammar och de båda
millionärerna som kört för fort. Vi hade haft kapplöpningsfart
och icke givit signaler. Vi skulle häktas. Jag tände
min elektriska lykta och riktade dess sken på
närmaste konstapel. Han var en jätte, en av de största
karar jag sett i mitt liv. I vänstra handen höll han en
revolver och i den högra en batong. Bredvid honom
stodo de två italienarna och gräto och svuro. Ty deras
bil var icke värd en cent.

Det blev folksamling. Tio, femton, hundra
människor. Den store konstapeln letade fram en 


anteckningsbok och började förhöra. John Hammar stod lugn
och de båda millionärerna tände nya havannor.
Konstapeln antastade mig först. Jag bländade honom med
min lykta och sade:

— Petter Lagergren! Är det inte du???

— Gud i himmelen, sade jätten, talar du svenska
också? Jag tycker att jag känner igen dig!

— Nej, det kan du inte göra, för vi var sex år då
vi träffade varandra sist nere i Bohult — långt inne
i Småland.

— Å herregud — är det Albert?

Vi omfamnade varandra och Petter Lagergren
antecknade resterna av den andra bilen och stämde de
gråtande italienarna för fortkörning.

— Naturligtvis följer du med oss, sade jag. Ge fan
i ditt pass och lek med oss!

Amerika var dåförtiden så lagom demokratiskt, att
man kunde ta med en poliskonstapel in i en salong.

Och han följde med. John Hammar fattade
galoppen och var absolut kamrat.

Det är lustigt att träffa svenskar i Amerika. Mot
mig voro den kvällens svenskar särskilt vänliga —
och frampå nattkulan, då viskyn gjort oss tillräckligt
nervösa, berättade jag för sällskapet om mitt
sammanträffande med Petter Lagergren. Och om vår tidiga
och gemensamma ungdom.

Den var nog så kuriös. Men i denna berättelse
ligger något så sunt och vackert, att man måste ha sina
rötter i jorden för att förstå den.

Jag var sex år. Vi bodde i en öken, ett avbränt
landskap. Min far var stationsinspektor och mycket 
kulturell. Han började läsa latin med mig då jag var sju
år gammal. Mor var lika intresserad av böcker och
poesi som far. Men vi hade få böcker. Tegnér och
Wallin och Leopold och Bellman. Jo, Stagnelius också
och naturligtvis Atterbom — ja, kanske hade vi litet
litteratur, när allt kommer omkring. Och — kanske
framför allt Knigges »Umgänget med människor». Den
var min mammas förnämsta bok och jag fick lära mig
att stava i den.
<img><i><sc>I sällskap med ett par millionärer</sc></i></img>
Vår närmaste granne var en handlande, just Petter
Lagergrens far. Hans hustru fick ett barn som dog
och det blev något fel med hennes bröst och mjölk.
Min mor var traktens läkarinna. På den tiden funnos
inga apparater att suga mjölken ur brösten med. Det
höll på att bli något farligt med mjölkhistorien och
jag och Petter tillkallades att dia. Jag kommer ännu
ihåg mig själv som en liten pojke som stod mellan


fru Lagergrens mäktiga ben och njöt av den söta
mjölken omväxlande med Petter. Jag hade då ännu
icke några gurméinstinkter.

Kanske väcktes de då. Ni förstår, små vänliga läsare,
att jag står så nära naturen att få ha nått så nära och
jag vill gärna stå till tjänst som sakkunnig, om någon
skulle vilja fråga mig om råd.

Och denne kamrat, denne Petter Lagergren, träffade
jag en kväll i New Jersey! Hur jag kunde känna igen
honom efter fyrtioett år. Det är ännu en gåta för mig,
men jag har ett starkt minne, då det gäller människors
ansikten — eller rättare karaktären i deras ansikten.
Redan som barn verkade han stark — med väldiga
lemmar — men som alla jättar var han godmodig och
angenäm — något mjukt föresvävar mig, då jag
tänker på min barndomsvän — något mjukt, runt och
starkt.	

Naturligtvis gav han fan i sin tjänst och följde med
oss, John och mig, ty han skulle i alla fall blivit
avlöst om några minuter.

Så roligt som jag och John Hammar hade med
honom har jag sällan haft, Vi stannade en timme hos
svenskarna och hade det gott, men jag längtade bara
efter Petter — och jag fick en smak av söt grädde i
munnen, då jag kom ihåg min uppgift visavi hans
mamma. Vi reste med nästa bil och nästa färja över
till Brooklyn och hamnade först på mitt hotell,
Biltmore, sedan på Hammars hotell Astor och slutligen
hos <i>Jack</i> — ja alla vilda människor känna ju till Jacks.
Jag drack med den gamle vithårige rövaren, Arizona
har aldrig fött någon vildare — och fann till min
glädje att jag som gammal uppsalastudent 
överträffade honom. Det sista jag såg av honom var ett par
rågummisulor som stucko ut mellan ett par stolsben.
Han dricker aldrig med en smålänning mera.
<img><i><sc>Jag och fru Lagergren</sc></i></img>
Men Petter Lagergren! När John Hammar och jag
kvitterat Jacks, döko vi in på mitt rum i Biltmore och
Petter började berätta. Gud, vad han såg stark ut!

Jag måste tänka på Tegnér (om vilken han icke
hade en aning):

»Där red Valfader, så högväxt som stjärnströdd natt,
som ljuset enögd, på åttafotade springarn. Den vise
korpen på milsbreda skuldran satt och allting visste
den vingade tidningsbringarn.»



Ty hans axlar verkade milsbreda. Och över hans
ansikte låg ett lugn av hög kvalitet. Han satt och log
åt mig och sade:

— Ja d'ä fan! Ja d'ä fan!

Det tyckte jag också, men jag bad honom berätta
om sitt liv.

Och han berättade.

Den här boken räcker inte till för hans historier.
Men jag vill ge några detaljer.

Han reste som ung pojke till Amerika för att bli
farmare, men på båten träffade han en vild sjöman.
De blevo vänner och togo hyra som matroser, i New
York, seglade på Alaska och fiskade lax, förtjänade
pengar, köpte en liten båt ihop, jagade säl på
Aleuterna och Kamtschatka, förlorade båten och bodde på
Unimak två år (ser du så flintskallig jag har blivit,
Albert, fy tusan, det blev jag på Unimak). Hur det var
kom jag till Seattle och en karl kom in på krogen där
jag åt och sade att jag skulle bli boxare. — Tacka fan
för det och jag blev boxare. Vet du inte att jag har
smockat Jeffries? Akta dej! Han låg åtta månader
efteråt och kippade efter andan på ett sjukhus — dom
säger att en sådan swing to the jaw aldrig förr eller
senare har utdelats i staterna. Inte är jag särskilt
stark, jag bara slår rakt ut med sikte på en haka eller
en solar plexus, men dom säger att jag inte duger i
ringen, för att jag är för stark. Låt barnungarna slå på
varandra — jag är en fridens man, men kommer någon
och hostar kabiljo, så får han skylla sig själv! Jag
förtjänade mycket pengar i Frisco och skaffade mig
en bar nere vid hamnen. Men där var för mycket <i>bus,</i>
you know! Ibland måste jag slå alla gästerna på
käften för att få lite lugn i lokalen. Släckte ljuset och lät
dom ligga och kvida på golvet. Ibland tände jag för
att se efter om några levde. Somliga trevade efter
revolvrarna, men då gav jag dom en känga och släckte
igen. Nej, Albert, det passade mig inte — särskilt
för att många var svenskar!

— Det är bra, Petter detta måste vi tala om! sade
jag. Men nog är svenskarna bra i allmänhet — som
sjöfolk — som hedersprickar. Va?

— Visst fan är dom bra! De flesta är bra. Men kom
en kväll neråt hamnen i Frisco — eller i Seattle —
eller söder över neråt Mexiko, så akta dej för graven,
när det kommer tre, fyra svenska djävlar från Roslagen
med pannluggar och sportmössor och svenskt snus i
mun! Tror du de går ur vägen för en yankee eller en
dago? Akta dej! De går som naturkrafter med avsikt
att slåss. Tre såna karar kan rensa en gata eller ett
torg. Har du sett så blåa ögon de har,? Akta dej! De
tittar rakt ut och valkar snuset och går inte ur vägen
för poliser eller lyktstolpar. Det är folk att räkna
med. Rädsla finns inte i deras ordbok. Men titta på
John Hammar — han håller på att somna!

— John! skrek jag. Vakna!

— Jag är vaken, sade John. Men jag sitter och
beundrar vår gäst därför att han inte skryter med sin
styrka. Tror du inte jag känner till den här pojken?
Innan han blev boxare var han chaufför och fick ett
verkligt förnämt namn, därför att han satte på nya
ringar bara med höger hand, medan han lyfte bilarna
med vänster, Jag tror inte att vi ska ge honom mera
visky. De här hotellen är inte riktigt solitt byggda.

— Tror du att Hammar sitter och driver med mig?

Petter växte på bredden och hans axlar tangerade
rummets väggar — tycktes det mig. Han verkade en
underbar naturkraft och hans ljusblå ögon sågo
trohjärtat på de två flaskor <i>Old Methusalem</i> som prydde
vårt bord.

— Hör du, Petter, varför blev du egentligen
poliskonstapel? frågade jag.

— Jag var för stark! Så snart jag rörde på mig,
ramlade folket omkring mig. Dom försökte köra över
mig med bilar, men jag bara knöt musklerna och
spände vaderna och det blev ansjovislådor av de där
leksakerna. Då förstod jag att jag inte passade i
trafiken. Hade jag fortsatt som boxare, hade jag slagit
ihjäl allt folk i ringen och hade jag fortsatt med
baren, hade jag supit ihjäl gästerna. Nej — det
lugnaste är att vara polis. Och tycker ni inte båda två
att det var lugnast för er också, att jag var polis, då
ni körde för fort — här i New Jersey — ja, tänk så
märkvärdigt att du och jag, Albert, skulle träffas här!
Varför är du i Amerika? Har du gjort någon dumhet
— ja, jag frågar bara — jag menar inget illa med
frågan, men folk kan ju råka illa ut. Du minns kanske
den där patronen från vår socken, som stal
fattigkassan — jojomänsan, han kom hit utan ett öre och jag
redde opp saken åt honom. Vill du väster ut, Albert,
så säg bara ett ord — tycker du att det blir lugnare
på det viset, så kan jag få dig åtminstone till Chicago,
men sen får du sköta dig själv, help your self, det
vet du vad det betyder.

— Å ja, Albert är nog rätt hederlig på sätt och vis,
sade John Hammar. Men han har ingen aning om
Amerika — nå, möjligen skulle han kunna lära sig att
fiska lax i Alaska, men han är mera van vid
strömmingen i Roslagen. Och det tråkigaste med honom är
att han är författare — och såna ljuger. Hör på nu,
Petter (ty de hade blivit bröder), när jag sist ringde
på till Alberts nummer i Grisslehamn och bad honom
skicka mig en val strömming, så stor som möjligt, så
sa han i telefon, den tusan djäkeln! Stor strömming!
Vi har bara stor strömming. Den är så stor, så det går
bara en fyra, fem på valen! Sådana är dom där ute i
skärgården.
<img><sc><i>Mitt avsked från Petter</i></sc></img>
Sen gingo vi ut i den tidiga morgonstunden och
superade hos <i>Jack</i>.
</chapter>
<chapter name="En introduktion">
<h2><small>EN INTRODUKTION.</small></h2>

Det kan synas underligt att just jag fått i uppdrag
att i Sverige introducera Knud Rasmussens
Grönlandsfilm <i>Palos brud,</i> men orsakerna härtill äro ganska
många och djupt liggande. För det första har hans
hustru önskat det på grund av den mer än trettioåriga,
av intet störda vänskap som sedan vårt första
sammanträffande rått mellan hennes man och mig. Han
kom som ung student i mitt hem full av sprudlande liv
och idéer som jagade varandra. Han hade nyss varit
i Lappland för att få känna litet arktiskt klimat, bodde
tillsammans med lappar och bredde hundarna över sig,
som han sade, av brist på lämpliga kläder. Dåvarande
disponenten i Kiruna Hjalmar Lundbohm räddade
honom åt kulturen och sände honom till Stockholm med
rekommendationsbrev till mig och jag förde honom till
Grisslehamn, vars vintriga kust och kobbar påminde
honom om Grönland. Han skulle då bli sångare och
övade sig med en styrka i stämbanden som kom mig
att be honom fortsätta sina etyder utomhus. Han gav
mig glimtar av Grönland, där han tillbragt sin
barndom och hans sätt att tala om sina landsmän där uppe
andades en kärlek som icke var av denna världen. Men
åt sin framtid hade han ännu icke ägnat någon
verkligt allvarlig tanke, vilket föranledde Hjalmar
Lundbohm och mig att så småningom klämma honom mellan

sköldar och försäkra honom att hans uppgift just var
Grönland. Han var ju en bildad man och talade
grönländska lika bra som danska. Hans far, som varit präst
där uppe och bland annat översatt en del av bibeln till
eskimåiska, gillade detta förslag och det dröjde icke
länge förrän den unge Knud engagerades som
deltagare i Mylius Erichsens litterära
Grönlandsexpedition och fick återse det land, vid vilket han var fästad
både med blodets och den varmaste sympatis band.

Men tiden är för knapp att dröja vid detaljerna av
Knud Rasmussens oerhörda livsgärning. Han har
beskrivit den i många böcker. Han är för övrigt en av
de bästa som skrivit på danskt tungomål. Han var
skald av guds nåde och han älskade de ting och
människor han skrev om. Han satte som sin förnämsta
uppgift att förmå sina läsare att älska sina
grönländare. Femton sextondelar av hans blod voro
visserligen europeiska, men den sista sextondelen är den
som gjort honom till det han blev framför de andra.
Som konstnär ägde han förmågan att förstå primitiva
naturer, satte dem kanske i de flesta fall högre än de
så kallade kultiverade och deras diktning gjorde han
genom sitt intensiva förstående till konst i sina
översättningar.

Och grönländarna älskade honom som en bror och
välgörare. Säkerligen finns det nu i dag ingen vuxen
eskimå som icke känner hans namn och vördar det.

Kroppsligen var han en stålfjäder, av en seghet och
spänstighet av ovanliga mått. Han ansågs som en av
Grönlands bästa hundkuskar, en egenskap, som där
uppe hör till en mans mest eftersträvansvärda, och
naturligtvis är av en betydelse som icke kan nog 
uppskattas. Han var en urkraft, men jag har aldrig hört
honom skryta av någon bedrift och han har icke heller
någonsin framhållit sig själv. Peter Freuchen, hans vän
och kamrat, berättar i sin utmärkta bok »Knud
Rasmussen, som jag minns honom», att de en gång 1912
på sin färd över inlandsisen stötte på en glaciär och
måste för att komma över ett fjäll släpa sina tunga
slädar ettusen meter i höjden. Utan att vila bar Knud
den väldiga släden i en rem över pannan ända upp till
glaciärkanten under sju timmars oavbruten klättring,
medan Freuchen, som är en jätte, måste lösa sina
surrningar och lägga ned sin släde två gånger.

»Då förstod jag, att här var min överman», säger
Freuchen.

Och nu få ni se Knud själv i hans miljö uppe i hans
älskade land.

Nu vill jag tala om Knuds film. Den blev hans sista
verk på Grönland och man kan säga att han fick
betala den med sitt liv. Det låg honom varmt om hjärtat
att åt sena tider bevara eskimåernas liv, sådant som
det leves på små avlägsna boplatser, dit civilisationen
ännu icke trängt. Det finns människor som tro att
filmen är konstruerad tillbaka i tiden, men detta är
icke sant. Den är tagen direkt ur livet sådant det ännu
leves på åtskilliga ställen på Grönlands ostkust.

För en människa med sinnet öppet för naturens
storslagna skönhet och som icke fått sin smak
förstörd av amerikanska och andra biodramer, inspelade
av lyxmänniskor med teatraliska åthävor, löjliga
genom sin banalitet och tillgjordhet och vidriga humbug,
som endast vill framkalla sensationer av modern art
och tillkrånglad erotik, bör <i>Palos brud</i> vara en 
upplevelse, mättad av skönhet, Här finns också kärlek,
men man nosar fåfängt efter budoarernas kvalmiga
luft. Här handla verkliga män och kvinnor, vilkas enda
målning på sin höjd är blod av säl och isbjörn. Denna
film är den vackraste och äktaste jag sett, ty den är
icke framställd av skådespelare utan av primitiva
intelligenser, som under Knuds ledning fullkomligt
fattat sina uppgifter.

Innan jag slutar måste jag göra två citater. Jag
tänker på Knud Rasmussens liv och ständiga längtan
efter vandring — eskimåblodets relikt i hans själ. Han
översatte en gång för Peter Freuchen en eskimåsång
över en död man:

<poem>»Som vandrarens gång i snön var ditt liv,
spår blott betecknar din väg, icke den ringaste fläck.»</poem>

Och jag tror icke att jag begår någon indiskretion,
då jag citerar en dikt av hans fjortonårige son. Både
hans mor och han skola förlåta mig det.

<poem>»Ingensinde sletter Glemsels sagte Vinde
Slaedesporet, som er dig et vaerdigt Minde...
Skaaret skarpt med blaaligt skaer i Sneens Hvidhet
skal ved Skin af Heltedaad det vise fremad
i en vildledt och forblindet Verdens Letsind
frem mod Tankens Klarhed, Kaerlighed og Retsind.»</poem>
</chapter>
<chapter name="Barndomsminnen från Småland">
<h2><small>BARNDOMSMINNEN FRÅN
SMÅLAND.</small></h2>

Mina tidigaste barndomsminnen sammanfalla med
byggandet av Nässjö—Oskarshamns järnväg, kampen
mellan pietismen och kyrkan och den växande
emigrationen till Amerika, en följd av 1860-talets missväxtår,
vilka kommo Småland att översvämmas av tiggare.
Min hemtrakt var mycket fattig och dess jord mager.
Men skog fanns det, och samvetslösa baggbölare köpte
för en spottstyver områden som voro värda stora
summor. Bönderna insågo snart att de blivit bedragna,
lättfångna pengar stanna ju vanligtvis icke länge hos
ägaren, som sökte tröst i brännvinet. Missmodet
härskade, man köpte för sina sista slantar en biljett till
Amerika, familjerna splittrades, nöd rådde.
Kolportörer översvämmade bygderna och visade vägen till
en himmelsk, ganska omtvistad salighet, sekterismen
började frodas, profeterna befunnos oftast vara falska
och parasitiskt betonade. Med ett ord, det rådde
krigstillstånd i hemtrakten och hatet vann terräng.

Så dyster skulle min barndom ha tett sig för mig,
om jag kunnat uppfatta det som hände omkring mig.

Men den står för mitt minne som ett enda glatt
äventyr, där faror visserligen lurade, men dessa gjorde
tillvaron desto intressantare. Mina föräldrar hade
förmågan att skapa trevnad och lära bort förnöjsamhet.


Icke märkte jag deras uppoffringar och det oerhörda
arbetet att få ekonomin att gå ihop. De voro stränga,
men vi barn skulle ha roligt. Min fars lön som
nyutnämnd stationsinspektor var sextio kronor i månaden,
men min mor kunde sköta sitt hushållskonto, och man
sade att det var ett under hur hon gjorde allt av intet.
Vävstolen smällde, spinnrocken surrade. Ända tills jag
kom upp i sjunde klassen i Norrköpings skola gick jag
i hemvävda kläder, sydda de första åren av henne
själv och sedermera av husaren, sockenskräddaren, och
ofta tillverkade av min fars vända kostymer, som
ändrades på ett raffinerat och fyndigt sätt med vaket
iakttagande av modets växlingar, ty pojkar voro redan
då vakna på det området.

Värst var det med skorna, som då icke skulle vara
rymliga, utan som damskodon ett par nummer för små.
Vad man frös i dessa plagg när vinterkölden smällde
i knutarna! Hur ofta kom man icke hem med fötterna
vita och mogna för gnidning med snö. Nagelspräcken
var en högst vanlig åkomma, och ännu fördunklar
minnet av dess härjningar något av de glada minnena.
Överrock var ett okänt plagg, som ersattes av ständig
kroppsrörelse. Min far högg själv all veden och skötte
egenhändigt sin lilla trädgård. Vi hade länge ko och
gris, vilka sköttes av mor och pigan, som inom
parentes stannade hos oss i femtiofem år, tills mina
föräldrar dött.

Deras gästfrihet var stor och hjärtligt menad, ingen
tiggare fick gå ohjälpt ur köket. Min mor kunde av
det enklaste material laga de smakligaste anrättningar,
och hennes kvällsbjudningar voro efterlängtade av
socknens få herrskapen Hon bryggde det härligaste öl
och svagdricka, det underbaraste enbärsdricka jag
druckit. Skogarna voro fulla av krösen och blåbär,
fällorna av hallon och smultron och mossarna av
hjortron. Pigan och vi barn sändes ut på bärplockning om
morgnarna och återvände på kvällarna med så mycket
vi orkade bära. Det var utflykter i sagans rike, det var
jakt och äventyr!
<img>Småländskt kyrkfolk.</img>
Ännu var den vidunderligt fula kyrkan, byggd på
1840-talet, full av folk om söndagarna. Till och med
metodisterna och den lilla mormonförsamlingen, ett
tiotal personer, som betraktades med skygg undran,
vandrade dit, ty de hade ännu ej byggt sig särskilda
moskéer. Vid kyrkan gjordes affärer och utbyttes
nyheter, ty få hade tidningar. Svenska Weckobladet var
den första avisa som fick någon spridning. Mest lästes
svensk-amerikanska tidningar, som i stora buntar
skickades till de hemmavarande av emigrerade släktingar.

<img></img>
Ofta funnos i dessa buntar brev, klädesplagg, såsom
sidenhalsdukar, spetsar och dylikt, insmugglade. I många
fall kunde mottagarna icke läsa breven själva. Då fick
jag med min nyförvärvade färdighet på detta område
ingripa samt ofta skriva svar. Dock voro analfabeterna
icke många, om de flesta gamla än långsamt stavade
sig igenom tidenderna från den nya, hemlighetsfulla,
lockande världen i väster. Då och då, med långa
mellanrum, kom någon emigrant hem på besök, vanligen
som agent för något ångbåtsbolag, som även skötte om
koloniseringen i de väldiga områdena där ute. Dessa
skroderande, obehagliga figurer betraktades som
halvgudar av sina släktingar, mycket finare och rikare och
förnämare än socknens herremän, och återvände efter
några månaders reklammaken med en laddning
godtrogna, som vederbörligen avgrätos vid avresan från
stationen under hysteriska sammanbrott, psalmsång

<img>En herrgårdssnobb hos fotografen.</img>
och vilda scener av förtvivlan och fanatism. Men det
kunde också hända att någon tystlåten, utmagrad man,
klädd i hjortskinnspäls med håret utåt och några stora
så kallade amerikakoffertar som resgods, kom hem och
köpte en gårdbit och blev bonde igen efter att ha sökt
guld och kanske hittat litet. En sådan fick man icke
mycket ur, ty hans minnen från rusherna till Texas,
Arizona eller Nevada voro alltför hemska att berättas.
Efter några år var han fullständigt rustificerad och
satte spettet i sina fattiga bergskrevor som om han
aldrig lämnat dem.
<img></img>
Somliga skickade efter sina gamla föräldrar sedan
de förespeglat dem guld och gröna skogar. Men
sådant slog vanligen illa ut. De gamla vantrivdes och
måste sändas hem utan att egentligen ha fått klart för
sig var de varit och vilka elaka drömmar de drömt. Då
var det kuriöst att utfråga käringarna om vad de
upplevat. Då kunde man få höra prov på en fantasi utan
gränser, och deras språk var rikligt uppblandat med
yes och no — de enda utländska ord som fastnat i
deras yrvakna hjärnor.

Ju sämre det gick för emigranterna, desto mera
fantastiska blevo vanligen lögnerna i deras brev till
hemmen, om de någon gång skrevo. Jag minns en
bonddräng med läshuvud som kom till skolan i Eksjö för

att studera till präst. Han slutade i femte klassen,
greps av amerikafebern och reste. Efter många år
träffade jag hans gamla mor och bad att få veta något
om sonens öden.
<img>Gamle riksdagsman.</img>
— Ja, han skriver inte mer, den lygnhunnen, men
di säjer att han ska va domprost inne i Texas!

Emellertid kom han hem, betydligt stukad, och
öppnade med sina små besparingar en liten lanthandel.
Om Amerika ville han inte yttra sig.

Kyrkbesöken och sammanträffandena på kyrkbacken
voro som sagt ljuspunkterna i veckans enahanda. Och

<img>En häradsdomare.</img>
det kunde hända mellan tjänsterna att man drog sig
bortåt stallarna för att ur vagnshäcken dra fram sin
brännvinskagge av järnbleck för att bjuda på en
styrketår av den billiga varan eller att, om man var frälst, ta
sig en klunk <i>Brahma Taffelbitter</i>, en dansk magdekokt
som på mycket kort tid blev en verklig landsfara.
Den spriddes av driftiga agenter överallt och fanns
till salu i alla handelsbodar, var mycket spritstark
och användes i sin egenskap av medicin öppet även
av så kallade nykterister och mest av medlemmarna i

den nya godtemplarorden. Den fanns i de flesta
religiösa husapotek och konsumerades i massor.

Skillnaden mellan samhällsklasserna var mycket
noga utstakad, och bönderna hade sin aristokrati, som
en torpare ej ostraffat trampade på tårna. En
bonderiksdagsman på den tiden var en verklig pamp, en
häradsdomare var en toppfigur, en nämndeman krävde
stor vördnad och fick den. Kyrkvärdarna, som hade
nyckeln till kyrkkistan, framburo vin och oblater till
nattvardsbordet och satte upp psalmnummerna, voro
omgivna av en högt lysande gloria, som närmade sig
prästens i skenets intensitet. Deras ämbete var
språngbrädet till högre befattningar och eftersträvades
målmedvetet av burgnare bönder, eller kanske ännu mera
av deras hustrur, ty en körkevärdsmor gick sannerligen
ej av för hackor. Till och med skolmästarns fru sågs
över axeln av en sådan primadonna. Jag erinrar mig
en bonde hemma i Hults socken, som länge giljat till
detta höga ämbete och slutligen nådde sitt mål. Hans
första åtgärd var att resa in till stan och köpa de
sista dagarnas högsta skrik: gummigaloscher. Men om
någon tror att han använde dessa till det bruk de voro
avsedda för misstar han sig grundligt. Varje söndag
gick han till kyrkan med dyrgriparna insvepta i en
snusnäsduk och förvarade i en korg, den han med
värdighet bar in i vapenhuset, där han satte dem på sig
för att sedan långsamt skrida fram till sin bänk. Det
blänkte och blixtrade om hans jätteklövar. Och aldrig
kommo galoscherna i beröring med jordens rysliga
smuts. Ty de skulle symbolisera hans nära förbindelse
med Klerus.
<img>En kyrkvärdsmor.</img>
På den tiden hälsade även obekanta på varandra med
en nick och ett god dag om de möttes på vägar och
stigar. För äldre tog man av mössan. En främling som
icke hälsade betraktades med misstro, ja, rädsla, ty han
kunde ju vara en missgärningsman som rymt undan
rättvisan och befann sig på flykt, en fågelfri. Efter ett
sådant möte såg bonden bättre än vanligt efter att allt
var väl stängt för natten. Men en hövlig luffare fick
oftast husrum och vandrande gesäller voro välsedda
medborgare, som förplägades efter bästa förmåga,
framför allt hos värdar av samma yrke. Garvare och
skräddare gingo ännu land och rike omkring för att
skaffa sig praktik och sträckte ofta sina vandringar

långt utom landets gränser. En skräddargesäll i
Ingatorp hade till och med varit i Italien i sin ungdom och
arbetat hos olika mästare under vägen.
<img>En kontraktsprost.</img>
— Nå, hurudana var italienarna?

— Di var bra, där var sång och musik och dans
jämt och samt, det var riktigt hyggligt folk.

<img>Prostinnan.</img>
— Men hur redde Pettersson sig med språket?

— Dä geck bra, fast inte förstog di möcke utå dä
en sa! En kunne säja hocka fulheter som helst te
fleckera — di bara skrattade å slog sej på knäna.

Umgänge mellan bönder och herremän var icke
vanligt, utom möjligen vid bröllop, begravningar eller
större kalas hos någon storpamp. Men den massa mat
som måste förtäras om man icke ville synas högfärdig
var så oerhörd att varje sådan tillställning mest
betraktades som en tung plikt, ett lidande. Och
krusandet, rangskillnaden, som obrottsligt iakttogs, det
långsamma ätandet, allt sådant krävde ett mycket pinsamt
iakttagande av dekorum. Jag minns ett bröllop som
varade tre dygn. Det var hos en stor häradsdomare,
som höll på gamla former. Jag var mycket ung och
förvånar mig än att jag utan att bli alltför sjuk kunde
gå igenom denna skärseld. Jag formligen
fullproppades. Vid ett av de tre gånger om dagen framdukade
smörgåsborden med deras otal av varmrätter smakade
jag för första gången på en egendomlig delikatess
som stod högt i kurs. Jag trodde att det var stekt
njure, men det var baggtestiklar. De smakade starkt
av ammoniak och ansågos särskilt lämpliga som
bröllopsmat — gammal mystik låg i luften, uråldrig
hedendom. När vi vaknade tredje dagens morgon voro
de hundra bröllopsgästernas alla skodon borta — ett
vanligt bröllopsskämt. Några drängar hade samlat
ihop dem och kastat in dem på en loge, där de
slutligen hittades. Det var icke lätt att i en hast ordna
så att var och en fick sina skor. Men skämtet ansågs
lyckat och fullkomligt lojalt.

I traktens herrgårdar ställdes även till kalas, men
maten spelade därvid den minsta rollen. Kortspel
efteråt var obligatoriskt — med toddy eller punsch till.
Ännu var seden att dricka sina gäster under bordet
icke helt utdöd. Man hade ett högt föredöme i
Ydredrotten, Leonard Fredrik Rääf, som de flesta äldre
känt och vördat. Själv var han mycket måttlig, men
vid kalasen skulle gästerna veta vem de befunno sig
hos. Många historier om honom gingo ännu och
drogos som krydda till toddyn. Om någon ungkarl var
bjuden att ligga kvar över natten var Rääfs stående
fråga: Behagar min herre fruntimmer? Och då hans
egna intressen någon gång gingo i den riktningen
uppkallades någon ladugårdspiga till herrgården, och
undret skedde i gårdskontoret. Efteråt gick han 
regelbundet till sin gamla chiffonjé och tog fram en strut
fikon, en då i landet tämligen ovanlig sydfrukt, pigan
fick ta ett, niga och försvinna.

Naturalia non sunt turpia, modo fiant occulta —
och detta skedde ju i enrum med den utvalda.

Efter herrgårdskalasen dansades gärna av de yngre
herrarna och fruarna i sällskapet till tonerna från de
spinettartade möbler som nyss gjort sitt intåg i
Småland och kallades pianon. Man dansade polkett, vals
och fransäs. Som barn fann jag den sistnämnda
ytterligt löjeväckande. Att tänka sig tanterna och
farbröderna, ja, min far och min mor, plötsligt piruetterande
mot varandra och göra de fånigaste bugningar och
komplimanger ansåg jag nedsätta deras värdighet —
hade de plötsligt blivit vansinniga? Men efter några
år blev jag den kanske ivrigaste dansören i socknen.
Efter sista tågets avgång om lördagskvällarna fingo
vi ungdomar bjuda våra bekanta till dans i stationens
väntsal. Musiken var stundom fiol, stundom handklaver
eller flöjt. Vi dansade tills vi inte orkade mera. Och
då sade mamma till att kvällsmaten var serverad.
Aldrig har någon mat smakat mig som då — mitt i
natten och stundom långt frampå morgonen. Ty vi
fingo roa oss och gjorde det med besked.

Innan jag fick informator, en yngling som samtidigt
var stationselev, gick jag i folkskolan från mitt sjätte
år. Läsa kunde jag redan — det hade jag lärt mycket
tidigt i en ABC-bok med tupp som värpte ettöringar
och pepparkakor — men nu blev jag helt plötsligt
kamrat med en massa pojkar och flickor, som alla voro
äldre än jag och vilkas vanor och ovanor jag
ansträngde mig att efterapa för att ej ådra mig deras
anmärkningar och åtlöje. Där funnos långa drular, som
voro alldeles omöjliga för något slags lärdom, drängar
på ända till aderton år, som ej kunde släppas fram till
konfirmationsundervisningen på grund av tröghet eller
psykisk undermålighet. I dessa skulle kunskapen
hankas in med örfilar och rotting. Skolläraren, som var
alldeles oduglig som lärare — ej minst på grund av
okunnighet — förstörde största delen av timmarna med
resultatlöst hårdragande och pryglande, medan vi andra
övade oss att lipa, det vill säga att göra respektlösa
grimaser av mycket underskattande valör åt den hatade
läraren bakom hans rygg. En av dessa storväxta
drängar hade efter långt arbete och mycket stryk fått
verkligt klart för sig att g framför a, o och u skulle
uttalas hårt och förblev konsekvent i denna
övertygelse. Då han en gång vid lektionens början skulle
läsa innantill i bibliska historien uttalade han ordet
<i>lärjungarna</i> med hårt g—alltså lärjun-garna utan
äng-ljud. En <i>hel timme</i> försökte skolmästaren förmå
honom att uttala rätt, men vare sig det berodde på
halsstarrighet eller dumhet lyckades han ej. När jag vill
kan jag höra den idiotiska dialogen mellan lärare och
elev, lärjungarna — lärjun-garna, avbruten av örfilar
och käpprapp. <i>En hel timme</i>, ända till rasten kom och
plågoanden uttröttad försvann in i sitt rum! Då drog
pojken upp en brännvinsplunta ur rockfickan,
klunkade innehållet i sig och sade:

— Nu kan en behöva en redi sup! Men när ja har
gått å läst, så sa ja slö ihäl'an, den djävelen!

Tre folkskollärares undervisning har jag åtnjutit.
Alla voro de lika odugliga. Men det mest
fruktansvärda var deras <i>hån</i> när man svarade fel på en fråga.

Hånet är en lärares skadligaste vapen, ty det föder
hat. Det användes i mycket stor utsträckning även i
elementarskolan på den tiden, och ännu kan jag icke
utan bitterhet minnas några av mina lärare, som, själva
okunniga, tycktes njuta av elevens hjälplöshet i någon
situation, då de, förhävande sig över sin egen lärdom
som var ganska minimal, sökte komma ynglingen att
känna sig mindervärdig.

Lärarna i Eksjö elementarskola kände jag väl till
genom de upplysningar jag fick av kamrater som
olyckan fört till denna anstalt. De måste med få
undantag ha varit en samling ohyfsade lymlar. Helt
nyligen pratade jag skolminnen med en högt begåvad
gammal vän som gått där. Han rodnade ännu av
förtrytelse vid tanken på lärarnas lumpna karaktärer och
sadistiska läggning. En annan gammal vän, som även
gått i Eksjö skola, kom ihåg ett tillfälle då han kunde
hämnas på en sådan lärare redan i skolan. Av gammal
tradition höllo de fyra lägre klasserna ihop mot den
femte och högsta — dåförtiden. I femte voro många
pojkar fullvuxna, med helskägg och andra manliga
attribut, men de yngres övermakt blev ofta vid de
ideligen upprepade slagsmålen besvärande. En gång hade
hela femman drivits in i sitt klassrum, som de
barrikaderat, och dörren trotsade alla påfrestningar. Det
var vinter, och en brasa brann i den stora kakelugnen.
En pojke hittade på att värma den väldiga eldgaffeln,
icke så att den blev röd, men nästan. Hans avsikt var
att ge efter litet på dörren och sticka ut en bit av
eldgaffeln i förvissning om att de belägrande
ögonblickligen och obetänksamt skulle hugga tag i vapnet
och få sitt rättvisa straff. Det var buller och stort skri
på båda sidor om dörren. Snart var rasten slut, och
krigsstillestånd måste enligt naturens lag — eller
åtminstone skollagen — inträda.

Plötsligt tystnade bullret i korridoren. Den fruktade
»Snita», i avskytt minne bevarad av generationer
Eksjöpojkar på grund av sin lågsinnade själ, sin
mannamån och övriga ruskiga egenskaper, kom uppför
trappan i avsikt att träffa femte klassens kustos.
Småpojkarna lämnade motvilligt plats.

— Öppna! skrek Snita med avskyvärd stämma.

— I helvete! dånade det unisont inifrån.

— Öppna genast! Det är adjunkten W.

— Försök inte! Han pratar inte som en gammal
käring som du, som försöker härma'n.

Snita blev vild.

— Öppna, annars går jag efter rektor.

Långsamt öppnades dörren — en kvarts tum, en
halv tum, och ut sträcktes eldgaffeln, vilken Snita
grep tag i med båda händerna för att använda den
som hävstång och bryta sig in.

Men det skulle han aldrig ha gjort. Med en ryslig
förbannelse släppte han den. Skinnslamsor krullade
sig på dess violetta yta, och en doft av stekt fläsk
spred sig i korridoren.

Det blev en hemsk historia med rektorsförhör och
mera sådant. Men femte klassen höll ihop. Ingen visste
vem som glödgat eldgaffeln och sträckt ut den.

Hela klassen fick nedsatt sedebetyg.

Sadismen måtte ha varit vanlig bland dessa
förtorkade, omänskliga original. De ville plåga och håna.
Min sagesman berättade att en av lärarna en gång
plötsligt rusade på honom, borrade in sina fingrar i
hans hår och ruskade hans huvud så mycket han
orkade för att slutligen skrika:

— Gå ut med dej, din fähund!
<img>En sadistisk skolmästare.</img>
Han gick ut, en liten förskrämd pojke, som icke
visste vad ont han gjort, bara förvånade sig och led.
Men möjligen hade han omedvetet begått någon
handling som kunde ha misshagat läraren och inväntade
därför plågoanden då denne kom ut ur klassen.
Gråtande snyftade han:

— Snälla magistern, förlåt mig!
Svaret blev:

— Jag vill inte se några krokodiltårar, din lymmel.
Berättarens reaktion mot detta behandlingssätt sitter
ännu i. Hans ålder och vita hår ha icke gjort honom
försonligare.


Och själv avskyr jag minnet av en lärare ännu efter
femtio år. Men en har verkligen som gammal, darrande
gubbe bett mig om förlåtelse. Han fick den, men jag
menade ingenting med den. Så länge kan sådant sitta
i! Han skulle ha kunnat göra mig till brottsling.

Jag tror att Heidenstam någonstans har sagt att den
svenska aristokratins vardagsmat är paltbröd. Däri
ligger mycken sanning. De småländska adelsmännen
voro i gemen fattiga och levde därefter. De sparade
sig till de tillfällen då representation verkligen
behövdes, och det var inte ofta. Jag minns en utfattig
ädling med ett stolt namn av historisk klang som
sparade blott för att en gång om året kunna resa upp till
Stockholm för att gå på kungabal. Då putsades hans
gamla adelsuniform upp så gott sig göra lät, men den
såg påver ut i alla fall. Han reste upp och ned i
tredje klass och levde på matsäck, men han hade ändå
varit med. Byskräddaren visade mig uniformen en
gång och skakade på huvudet.

— En gång te går dä inte. Han spricker opp i
veckena, å grön ä han, fulingen! Ja har försökt mä bläck
på di värsta ställena, men dä syns, elännet. Jaa, d'ä
väl att en annan inte behöver va så finer!

Men ändå stodo adelsmännen så högt i böndernas
ögon att det inte var långt mellan dem och
treenigheten. Ty de höllo på sin adelsmannaära och skötte
sin ekonomi så att ingen kunde anmärka på något.
Men i min hemsocken stodo de icke vidare högt i
kurs, och detta berodde på följande. Där fanns två, av
vilka en var min fars företrädare som
stationsinspektor. Den andre var ett gammalt försupet original, en
fanjunkare Ulfsax. Hans far hade varit överste och
gifte sig så småningom med sin lagårdspiga. Nu var
översten död sedan många år, men »överstinnan»
levde ännu och närmade sig hundratalet, gick alltid i
kyrkan i en ruin av en gammal sidenklänning och var
mycket förnäm, fast hon talade en fruktansvärd
småländska och i vardagslag gick i träskor och var svart
av smuts. Sonen hade av Carl XIV Johan redan i
vaggan blivit utnämnd till fanjunkare på grund av faderns
förtjänster, Men hans militära bana tog hastigt slut.
Han gjorde sig omöjlig redan som volontär. Nu levde
han på sin gamla mors lilla pension och inkomsten
av litet skrivgöromål i en halvt förfallen stuga i
närheten av stationen. Stationsinspektor Liljenstolpe var
en medelålders vildbasare och libertin, som i brist
på annat umgänge höll sig till Ulfsax och lät honom
hjälpa sig att tömma de spritkaggar han skickade
efter från Eksjö var avlöningsdag. När han druckit
så mycket att han ansåg sig olämplig att representera
på perrongen sjukrapporterade han sig och fick
regelbundet samma vikarie, en stationsskrivare Olsson,
vars första åtgärd varje gång var att skicka till
gästgivargården efter tvåhundra helbuteljer öl, vilka
placerades under telegrafbordet på expeditionen och
vanligen räckte tills Liljenstolpe hann friskna till så
mycket att han kunde hålla i flaggan och vrida på
semaforen. Då reste Olsson, och Ulfsax infann sig, även
han tillfrisknad. Men Liljenstolpes bakrus och humör
voro förfärande. Ulfsax tålde icke så mycket som han,
och att dricka ensam ansåg Liljenstolpe vara
oförenligt med en adelsmans heder. Med stationskarlens av
sprit något fumliga hjälp avkläddes då Ulfsax helt
och hållet, insmordes från huvud till fot med klister
och betäcktes med polletteringslappar, fraktsedlar och
annat järnvägstryck samt ställdes upp på ett bord vid
ett fönster som vette mot perrongen, till de resandes
skräck och varnagel. Var han så berusad att han icke
kunde hålla sig fast vid fönstret leddes han ut till
Liljenstolpes hundkoja, hunden släpptes lös, och hans
koppel lades kring Ulfsaxs hals. Med en lång så
kallad klatschpiska tvangs ädlingen att inta hundens plats
i kojan, där han fick sova ruset av sig.

Naturligtvis kunde detta ej fortgå alltför länge,
men det dröjde dock innan Liljenstolpe avskedades.
Så stor var på den tiden fördragsamheten mot lymlar
av hans klass. Ulfsax levde länge ännu. Jag minns
honom som en liten mager gubbe med grå polisonger
och näsa som en övermogen jordgubbe.

Alltid en kulturbild från tider med förhållanden
som kanske aldrig skola upprepas.

*

Efter missväxtåret 1868 och »det svåra året» 1869
blev fattigdomen förfärande. Hopar av tiggare drogo
omkring, och formliga tjuvband organiserades.
Stortjuvarna Lif och Stolpe terroriserade hela norra
Småland och efterträddes av de bekanta mördarna Hjert
och Tektor, av vilka den förre, om jag minns riktigt,
avrättades någonstans nere i Kalmar län. Lif och
Stolpe minns jag mycket väl. Den förre var en glad
själ, som med nöje berättade om sina bravader och
sade sig egentligen ångra bara en sak. Guldsmedsfru
Carlberg i Eksjö reste en gång med sitt silverskrin
till Järeda marknad. I de branta Kråkhultsbackarna
kom Lif och hejdade henne.

— Goa fru Carlberg, sade han, jag skulle gärna
vilja titta i skrinet ett slag, d'ä ju synd å bryta opp
låset å förstöra't.

— Ja, d'ä väl inget annat å göra då, sade fru
Carlberg, stack handen i kjolsäcken, drog fram en med
löst krut laddad pistol och sköt Lifen mitt i ansiktet.
Han stöp och blev liggande en stund, men när folk
började springa till fick han fötter under sig och lopp
till skogs. Han blev alldeles blåprickig av krutstänket,
och märkvärdigt var att han inte miste synen.

— Djävla käring, sade Lif alltid då han berättade
historien, hade jag tänkt mig det, så skulle jag ha
taget 'et på annat sätt. Men jag va dum, dä va jag!

*

Ja, så här skulle jag kunna hålla på många dagar
och berätta. Tiderna ha förändrats. När jag sist var
hemma i Hult reste jag i bil en kväll öster ut, en
söndagskväll på väg till Vimmerby, då jag någon
fjärdingsväg från stationen mötte en Ford, fullpackad med
skrålande bonddrängar, som viftade åt mig med
literbuteljer och körde i vansinnig fart. Det var intet
vänligt god dag som förr i världen, då man mötte en
vandrare, utan den nya tiden som rusade förbi mig.

Och jag kom ihåg min ungdom och hur jag gladde
mig åt var gång jag fick vara telegrambud och gå en
mil för att få en och femtio, men njuta av att vara
liksom på luffen, gå mellan skyhöga furor och utefter
Möcklaflons strand, där fisken stod i vassarna och
änderna skuro strimmor i vattnet, där rödingar gingo
på djupet och väntade på att bli uppdragna av gamla
länsman Gustafsson, som skjutit jämnt niohundra
rävar under sitt nittioåriga liv och dödat den sista lon
i Småland.

Men kanske var jag mest nyfiken på eolsharpan i
det högsta trädet vid Östraby herrgård. Vad jag
önskade att jag skulle få höra den! I trädtoppen där
den satt, där satt också något av min längtan efter
mystik, romantik, vemod och äventyr, allt omedvetet
då naturligtvis, men en sådan musik får jag aldrig
höra mera, hur gammal jag än blir.

Nu kan det vara tid att sluta!
</chapter>
<chapter name="Innehåll">
<h2>INNEHÅLL.</h2>
<table o>
<td l>Kola-Pelle <td r>5

<td l>Farbror Moholm <td r>20

<td l>Järnvägsminnen <td r>38

<td l>Teater  <td r>53

<td l>Tattare <td r>57

<td l>En intervju med Ibsen <td r>71

<td l>Seconda primavera <td r>80

<td l>Nathan Söderblom — humoristen <td r>86

<td l>Ett jubileum <td r>97

<td l>Belphagor <td r>114

<td l>Captain Breakfast <td r>118

<td l>Lundensisk julhistoria <td r>130

<td l>Äventyr i Padang <td r>134

<td l>Mysteriet på tullbryggan <td r>146

<td l>Julgrisen <td r>150

<td l>Äsch<td r>165

<td l>Ett återseende <td r>173

<td l>Jul — — — <td r>197

<td l>En snickare <td r>200

<td l>Klockan <td r>219

<td l>Konstnärsfolk <td r>226

<td l>En plötslig tanke <td r>251

<td l>En smålandsbagge <td r>253

<td l>Om svordomar <td r>269

<td l>Ett minne från Amerika <td r>274

<td l>En introduktion <td r>284

<td l>Barndomsminnen från Småland <td r>288
</table>
</chapter>

