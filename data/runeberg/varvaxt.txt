<chapter name="Titelsida">
FÖRENINGEN HEIMDALS

FOLKSKRIFTER

N:r 31

—

OM

<b>NORDENS VÅRVÄXTER</b>

<sc>af</sc>

Professor <b>F. R. KJELLMAN</b>

—

BEIJERS BOKFÖRLAGSAKTIEBOLAG, STOCKHOLM

—

Pris 10 öre.
</chapter>


<chapter name="Föreningen Heimdals folkskrifter tredje årgången 1895">
FÖRENINGEN HEIMDALS

FOLKSKRIFTER

—

TREDJE ÅRGÅNGEN 

1895

—

STOCKHOLM

<sc>f. & g.  beijers bokförlagsaktiebolag</sc>
</chapter>
<chapter name="Tryckort">
<sc>upsala   1895

almqvist & wiksells boktryckeri-aktiebolag</sc>
</chapter>
<chapter name="Innehåll. Föreningen Heimdals folksskrifter n:r 22—31">
<h2>Innehåll.</h2>

—

22) <b>Vår köttföda,</b> de faror, som hota oss däri, samt några af 
skyddsmedlen mot desamma. Af Stadsveterinären <i>Gust. Kjerrulf.</i>

23) <b>Ur folklifvet. II.</b> Berättelser af <i>Alphonse Daudet.</i> Öfversättning af
Fil. Kand. <i>H. Söderstéen.</i>

24) <b>Om våra skogar och skogsfrågorna</b> af Lektorn, D:r <i>A. N. Lundström.</i>

25) <b>Människans inflytande på vårt lands vegetation.</b> Föredrag vid 
öppnandet af sommarkurserna i Upsala 1895. Af Prof. <i>Th. M. Fries.</i>

26) <b>Om engelska sjukan hos barn (rachitis).</b> Af Prof. <i>O. V. Petersson.</i>

27) <b>Alexander den store.</b> Af D:r <i>Richard Nordin.</i>

28) <b>Indianerna</b> i norra och mellersta Nordamerika. Af Fil. Kand. <i>August
Wetterling.</i> 

29—30) <b>Den svenska flottan</b> och dess uppgift vid fosterlandets försvar.
Af Löjtnant <i>J. Schneidler.</i> 

31) <b>Om Nordens vårväxter.</b> Föredrag vid Filosofie doktors- och 
jubeldoktorspromotionen i Upsala den 31 Maj 1895. Af Prof. <i>F. B.
Kjellman.</i>
</chapter>

<chapter name="Om Nordens vårväxter">
<b>Föreningen Heimdals Folkskrifter.</b> — N:r 31.

—

OM

<b>NORDENS VÅRVÄXTER</b>

<sc>af</sc>

<b>F. R. KJELLMAN</b>

<i>Föredrag vid Filosofie doktors- och jubeldoktorspromotionen i Upsala den 31 Maj 1895</i>

—

STOCKHOLM

<sc>f. & g. beijers bokförlagsaktiebolag</sc>
</chapter>

<table o>
<td c>Upsala 1895<br>Almqvist & Wiksells Boktr.-Aktieb.
</table>
<chapter name="Inledning">
Det gifves väl icke mången nordbo, som icke lifligt 
tilltalas af den nordiska florans fagra vårbarn, — hvilka på 
berg och i dal, i skogens tysta gömslen och vid de brusande 
bäckarnes strand så älskligt och tillitsfullt förkunna, att den 
långa, enformiga, liflösa vinterns herravälde ändtligen är 
förbi, och att naturen återtagit sitt mäktiga lifsarbete.

Jag anser mig emellertid kunna göra äfven det påståendet, 
att det är mycket få nordbor, som ägnat dessa florans 
förstfödda mer än en flyktig uppmärksamhet, och att 
särskildt de äro få, hvilka sökt förklara den sällsamma 
egendomlighet, dessa visa i förhållande till nordens öfriga 
växtformer. Det är ju en sällsam egendomlighet, att medan 
ännu gräset knappt börjat lysa i sin första späda grönska 
och andra växter ännu äro försänkta i vintersömn eller blott 
börjat gifva de första lifstecknen från sig, vårväxterna stå 
klädda i full blomsterskrud, sålunda redan inträdt i det 
utvecklingsskede, hvilket de öfriga först nå under sommaren 
eller många t. o. m. ej förr än vid höstens början.

Jag har därför trott mig kunna — vid denna de vårliga 
förhoppningarnas, de vårliga minnenas fest — framställa några 
drag ur dessa för oss alla kära vårväxters lefnadssaga. Den 
är långt ifrån innehållslös. Enformig är den heller icke. 
Tvärt om, hvar och en har sina mer eller mindre starkt 
framträdande och mer eller mindre märkvärdiga egendomligheter.

Alla kan jag därför icke nu skildra. Jag måste 
inskränka mig till ett fåtal, till dem, som äro mest bekanta, 
eller hvilkas lefnadshistoria har att framvisa särskildt 
beaktansvärda sidor.
</chapter>

<chapter name="Blåsippan">
Må jag då göra början med den allbekanta <i>Blåsippan</i>, 
som i vårens första dagar förlänar lif åt skogsmarken med 
dess ännu så talrika spår af höstens och vinterns rusk och 
härjningar.

Det är väl blåsippans täcka blommor, som egentligen 
fängsla vår uppmärksamhet, och redan de kunna säga oss 
mycket om växtens lif. Men för att få en djupare inblick i 
detta, måste vi fästa oss vid, att de blott utgöra delar af 
en invecklad växtkropp. De utgå på sina långa skaft från 
sidorna af en kort, späd stam, hvar och en i vecket af ett 
hvitaktigt, fjällikt blad. Denna späda stam utgör en 
omedelbar fortsättning, spetsen, af en längre, kraftigare i 
markens bryn nedsänkt och med en mängd grofva rötter i 
marken fäst stam, hvilken i närheten af de fjällika lågbladen 
utsänder ett antal gröna, stora, treflikiga blad, örtblad. Den 
unga stammen eller stamdelen bär icke blott fjällika blad 
och blommor, utan äfven ofvanför dessa några outvecklade 
organ, hvilka lätt kunna igenkännas såsom unga örtblad.

Är nu allt detta, hela denna växtkropp, bildad under 
våren? Det är lätt att se och lätt att inse, att så icke är 
och omöjligen så kunnat vara fallet. Utvecklingstiden har 
varit allt för kort. Den kraftigare stamdelen visar fullt 
tydligt, att den lefvat och arbetat under flera år; likaså 
rötterna, och äfven de stora örtbladen, ehuru de ännu äro 
lifskraftiga, bära äfven de tydliga spår af ålder. Det är 
endast de delar, som bilda växtens spets: det späda 
stamstycket, de fjällika lågbladen, blommorna i deras veck och de 
unga örtbladsämnena, som hafva en sådan beskaffenhet, att 
man möjligen skulle kunna antaga dem utgöra ett under 
året bildadt s. k. årsskott.

Men det arbete, som fordrats för uppbyggandet af alla 
dessa till daning och verksamhet så olikartade delar, är så 
stort och så inveckladt, att vi måste tveka att anse, att det
skulle hafva kunnat medhinnas på den ringa tid under 
våren, då ett dylikt byggnadsarbete för växten varit möjligt.

Säker insikt om, huru härmed förhåller sig, kunna vi 
vinna, om vi uppsöka växten om senhösten, omedelbart före 
vinterns inträde, då utvecklingen kan anses hafva afstannat. 
Den är icke svår att finna och igenkänna. Dess egendomligt 
formade örtblad lämna därvid en säker ledning.

Växtens höstdräkt afviker från vårdräkten däri, att det 
vårliga blommande årsskottet ersättes af en stark, fast 
sammansluten knopp. Lätt kan man öfvertyga sig om, dels att 
denna knopp utgöres af en kort stam, ett antal blomknoppar, 
några späda örtbladsämnen, allt tätt och fast sammanslutet 
inom hvitaktiga, fjällika lågblad; dels att blomkropparne 
äro så långt komna, att alla de många olikartade delar, 
som ingå i blommans sammansättning, icke blott äro 
fullt tydligt urskiljbara, utan så stora och högt utbildade, 
att deras utveckling kan betraktas som i det allra närmaste 
afslutad.

Att det är denna knopp, som tidigt om våren öppnar 
sig och blir till ett blommande årsskott, det kan icke vara 
underkastadt något som helst tvifvel.

Sålunda, de delar, som träda fram och i verksamhet 
tidigt om våren hos blåsippan, de äro icke följden af ett 
under våren utfördt lifsarbete; de hafva utarbetats under den 
föregående våren, sommaren och hösten och det är just 
såsom en följd af detta långvariga, oafbrutna, ifriga 
föregående arbete, de nått den utbildningshöjd, att de, och 
särskildt blommorna, redan i själfva vårbrytningen kunna börja 
den verksamhet, som är dem förelagd.
</chapter>

<chapter name="Gullviva">
Till sitt allmänna utvecklingslopp i åtskilligt olika 
blåsippan är <sp>Gullvifvan</sp>, <i>Primula veris</i>, som fått vårens 
namn och åtminstone i vissa trakter af Norden med full rätt 
gäller såsom en högt skattad vårväxt, om den också icke hör 
bland vårens förstlingar. Att växten är en vårväxt, en 
vårblommande växt, beror väl därpå, att liksom hos blåsippan 
blommorna till följd af ett längre föregående arbete äro

långt utvecklade vid slutet af växperioden före den, de 
framträda såsom verksamma organ. Men detta föregående 
arbete är icke likartadt hos dessa båda växter.

Det under våren verksamma skottet hos gullvifvan 
bär i sin spets en skaftad blomsamling och äger nedanför 
denna en rosett friska, starka arbetsdugliga, om också ännu 
icke fullt utvecklade gröna örtblad. Detta skotts tillväxt 
är afskuren genom blomsamlingens plats i skottspetsen, och 
då så är fallet med alla växtens skott blir den allmänna 
utvecklingen väsentligt olika blåsippans. Hos denna är det en 
gammal växpunkt, som arbetar år efter år i samma riktning, 
utbildande årligen först lågblad (knoppfjäll) med blommor 
i deras veck och därofvan de vanliga örtbladen; hos 
gullvifvan åter uppgår den gamla växpunkten i de förgängliga 
blommorna, så att för en vidare utveckling af växten en ny 
eller nya växpunkter, nya centra för växandet måste utbildas.

Huru sker då detta växande? Redan hos de på våren blombärande 
skotten kan man utan synnerlig stor svårighet upptäcka de 
nämnda nybildningscentra. De uppträda såsom obetydliga 
knoppar, hvilka under sommarens lopp så småningom 
tilltaga i styrka. Knoppens stamdel förstoras, nya blad anläggas, 
bladämnena tillväxa och slutligen slår utvecklingen in på en 
ny riktning: ur själfva växpunkten utmodelleras en blomställning. 
Alla dessa delar nå dock icke sin fulla utveckling under den 
första växperioden, utan gå i knoppstadium in i vinterhvila.
</chapter>

<chapter name="Backsippan">
En vårväxt som genom sitt mera egendomliga lefnadsförlopp 
påkallar uppmärksamhet i högre grad är den vackra för 
Upsalaboarne så välbekanta och från deras sida för årliga 
utrotningsförsök utsatta <sp>Backsippan</sp>, <i>Pulsatilla vulgaris</i>. 
Den liknar närmast gullvifvan, men afviker från den 
i sitt allmänna lefnadsförlopp därigenom, att det näringsberedande 
arbete, hvarje skott har till uppgift att utföra, hos gullvifvan liksom 
hos blåsippan är förlagdt till den växperiod  skottet blommar, hos 
backsippan däremot 
fullständigt afslutas under skottets första egentliga 
verksamhetsperiod. När hos backsippan skottet träder i vinterhvila, 
består det sålunda af en stamdel, som bär ett antal vissnade 
örtblad och i spetsen en blomknopp, ej såsom hos gullvifvan 
omsluten af unga örtblad, utan af tjocka, till större delen fjällika 
bladbildningar, närmast lika dem, som omger blåsippans 
vinterknopp. Hos gullvifvan liksom hos blåsippan fostras 
det en gång blommande skottet under en hel lång växtperiod 
och har för den höga utveckling, det härvid ernår, helt och 
hållet att tacka moderskottets verksamhet. Först under en 
följande växperiod blir det ett verksamt organ i organismens 
lif, men får då att så godt som helt och hållet utföra allt det 
arbete, som förut hvilade på moderskottet. Hos backsippan 
åter måste hvarje skott redan från sin uppkomst, från sin 
tidigaste barndom kan man säga, bidraga till sin egen 
utveckling och dessutom äfven understödja moderskottet 
i dess arbete. Hos backsippan har hvarje skott en fyrfaldig 
uppgift att fylla: 1) arbeta på sin egen utveckling från sitt 
tidiga lif; 2) lämna moderskottet hjälp i dess verksamhet; 
3) bilda nya växtindivid i form af frön och 4) anlägga och 
till en viss höjd utveckla ett eller flera sidoskott.
</chapter>

<chapter name="Hvitsippan">
Denna utvecklingstyp går igen hos åtskilliga af de 
nordiska vårväxterna, om också i viss, högre eller lägre grad 
modifierad särskildt i samband med växternas allmänna 
byggnadsplan. Så t. ex. hos skogsbackarnas skönaste vårprydnad, 
<i>Hvitsippan.</i> Andra intaga en mellanställning mellan 
gullvifve- och backsippetypen. Hos dessa arbetar hvarje 
skott under sitt sista år i likhet med förhållandet hos gullvifvan, 
men i olikhet med backsippan, icke blott i fröbildningen utan 
äfven med stor kraft i näringsberedningens tjänst, men detta 
näringsberedande arbete är icke såsom hos gullvifvan inskränkt 
till detta år, utan har fortgått växtperioden eller växtperioderna 
före den, under hvilket skottet blommar. Så är, för att anföra ett 
par exempel, fallet med den synnerligen prydliga och prydsamma 

<sp>Kabbellöken</sp>, <i>Caltha palustris</i> och i än högre grad med den väl 
föga uppmärksammade, men mycket tidigt blommande <i>Luzula pilosa</i>.
</chapter>

<chapter name="Hästhofväxten">
Det vore mycket frestande att ingå på en utförligare 
beskrifning af den till sitt lifsförlopp mycket märkliga 
<sp>Hästhofväxten,</sp> <i>Tussilago farfara</i>, hvars finblommiga 
blomkorgar i lifligt, kraftigt gult redan under vårens första 
dagar tilldraga sig uppmärksamhet och gärna användas till 
prydnad, men jag tviflar på att det skulle vara mig möjligt 
att utan upplysande figurer göra hithörande mycket 
invecklade förhållanden begripliga. Jag får därför inskränka 
mig till att säga, att, under det hos de förstnämnda 
vårväxterna alla skott, som samtidigt taga del i växtkroppens 
byggnad eller suscessivt följa på hvarandra, äro sinsemellan 
och i regel lika, hos hästhofväxten det olikartade lifsarbete, 
som skall utföras af skotten, är fördeladt på olika skott. 
Växten består följaktligen dels af en stor mängd, ofta i rika 
klungor sittande skott, hvilka blott bära blommor, sålunda 
äro rena fortplantnings- eller fröbildningsskott, dels af skott, 
som äro bladiga näringsskott. Dessa senare hafva ett 
mycket drygt arbete att utföra. De träda i verksamhet först 
sedan blomningen är öfver, men hafva lika fullt att bilda 
allt det byggnadsmaterial, som erfordras för anläggning och 
hela utvecklingen af de talrika blomskotten och för 
anläggning af nya vegetativa skott och dessas utbildning till 
arbetsduglighet. Detta arbete ökas ännu mer därigenom, att 
en del af näringsskotten få en betydlig längd och därför 
mer än ett år åtgår, innan de nå den utvecklingshöjd, 
att de kunna inträda såsom själfständigt arbetande delar af 
organismen. De äro sålunda minst två år, stundom ännu 
längre blott tärande, men blott ett år närande kroppsdelar. 
Blomskotten äro alla tvååriga. Ena året åtgår till deras 
utbildning, det andra äro de verksamma. Deras utbildning 
vid första periodens slut har kommit till den höjd, att de 
kunna öppna sina blomrika korgar så snart snön smält och 
det öfversta jordlagret upptinat.
</chapter>

<chapter name="Vårlöken">
Den nordiska sommaren är kort, den tid, under
hvilken Nordens landtväxtlighet finner gynnsamma eller drägliga
lifsvillkor, snart förrunnen. Det är ju i full
överensstämmelse härmed, att de nu anförda vårväxterna girigt begagna
tiden, börja sin verksamhet det första möjliga och fortsätta
den i det allra längsta.

Men så är, förundransvärdt nog, icke fallet med andra
Nordens växtformer. Till och med bland våra
vårblommande växter gifves det en grupp, hvilka använda blott en
jämförelsevis liten del af den tid, som Norden erbjuder dem
till verksamhet och utveckling. Redan tidigt på våren breda
de ut sina blommor, men efter en kort tid och långt innan
sommaren, den fördelaktigaste arbetstiden i norden, är förbi,
ja t. o. m. innan den egentliga högsommaren börjat, gå de
till hvila. Ur sommarens ymniga lifskällor hämta de
sålunda intet.

En bland dessa är <sp>Vårlöken</sp>, <i>Gagea lutea</i>. Vårlöken
är såsom bekant en tidig vårväxt. Först träda dess blad
i verksamhet, men det dröjer ej länge, innan den ock
öppnar sina blommor. Kort är dess blomstringstid, snart är,
som det tyckes, hela växten spårlöst försvunnen. Den är
dock icke död. Samtidigt som blommorna mogna sina frön,
försiggår i marken, undandoldt för vår blick, ett annat
kraftigt nybildningsarbete. Här utvecklas en knopp, som till
allra största delen består af tjocka, köttiga, af stärkelse och
andra byggnadsmaterial fullproppade organ. Därmed är
vårarbetet slut. Växten går till hvila och förblir i det stora
hela overksam under hela sommaren. Men vid höstens
inbrott vaknar den till nytt lif och ny verksamhet. Af det
på våren hopade byggnadsmaterialet uppbyggas blad och
blomämnen och detta arbete fortgår så länge och med den
kraft och hastighet, att, då vintern afbryter detsamma, ett
skott utbildats till samma höjd, som de öfvervintrande
blomskotten hos andra. fleråriga vårörter ock därför också vid
vårens början kan höja sina blad och blomknoppar ofvan
marken och börja sitt närings- och fröbildningsarbete.
</chapter>

<chapter name="Svalörten, Kungsängsliljan och Nagelörten">
Denna förunderliga lifsbild i mer eller mindre
förändrad form möter oss hos icke blott många af våra odlade
förnämsta vårväxter, särskildt lökväxter såsom snödroppen,
pärlhyacinten, Crocus m. fl., utan äfven hos åtskilliga andra
af de i Norden inhemska vårväxterna, bland hvilka den
kanske mest bemärkta och starkast framträdande torde vara
den i saftigt gröna mattor växande <sp>Svalörten</sp>, <i>Ficaria
verna</i>, med sina höggula, starkt glänsande stjärnblommor
och den särskildt för Upsalatraktens vårflora så utmärkande,
ståtliga <i>Kungsängsliljan.</i>

En annan hord af nordens vårväxter äro väl till följd
af sin ringa storlek och blommornas obetydlighet för det
mesta förbisedda. De äro dock äfven de och kanske i ännu
högre grad än många andra förtjänta att uppmärksammas
på grund af sitt i mångt och mycket märkvärdiga
lefnadssätt. <i>Draba verna</i>, <sp>Nagelörten</sp>, är en af dem, antagligen
den minst okända.

På torra, soliga backar ser man i de första vårdagarna
dess små, hvita blommor, bildande en gles klase, som
uppskjuter ur en till marken tryckt rosett af små gröna blad.
Mycket snart är dess blomstring förbi, frukterna mogna,
fröna spridda. Härmed är växtens lif släckt. Under
högsommaren synes ej ett spår af den. Men spana vi noga
efter den under sensommaren och hösten med dess rusk
och slask och i öfrigt försämrade lefnadsförhållanden, då
skola vi se späda, ur fröna komna plantor af den uppväxa.
Växandet går i all hast. När vintern inträder, snön breder
sin slöja öfver den frusna jorden, då har den tillryggalagt
icke blott sin barndoms-, utan äfven sin ungdomstid. Den
har då hunnit att utveckla alla eller nästan alla
näringsorgan, den får: sin fina, ganska rika, mångtrådiga rot, sin
lilla, rosettbladen bärande stam och en stark blomknopp
eller rättare blomställningsknopp. Så hvilar den snötäckt
under vinterns kyla. Då vårsolen smälter snötäcket, så står
den där så kraftig och ungdomsfrisk, som om blott några
dagar förgått, sedan den började sin utveckling.


Dess lif är kort. Den är i hög grad förnöjsam. Hösten
är dess egentliga arbetstid. Under vårens första soliga
dagar och svala nätter bringar den till mognad hvad som
under hösten fostrades. Och därmed når den slutet af sin
tillvaro.
</chapter>

<chapter name="Träden och buskarne">
Men det är ej blott örter, hvilka minna om vinterns
slut och sommarens ankomst; äfven bland de nordiska
träden och buskarne gifves det arter, hvilka allmänt och med
rätta räknas bland vårväxternas skara. Erinras vi t. ex.
icke om vårens tid af <i>hasselns</i> och <i>alens</i> smidiga gulpudrade
hängen, af den förrädiska <i>tibastens</i>, på de bara fjolårsgrenarne
tätt sammanträngda, syrenlika blommor. Bland buskarne
och träden är det emellertid <i>pilarne</i> med sina "gullgula
fransar" som ansetts företrädesvis beteckna vårens inträde
och sannt är väl också, att de mer än andra träd och buskar
genom sin rikedom på färgstarka, af en hel insektvärld
omsvärmade blomsamlingar bidraga till vårlandskapets karakter
och kraftigast vittna om svällande, nyvaknadt lif.

Hvarifrån komma då så tidigt dessa liffulla, gullgula
fransar, denna oändliga blomrikedom. Vårens verk äro de
icke. De äro uppammade under den föregående sommaren
och hösten och hafva, omslutna af en i hög grad
ändamålsenlig omklädnad, hvilat säkert och tryggt under vintern.
Och bladen? De dröja ännu; de äro anlagda samtidigt, af
samma moderskott som, och i omedelbar närhet af
blomställningsknopparne, men komma likvisst först fram, då
blomningen är öfver eller nalkas sitt slut. Det nyvaknade
lifvets hela energiska verksamhet riktas på blommornas
fulländning. Vårpilarne äro icke ensamma härutinnan. Samma
företeelse möter oss såväl hos andra vårväxter t. ex.
blåsippan, tidiga sommarväxter t. ex. lönnen som t. o. m. hos sena
höstväxter såsom den märkvärdiga <sp>Tidlösan</sp>, <i>Colchicum
autumnale</i>, som hvilar under sommaren, blommar mot vinterns
inbrott och först våren därpå utvecklar sina blad, samtidigt
som frukterna bringas till mognad.

Nordens rena vårväxter äro icke synnerligen många; här
i Upsalatrakten torde man knappt kunna skatta dem till mer
än ett femtiotal. Men de utgöra, som bör hafva framgått
af min korta skildring, en i hög grad brokig blandning.

De äro träd och buskar, men företrädesvis örter. Bland
örterna äro en del kortlifvade, endast en gång blommande,
andra långlifvade, år efter år blommande; en del t. o. m.
med sådan årlig föryngring, att i deras organisation ingen
lifsgräns synes vara satt. Somliga äro ställfasta, andra vandra
långsamt från plats till plats. Några växa enstaka, en del
bilda rika, tätt sammanträngda skaror. Många förgrena sig
ej eller sparsamt, andra intaga vida rymder i eller ofvan
marken. Ingen slags mark tilltalar dem företrädesvis. Torra
sandbackar, solöppna bergklintar, fuktiga ängar, myllrik
lundmark, undangömda skogsnår hysa vårväxter.
Utvecklingstidens längd växlar och de perioder, under hvilka
utvecklingen sker, äro ej för alla arterna desamma. Oftast
försiggår utvecklingen utan afbrott, stundom dock med
afbrott, som icke kunna vara framkallade af de här i Norden
rådande lefnadsförhållandena.
Samma vidtgående olikheter framträda i blommornas
byggnad och lif. Vårväxterna äro icke närbesläktade
växter. En Tussilago kan icke vara nära släkt med en Luzula
pilosa, en blåsippa icke med en pil. en Draba verna icke med
vårlöken. Nordens vårväxter kunna icke vara utvecklade
ur en och samma stamform, skapade efter samma
mönsterbild.
</chapter>

<chapter name="Ett gemensamt drag">
De äga dock alla ett gemensamt drag och det är detta,
som gör dem till en typ, en särskildt biologisk typ i den
nordiska floran. De blomma under den nordiska
växperiodens början och skilja sig därigenom från hufvudmassan af
Nordens blomväxter.

Det är följaktligen till denna egendomlighet, vi hafva
att hålla oss, för utredningen af dessa växters historia.

Det har framgått af den föregående undersökningen,
att blomningens tidiga inträde närmast beror på 
blomknopparnes starka utveckling vid slutet af utvecklingsperioden
före den, under hvilken blomningen sker. Men med
insikten härom är frågan ej löst, så mycket mindre, som just
denna föregående utveckling är, såsom förut anförts, af så
väsentligt olika art.

I ena fallet utgör ju blomknopparnes starka utveckling
resultatet af ihärdigt, oafbrutet arbete under minst en hel,
stundom mer än en nordisk växperiod; i andra fall har den
framgått af verksamheten under blott en kort del af en
växperiod eller närmare bestämdt genom arbete under två korta
delar af en och samma växperiod.

För att förstå vårväxterna, måste alltså deras allmänna
utvecklingsgång förklaras. Men då denna, ehuru
slutresultatet är detsamma, hos olika vårväxter bär väsentligt olika
karakter, är det på förhand att antaga, att den sökta
förklaringen är olika för olika fall.

Jag anser mig berättigad, att göra det påståendet, att
det är en allmän lag inom växtvärlden, att växterna äro
organiserade och att deras utveckling förlöper i
öfverensstämmelse med de yttre förhållanden, under hvilka de lefva.
Ett snart sagdt oöfverskådligt bevismaterial, ådagaläggande
detta, har särskildt under de sista årtiondena blifvit samladt
från jordens till läge och natur mest skilda delar: från
polarländernas isiga nejder, från länder klädda i tropernas
öfversvallande växtrikedom, från Asiens, Afrikas och
Amerikas stepper, savanner och öknar.

När så är, och många, för att icke säga alla nordens
vårväxter icke visa en sådan ändamålsenlighet, måste man
påstå, att de icke äro riktigt hemma här, och att särskildt
de, som för sin utveckling icke eller blott i ringa grad
begagna de lefnadsförmåner, den nordiska sommaren erbjuder,
icke kunna hafva uppkommit i vårt land. Man tvingas söka
deras uppkomst, deras utvecklingscentrum annorstädes.

Men hvar? Där växter träffas, som till lefnadsförlopp
likna de nordiska vårväxterna, men lefva i
öfverensstämmelse med de gifna lefnadsförhållandena.
De norra polarländerna äro sådana områden.
Växperioden är här i följd af den långa vintern mycket kort;
Polarväxterna måste därför använda mer än en växperiod
på skottens utveckling. Men härigenom och genom ett
energiskt arbete natt som dag drifva de det därhän, att
blomningen kan inträda omedelbart efter vinterns slut. Så
godt som alla polarväxterna, buskar liksom örter, blomma
vid växperiodens början och förtjäna därför namnet
vårväxter. Om de därför förflyttades söderut och så mycket som
möjligt bibehölle sina lefnadsvanor, så skulle ju de till
utvecklingens allmänna förlopp komma att likna det stora
flertalet af våra vårväxter, sipporna, gullvifvan, kabbellöken och
deras  likar.

Enahanda är förhållandet med de högalpina områdena
i södra och mellersta Europa och Asien, hvilkas flora till
utbildning och lefnadssätt i allt väsentligt öfverensstämmer
med de norra polarländernas flora och till en del består af
samma arter som denna.

Det gifves ännu andra trakter, där i följd af
vegetationsperiodens korthet en fördelning af skottens eller
växtens hela utveckling på minst två på hvarandra följande år
blifvit en nödvändighet och där också därför floran utgöres
af växter, som likna våra vårväxter. Det är steppländerna
i sydöstra Europa och tillgränsande delar af Asien, hvarest
vintern knappt är förbi, förr än marken liksom genom ett
trollslag klädes i en praktfull, brokig blomsterskrud af
lök och knölstammiga växter: tulpaner, hyacinther, Crocus,
orchideer, kungsängsliljor, Scillor, Gagea, Bulbocodium och
andra, sålunda en mångfald af våra trädgårdars mest
omtyckta vårväxter. Här är det icke tidigt inträdande kyla,
som förkortar växperioden, utan den starka kontinentala
hettan och så godt som fullständiga torkan.

Inom en del af dessa områden följer den stränga
vintern så godt som omedelbart på den heta, torra sommaren.
Växterna förbli här overksamma efter en kort
blomstringstid ända till följande vår.

I andra områden åter följer på den heta, torra
sommaren en varm regnig höst. Växterna hafva inrättat sig i
öfverensstämmelse härmed. Då höstregnen komma, vakna
de till lif. De under våren bildade fröna gro och de ur
dem uppkomna plantorna växa ut till nästan blomfärdigt
tillstånd. De under våren anlagda och till en viss höjd
utbildade nyskotten, som hvilat under sommaren, återtaga sin
utveckling och drifva utbildningen så långt, att alla delar
äro färdiga till verksamhet, stundom såsom hos <i>Colchicum
autumnale</i> så långt, att de redan på hösten komma i blom.
Därpå inträder vinterhvila i följd af kyla, men vid vårens
inbrott, då kylan viker, vårregnen flöda, då utföres hvad
af arbete som återstod.

Det är sålunda samma lifsbild, som å ena sidan <i>Draba
verna</i>, å andra sidan vårlöken, svalörten, kungsängsliljorna,
bland våra vilda och flere af våra trädgårdsväxter såsom
snödroppen, perlhyacintherna och andra framte.

Det lär väl icke kunna bestridas, att dessa
förhållanden innebära en bestämd anledning att söka ursprunget för
åtminstone hufvudmassan af våra vårväxter i polarländerna, i
Europas och Asiens alpina trakter och steppländer.
Ytterligare skäl härtill ligger däri, att en del af våra vårväxter
verkligen finnas i dessa trakter, och att andra där företrädas af
mycket närsläktade former. Bevisadt är också, att så godt som
hela vår flora är en sent <i>invandrad</i> flora och särskildt att
en hord fjällväxter, kommande söderifrån, gått fram öfver
det svenska låglandet. Hufvudmassan af dessa har väl
begifvit sig upp i våra fjälltrakter, men andra hafva stannat
kvar på låglandet. En del af dessa hafva i högre grad
bibehållit sitt, i sina isrika hemländer antagna lefnadssätt.
De uppträda såsom utpräglade vårväxter. Andra åter hafva
lämpat sig efter de erhållna gynnsammare
lefnadsförhållandena och tagit plats bland Nordens sommar- och höstväxter.

Det första ursprunget för ifrågavarande växter är nog
icke heller att finna i de nämnda trakterna af vår jord.
Deras flora är med hög grad af sannolikhet, för att ej säga
visshet äfven den en ung flora, uppkommen genom
inflyttning från andra områden och genom småningom fortgående
omskapning af de inflyttade, steg för steg framträngande
arterna och formerna.

En del hafva utdanats i följd af och i anslutning till
de väldiga naturföreteelser, hvilka förvandlade större delen
af Europa till isöknar, lika det nutida polarområdets och
sålunda blifvit till dessa härdiga, energiska, skyndsamma
växtformer, som nu skänka lif åt polartrakternas och de
högalpina regionernas under sommaren snö- och isfria områden.

Till en annan grupp har man efter all sannolikhet att
söka stamformerna i de första nybyggarne på de vida
rymder i sydöstra Europa och västra Asien, hvilka under en
jämförelsevis sen tid framträdde ur hafvet. Dessas
ombildning har i mycket måst gå i samma riktning som
glacial- eller fjällväxternas och det är därför att antaga, att flere
af deras ättlingar blandade sig med glacialväxterna och slöto
sig till dem under de vandringar till Norden och
polarländerna och upp i högfjällen, de, i den mån inlandsis och
gletscher drogo sig tillbaka, med eller mot sin vilja företogo.

Så har väl äfven en eller annan kommit till oss,
fröjdande oss med sina under den tidiga våren utsprungna
blommor.

Den uppfattning, jag nu sökt göra gällande, förutsätter
antagandet af ganska genomgripande förändringar af de
förmodade stamformerna. Men dessa förändringar äro dock
icke så betydande, att icke större ligga inom vår erfarenhet.

Att en mängd växtformer äro i hög grad bildbara,
därpå hafva vi dagliga exempel inför våra ögon. Hvilka
genomgripande förändringar åstadkommer icke landtbrukaren
och särskildt trädgårdsmästaren med våra kulturväxter! Af
tydligt påvisbara stamformer hafva genom ändamålsenligt
ingripande former frambragts, hvilka i sina ytterligheter helt
visst äro mera olika hvarandra, än glacial- och steppväxter
behöfva antagas vara sina stamväxter. Ganska säkert har
ingen af dem, åtminstone i närmaste led, uppkommit till följd
af så djupt ingripande och så vidtgående förändringar, som
de äro, hvilka förvandlat det i tropiska länder 30—40 fot
höga <i>Ricinusträdet</i> till den enåriga, årligen blommande <i>ört,</i>
som har så vidsträckt användning i våra trädgårdars
bladgrupper.

Om skapelsens morgon tala sålunda våra vårväxter
icke, men väl om mäktiga omhvälfningar i Europas och
Asiens naturförhållanden, om betydande omdaningar inom
växtvärlden och om vidsträckta, omfattande växtvandringar.

Hård och seg har säkert den strid varit, dessa växter
haft att bestå under sin utdaning och sina långa
vandringar, och mycken manspillan har den tvifvelsutan kostat,
men härunder har dock kraften stärkts och allt större och
större fullkomning nåtts.

I gamla Sveriges flora bilda vårväxterna en
mångpröfvad, kärnfrisk och förnöjsam skara, som helt visst
under oöfverskådlig tid skall bära vårens kärkomna budskap
till Sveriges inbyggare, bringa dem glädje och allvarlig
lärdom och bilda en skön länk i den kärleksked, som
binder dem vid fosterjorden.

—
</chapter>





