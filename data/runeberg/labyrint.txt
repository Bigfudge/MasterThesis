<img>HJALMAR BERGMAN
LABYRINTEN

ALBERT BONNIERS FÖRLAG</img>


<table o>
<td c>HJALMAR BERGMAN
<td c><big><big><sp>LABYRINTEN</sp></big></big>
</table>


<table o>
<td c><h1>LABYRINTEN</h1>
<td c>NOVELLER<br><small>AV</small><br><big>HJALMAR BERGMAN</big>
<td c><img></img>
<td c><sp>STOCKHOLM</sp><br><small><sp>ALBERT BONNIERS FÖRLAG</sp></small>
</table>

<table o>
<td c><i>Copyright. Albert Bonnier 1931.</i>
<td c>
<td c>STOCKHOLM<br><sc>alb. bonniers boktryckeri</sc> 1931
</table>
<sp>ARNFELTAR</sp>



<chapter name="Hannes och knektarna">
<h1>Hannes och knektarna.</h1>

Troligen kom Hennes eller Hannes Arnisius
från något av Rikets sydligare landskap – från
vilket är väl nu omöjligt att utreda och torde ha
varit svårt redan då. Arnisius höll tyst med börd
och hemort och hade sannolikt skäl för sin tystnad.
Gissningarna blevo därför mångahanda. Några
menade, att han var en förlupen student som tröttnat
på lärdomen eller som kanske rymt ur carcer. Han
skrev latinsk och tysk stil utan svårighet, räknade
förträffligt, talade tyska flytande och även något
fransyska. Ibland slungade han ut några latinska
glosor, dock endast för att förbluffa de goda
borgarna, ty prästen påstod, att dessa glosor passade
i samtalet som suckat och korinter i en svinho. Sin
ålder uppgav han till några och trettio. Hans hud
var ännu mjuk, håret rikt och svart, ögonen klara,
läpparna röda. Framtänderna saknades, vilket hos
en ung och sund man skvallrade om slagsmål.

Själv påstod eller snarare antydde han, att han
varit sjöman och köpman, att han befarit haven,
rest i främmande länder, samlat erfarenhet och
även en del penningar. Det var nu hans avsikt att
vinna burskap som borgare i staden för att låta


sin erfarenhet komma sig själv och sina
medborgare till gagn. Han gifte sig med vågmästarens
dotter och tog sysslan i arv. Han satte in
penningar i åtskilliga företag och lovade att sätta in
större summor i ännu flera. Efter svärfaderns död
rev han huset och uppförde ett nytt som på sin
tid var det största i staden näst borgmästarens.
Allt gick honom väl i händer och hans lycka
tycktes fullkomnad. Men han var icke nöjd. Han sade
till sina vänner, att lika väl som han kavat sig upp
från sjöman till aktad borgare så skulle han ock
kava vidare, inköpa ett stort jordagods, göra Riket
tjänster och vinna adelskap. Det förargade
borgarna allra helst han lät dem tydligt förstå, att
han sedermera icke skulle kännas vid dem utan
söka sitt umgänge bland adelsmännen.

Likväl åtnjöt han ett visst och ganska stort
anseende. Hans funderingar över allehanda industrier
och näringar gingo alldeles över menige borgares
fattningsförmåga. Han konstrade med mångahanda
maskiner och på gaveln av sitt hus satte han upp
ett par väderkvarnsvingar. Nu skulle, menade han,
väder och vindar vara hans tjänare och uträtta
grovsysslorna i hans hus. Men det bar sig icke
bättre än att hela gaveln rämnade, till harm för
honom själv och hans avundsmän till löje. Han var
likväl genast färdig med nya konster, och hans
anseende minskades icke.

Vid den tiden hände det, att konung Karl XI,
som nyligen tillträtt regeringen, gjorde ett besök


i staden. Sedan han spisat frukost hos
borgmästaren, frågade han om det bland borgarna fanns
någon, som utmärkte sig för särskilda kunskaper.
Med honom ville han samråda rörande ortens
näringar. Borgmästaren tillkallade Arnisius. Kungen
satt i högsätet och vågmästaren hälsade honom
med knäböjning, vilket både förvånade och
förargade det unga majestätet. Men sedan Arnisius
givit sin gärd åt högheten, generade han sig inte
det ringaste utan slog upp språklådan på vid
gavel och lät projekt och funderingar flaxa hit
och dit som en skock vilsna höns. Han påstod, att
man icke längre borde röja skogen med eld och
yxa, vilket var förkastligt, utan medelst
väderkvarnsvingar och spanskt spel draga upp träden
med rötterna som fältskärn drar upp tänder. Han
talade vitt och brett om vindens stora makt, som
driver fartygen på havet och kvarnarna på land och
som även skulle ha drivit hustru Arnisii
spinnrock om icke gaveln spruckit. Konungen gjorde väl
invändningar men kom aldrig till ordet ty
vågmästaren lät sig icke stoppas. Till sistone blev dock
kungen, som om morgonen förtärt en mängd
kålrötter, nödd att gå ut. Arnisius höll upp dörren,
tackade för det nådiga samtalet och tillade att om
majestätet även i andra hänseenden ville inhämta
hans råd skulle det lända honom till ära och riket
till gagn. Allt detta förargade den unge konungen
övermåttan synnerligast som han i hastigheten icke
kunde finna ett avspisande svar. Men när han

skulle stiga över den höga tröskeln råkade han
släppa sitt väder och nu fann han sig och sade:

Där fick du svar på tal, vågmästare. Dina
projekter tör inte väga mer än min fjärt.

Och kungen blev så nöjd med sin snarfyndighet
att han lät tilldela Arnisius en silverdosa med
kungligt namnchiffer och fem gulddukater. Arnisius
tog härav anledning att prisa icke blott kungen
utan framför allt sig själv som ernått ett så högt
bevis på kunglig gunst. Från den dagen
betraktade han sig som adelsmans vederlike. Av de fem
dukaterna skänkte han tre till kyrkan och delade
resten bland sina fattiga. Han hade en mängd
fattiga, som dagligen gingo hungrande till hans
dörr och mättade därifrån. Vid den tiden var han
verkligen en stor kaxe, därtill god, gudfruktig
och givmild.

Men all denna härlighet höll på att taga en
snöplig ända, då fogden Nils Grape avfordrade
honom hans räkenskaper. Vågmästaren svarade
ganska lugnt att hans räkenskaper icke voro i
ordning alldenstund han haft alltför mycket att sköta
med sina maskiner och andra märkliga funderingar.
Dessutom brast det honom ungefär tretusen daler
om vilka han icke så noga visste, vart de tagit
vägen. Fogden hotade med slottsvalvet. Det fann
Arnisius bra löjligt. Han drog fogden
vänskapligt i skägget och sade:

Akta sig lilla Grapen! Vet han inte, att jag är
kungens vän och förtrogne?

Därom visste Grapen intet, men han fick väga
silverdosan med namnchiffret i handen och fick
dessutom höra att majestätet, så snart tillfälle gavs
ärnade resa genom Bergslagen med Arnisius i följe.
De skulle för kronans räkning utse och inköpa
lämpliga bruk och egendomar, där Arnisius kunde
pröva sitt snille. Fogden vissste icke rätt, vad han
skulle tro. Arnisius hade verkligen under de gångna
åren farit härs och tvärs genom Bergslagen, besett
och bjudit på åtskilliga egendomar och haft en eller
annan på hand utan att dock kunna besluta sig.
Möjligen låg det någon sanning bak skrävlet varför
fogden den gången avstod från att kasta Arnisius
i valvet.

Men vågmästaren förstod fuller väl att
silverdosan i längden icke kunde uppväga bristen i
våg- och mätarekassan. Han måste tänka ut ett sätt att
göra sig majestätet bevågen. Och då det just var
hans starka sida att tänka och spekulera, hade han
snart funnit sitt medel.

Skånska fälttåget hade nyss öppnats. Nu erbjöd
vågmästaren Hannes Arnisius Konglig Majestät
att för egna medel och med all flit och omsorg
värva och uppsätta en liten fännika om tio rotar
väl utrustade, duktiga och färdiga knektar.
Härför skulle Kronan icke vidkännas några kostnader
men väl efterskänka den skuld, vari Arnisius
möjligen kunde häfta till Kronan samt befria honom
från att svara inför fogden Nils Grape, den där
varken till börd eller egenskaper vore hans jämlike.

Erbjudandet antogs och Arnisius vann därmed
icke blott befrielse från en farlig skuld utan även
en viss upphöjelse i det han hädanefter skulle
svara endast inför konungens vicarius. Återstod att
lega och utrusta knektarna. Kostnaden anslog han
till fem- eller sextusen daler s.-m. Han sade till
sin hustru:

Det harmar mig, hustru. Antingen bliva
knektarna ihjälslagna eller ock tillfångatagna av
fienden, ty så går det ju till i krig. Men i båda fallen
blir det dansken som tar munderingen. Varför skall
jag med svett och möda skaffa munderingar åt
dansken? Hellre ville jag då för all framtid draga
försorg om de knektar, som Gud nådeligen låter
återvända från kriget.

Hustrun svarade:

Det är min tro, Arnisius, att du inte har medel
varken till det ena eller det andra.

Arnisius funderade. Därpå sade han:

Sanningen att säga, hustru, saknar jag medel.
Men jag kan väl skaffa, om jag får tid att bruka
mitt snille. Har jag icke länge varit betänkt på att
köpa ett stort jordagods eller två? Jag har sagt
dig, hustru, att en adelsman måste besitta ett
jordagods. Nu är tiden kommen. Har jag jord, så
kan jag ock draga försorg om knektarna.

Hannes Arnisius for omkring i bygden, köpslog
om gods och gårdar, träffade avtal, krävdes på
handpenning och begärde uppskov till

Mickelsmässan, vilket ibland beviljades. Och ehuru han
varken hade köpt jord ej heller kunde köpa någon,
sades och troddes allmänt att han nu var herre
över åtskilliga mantal. När det ryktet hunnit
spridas och befästas började han sin värvning. Han
vände sig icke till löst folk, som eljes sed var, utan
till välkända drängar, om vilka han visste att de
hade något på kistbotten, och till yngre
hemmasöner, som tröttnat att tjäna utan lön. Till dem
sade han, att skötseln av de stora jordarna vållade
honom huvudbry och att han var i behov av ett
par hundra goda landbönder. Därför erbjöd han
envar, som utan lega ville taga värvning till hans
fännika, att efter kriget bliva hans landbonde och
skulle han sitta på torvan utan avrad i tjugu år.
Fästepenningen för jorden finge väl kvittas mot
städseln och anskaffandet av liveriet, men
släpklädnaden kunde väl knekten själv bekosta, då Arnisius
bjöd honom så goda villkor.

Jorden drog mäktigt och avtalet tycktes dem
icke ovisst då en sådan karl som Hannes Arnisius
skrivit sitt namn med prydliga slängar på papperet
och därvid fästat sitt sigill. De lämnade honom
därför sina sparpenningar och vad de eljes i en
hast kunde hopskrapa. Och Arnisius återvände
hem icke blott som välgörare och god patriot utan
ock som en ganska förmögen man, den där kunde
göra sig bred bland borgarna med inköp av
allehanda varor. Härav hade Hannes sin stora
förnöjelse. Men då hustrun föreslog att han skulle

avsätta någon del av penningarna till hemgift åt
äldsta dottern, blev han så uppbragt att han för
första gången under ett mer än tjuguårigt
äktenskap pryglade sin kvinna. Och för att denna
frestelsen icke vidare skulle ansätta vare sig henne
eller honom, gjorde han strax så stora inköp för
knektarnas räkning att sparpenningarna ströko med
och han dessutom råkade i en icke obetydlig gäld.

Än värre blev det, när knektarna efter
skördetiden började samlas i staden. Han inhyste dem i
ladan bredvid mäskhuset, där det var gott om
plats och där de icke hade långt efter dranken.
Tre gånger om dagen måste hustru Arnisius och
hennes pigor bära överfulla kittlar och korgar till
ladan. Hennes visthus tömdes hastigt, snart låg
endast råttlorten på lårbotten och flugsmutsen på
hyllorna. Hon klagade sin nöd hos grannkvinnorna,
fick någon hjälp och någon tröst men mera hån och
försmädelse, ty nu såg man, hur högfärd slutade
och högmod fick sitt straff.

Om allt detta bekymrade sig Hannes Arnisius
föga eller intet. Han var själaglad över de
ståtliga knektarna, vilkas utrustning dag för dag
alltmer fullkomnades. Han förde dem ut på Blekängen,
ställde upp dem i allehanda ordningar, okända för
krigsvetenskapen och lät dem tåga av och an. Han
ropade halt och marsch och vad annat han kunnat
uppsnappa av dylika glosor, han brukade grova
eder och svordomar som aldrig förr brukats där på
trakten och som han uppgav sig hava inhämtat

under sina lärlingsår i utlandet. Han fäktade och
skrek, kopparbrun i huvudet av ansträngning. Han
miste sitt sköna hull men steg i sin egen aktning
och även något i borgarnas, ty han lät dem förstå
att konungen skulle anförtro honom ett högt befäl
under kriget. Hans adelsbrev var nu utskrivet,
påstod han, och han lät göra sig ett nytt sigill med
hjälmbuske och bart huggande svärd och andra
krigiska emblem. När han om aftonen återvände
hem från ängen, gick trumslagaren framför honom
och rörde pinnarna. Och varje morgon ville han
väckas av trumman, vilket tillgick så, att
trumslagaren ställde sig mitt i sovstugan och slog så att
höns och ankor flydde upp under takstolarna,
kvinnorna skreko och mäster själv kom utdansande ur
sin lya, naken och yrvaken, hojtande av alla
krafter och beredd att taga den lede fienden vid
strupen. Det är att märka att trumslagaren förstod sig
på trumman lika bra som Arnisius på krigskonsten,
men det skall icke förnekas att han var flink i
händerna och aldrig lat. Också älskade Arnisius sin
trumslagare som en son och trumman älskade han
ännu mer.

Men snart måste Arnisius skiljas från sina
knektar. Två officerare från Närke-Värmlands regemente
anlände för att överta truppen och nu fick
vågmästaren röna mer tadel och otack än han väntat
sig. Antalet knektar var på långt när icke det
utlovade, liverier saknades eller voro ofullständiga
och släpdräkten kunde passa drängar men icke

knektar. Slutligen voro knektkontrakten icke i
vederbörlig ordning. Arnisius åhörde klagomålen
med tålamod om ock med smärta. Han sade, att
han var en far för sina knektar och önskade
ingalunda bedraga dem. Hans anseende var sådant att
ingen rättskaffens kunde tro honom om något
dylikt. Kungen hade tilldelat honom en silverdosa
med sitt kungliga namnchiffer samt befriat honom
från att stå till svars för någon annan än
konungens vicarius. Hans adelsbrev var redan
utskrivet, och så snart fred slutits skulle kungen
kalla honom till Stockholm för att bruka hans
snille i riksstyrelsen. Han var dessutom villig att
rikligen förpläga de båda officerarna och under
gästabudets gång utjämnades alla tvistigheter.
Följande morgon ledsagade han sina knektar ett långt
stycke utanför stadstullen, tog avsked av dem i
det han omfamnade var och en särskild, sist och
längst trumslagaren. Med armen kring pojkens
skuldror vandrade han ännu en fjärdingsväg, grät
ömsom och slog ömsom på trumman.

Hemma väntade honom många bekymmer.
Hustrun var sur och gnatig. Borgmästare och råd
ställde honom till svars för hans överflödiga
levnadssätt och för den gäld han ännu icke gittat fria
sig från. Till Mickelsmässan kommo storbönder
med krav på handpenningar för försålda hemman.
Hannes Arnisius mötte stormen som en man. Han
sammankallade borgmästare och råd, alla sina
fordringsägare, alla avundsmän, alla belackare. Tyst

och värdig ställde han sig i spetsen för skaran
förande dem genom sitt en gång välförsedda hus,
sitt visthus, sina bodar, sitt fähus. Sedan det blivit
allom uppenbart att det av Arnisii överflöd endast
återstod få och torftiga lämningar, sade han:

Här sen I en man, som offrat liv och gods
för Konglig Majestät och Kronan. Jag uppmanar
eder att fullborda mitt öde. Kasten mig i valvet
för den gäld, som jag ådragit mig i Rikets tjänst.

Nu blygdes de alla att de gått illa åt en så
förtjänt man. Bönderna läto köpen gå tillbaka utan
att fordra ersättning. Fordringsägarna gåvo
anstånd. Borgmästaren, som var en mäkta förmögen
man, erbjöd hustru Arnisius att taga
vinterförrådet ur hans bodar. Men Grapen ville ställa till
förtret och frågade om Arnisius nu trodde sig om
att uppfylla sina förbindelser mot knektarna.
Arnisius svarade att om han icke det trodde skulle
han den dag i dag sälja sin egen hud åt garvaren
och för köpeskillingen skaffa jord åt knektarna.
Grapen menade att den jordlotten icke skulle bli
stor. Då slog Arnisius sig för pannan och utbrast:

Jag har på sistone haft de besynnerligaste
funderingar och spekulationer. Inte vet jag ännu,
vart det ska bära hän, men säkerligen får jag
större rikedomar, än Grapen nånsin drömt om.
Jag bryr mig inte längre om vädret, som är ett
orent element och uppfyllt av nyckfulla
andeväsenden. Men elden är det renaste bland

elementen och även det starkaste. Det tör inte dröja
förrän I bliven vittnen till stora ting.

Och såtillvida spådde han sant, ty inom kort
brunno bodarna och fähuslängan ned och det var
endast med yttersta möda man kunde rädda
boningshuset. Arnisius förbjöds att syssla med elden,
sitt snille finge han vända åt annat håll. Det lär
han väl ock ha gjort men resultatet är okänt.

Emellertid glömde han icke sina kära knektar.
Då prästen läste bönen för Rikets vapen, trädde
han ut i kyrkogången, ställde sig med böjd
överkropp framför predikstolen och anammade för sin
och sina knektars räkning hela bönen. Det fann
man rättvist och tillbörligt och prästen gjorde
när han kom till den bönen ett uppehåll, så att
Hannes Arnisius skulle hinna fram till predikstolen.
Dessutom bad han själv varje afton inför sitt
husfolk en lång bön, nedkallande Guds välsignelse
över knektarna och önskande dem en lycklig
återkomst.

Men en afton sade hans hustru:

Det vore väl bättre för dig, Arnisius, om
knektahopen bleve där den är. Eller hur vill du
tillfredsställa dem, när de en gång återvända hem?

Arnisius vände sig långsamt mot henne och
sade:

Kanske menar du, hustru, att jag skulle bedja
om ofärd åt mina egna knektar?

Det menar jag inte, svarade hustrun. Men inte
heller behöver du så titt bedja om motsatsen.



Arnisius sade:

Eftersom du hustru vill inleda mig i denna
frestelsen, skall jag varje dag begiva mig till
kyrkan. Där tör min bön höras bättre än i detta
orättfärdiga hus.

Han spillde sedan mycken tid i kyrkan dels med
att bedja, dels med att sova, dels med att
spekulera. Som tiden led och det ryktades om fred med
dansken, började han oroa sig för knektarnas
hemkomst. Han såg ingen möjlighet att uppfylla sina
förbindelser. Visserligen var han kvitt skulden till
Kronan och härigenom hade han högeligen
förbättrat sin ställning. Vidare hade han genom att
framställa sig själv som ett offer för kronans
snikenhet och otacksamhet vunnit sina medborgares
vänskap och medlidande. Men han hade på samma
gång ohjälpligen förstört sin kredit. Ingen ville
längre gå i borgen för den redbare men godtrogne
Hannes. Det skulle således bliva hans hårda lott att
stå inför knektarna som en bedragare. Samma
kära gossar som i honom sett en far och
välgörare skulle nu försmäda och hata honom. Detta
var för Hannes en olidlig tanke.

Och oron förlamade honom, så att han som rett
sig ur många svåra knipor alldeles förföll till
dådlöshet och onyttigt grubbel. Han frågade sig om
han från begynnelsen verkligen haft för avsikt att
bedraga knektarna. Nej, vitsordade samvetet, det
hade han icke. Men kunde han ha trott sig
kapabel att på kort tid anskaffa så mycken jord som

han i kontrakten utlovat? Jo, dels hade han just
då haft sådana märkliga spekulationer, som bort
göra honom till en rik man, dels hade han väl
ock räknat på att några av knektarna, kanske
hälften, skulle falla i kriget. Det hade han alltså
hoppats på? I begynnelsen ja, men icke sedan han
lärt känna och hålla av sina gossar. Nu kunde
icke fruktan för nesa och straff förmå honom att
önska döden åt en enda av dessa män som han med
högtidlig omfamning välsignat och ställt under
Guds beskydd. Det vore en grov och oförlåtlig
synd. Och dessutom kunde det väl hända att en och
annan av dem stannade på valplatsen hans bön
förutan eller rättare sagt trots hans bön. Ty
ingenting är vanligare och naturligare än att knektar
stupa i striden, och det vore väl förmätet att
hoppas att Gud skulle särskilt hägna just hans
gossar. Men Hannes skulle sörja dem var och en
som man sörjer sin son och det oaktat att varje
stupad för honom betydde en icke obetydlig
vinning.

Sålunda plågad, oroad, förvirrad, bländad av
tanken på egen fördel, av skräcken för skam och
straff, av ömheten för de stackars knektarna, av
ovissheten om vad han en gång önskat och vad
han nu önskade, började Hannes förstå att han
hemsöktes och frestades av djävulen. Ty dennes
verksamhet går just ut därpå att så förblanda det
goda och det onda inom människan att hon icke
längre särkänner sitt ursprungliga, gudomliga jag

från den av satan tillskapade skenbilden. Men sedan
satan sålunda givit sig tillkänna för Arnisius växte
hans ångest som ett åskmoln växer under
sommarhimmeln sugande sin mäktighet ur tysta, okända
källor, snabbt uttänjande sig åt alla håll, täckande
solen, skymmande dess ljus, kastande över jorden
en dunkel dager i vilken all glädje förstummas.
Hannes Arnisius fick en grå ansiktsfärg, ögonen
brunno mörkt och ostadigt under svullnade, tunga
ögonlock, håret lydde icke längre kammen utan
hängde i fuktiga, stripiga testar ned över panna
och tinningar.

Hustru Arnisius såg hans vånda men trodde att
den endast gällde världsliga ting varför hon en
dag sade:

Hannes, du döljer något för mig, men jag
gissar dina tankar. För att göra rätt för dig vill
du gå från gård och grund, förpanta din syssla,
själv taga till tiggarstaven och låta mig och mina
barn svälta eller tjäna hos främlingar. Har jag
gissat rätt?

Hon talade i mild, sorgsen ton utan förebråelse.
Hannes lyfte då sina händer och ropade:

Herre, ske din vilje! Herre, ske din vilje!

Han gick till kyrkan och upprepade, nu något
lugnare, samma ord inför altaret. Därpå och efter
en stunds betänkande tillade han:

Men låt åtminstone trumslagaren återvända
helbrägda.

Som han uttalat dessa ord öppnades dörren till

sakristian och en ung man trädde ut på trappan.
Han var klädd som en holländsk sjöman i yviga
byxor, snäv jacka och rund hätta, som han trots
ställets helgd icke avtog. Ögonen som sutto något
snett voro mandelformade och hade en djup
havsgrön färg. Munnen lyste som ett heligt sår, men
när läpparna skildes syntes inga vita tänder och
svalget tycktes svart. Främlingen hälsade.

Käre, sade han, känner du mig?

Arnisius skakade på huvudet.

Främlingen sade:

Jag är sjöman och har liksom du befarit haven.
För många år sedan seglade vi på samma bomschuit
mellan holländska hamnar och spanska –

Arnisius lyfte handen.

Där tar du fel, kamrat. Det var icke som du
säger en bomschuit utan en koffbark. Om du vill
tvista med mig, skall jag nogsamt beskriva allt från
klyvaren till mesan.

Främlingen log.

Du har rätt. Och eftersom ditt minne är så gott
har du säkert icke glömt den tjänst du gjorde
mig på en av dessa resor?

Arnisius strök sig över pannan och suckade:

Ack, kamrat, jag har så mycket i mitt huvud.

Främlingen fortsatte:

Det var likväl en övermåttan stor tjänst du
bevisade mig. Du räddade mitt liv med största fara
för ditt eget. Några spanjorer, som voro oss
holländare gramse, hade trängt mig över bord och

hindrade med knivar och tillhyggen min räddning.
Du trotsade dem, drev dem tillbaka och lyckades
rädda mig.

Arnisius rev sig i håret.

– Vad du nu berättar föresvävar mig som ett
dunkelt minne. Och varför skulle du ljuga? Men
det är längesedan och man kan inte minnas allt.

Främlingen fortsatte allvarligt, dock utan hån
eller bitterhet eller förebråelse.

Har ditt liv, Hannes Arnisius, varit så rikt på
ädelmodiga och goda handlingar att du kan
glömma en enda av dem?

Arnisius blev förtörnad, han vände sig bort från
främlingen och sade vresigt:

Vad vill du? Vartill är du kommen? Har du
kommit för att tacka, så vet att jag är lika nöjd
utan. Har du kommit för att belöna så tar jag
icke emot din belöning. Hur kan jag minnas allt,
när jag varken natt eller dag blir kvitt mina
bekymmer?

Främlingen frågade medlidsamt:

Det har då icke gått dig väl i livet, stackars
Hannes?

Men Arnisius blev ännu mera förtörnad och
ropade:

– Har det inte gått mig väl? Se på mig och se
på dig. Är jag inte en aktad borgare i staden och
du alltjämt en arm sjöman? Varöver förhäver du
dig, din ynke? Mitt snille har förskaffat mig
allmän aktning, kungens gunst och stora rikedomar.


Stig du till väders din stackare. Mig har det gått
övermåttan väl.

Hädanefter, avbröt främlingen, skall det gå dig
ännu  bättre.

Och han brast i ett skratt som på det högsta
förvånade och förskräckte Arnisius. Det gick icke
som eljes ljud i en kal kyrka från vägg till vägg
med hundrade återskall. Utan eko, utan att vidröra
de helgade murarna blev främlingens skratt
hängande i luften, stigande och fallande som rökskyar.

Plötsligt slog Arnisius händerna för ansiktet och
ropade:

Du vet något! Du vet något! Du för olycksbud!

Främlingen sade:

Din fännika, Hannes, har fallit, man för man.
Dina knektar äro döda.

Efter en stund blottade Arnisius sitt ansikte, såg
skyggt på främlingen och sporde om också
trumslagaren stupat.

Främlingen sade:

Den fjortonde juli detta år nedhöggos dina
knektar intill sista man. Ingen skall återvända för att
kräva dig. Den högste har hört dina böner. Din
beräkning har varit lycklig över hövan. Dina
knektar ha redan undfått så mycken jord, som dem
tillkommer. Torvan täcker deras skallar.

Arnisius satte sig i koret med ryggen vänd åt
främlingen. Han erfor varken glädje eller sorg,
endast lugnet efter många månaders oro. Han
kände en stark lust att lägga sig rak lång på

bänken och sova. Men han skämdes inför främlingen
som nu i en mild och spefull ton nämnde hans
namn.

Hannes.

Arnisius såg på honom över axeln. Och vare
sig att dagern nu på ett annat sätt belyste
främlingens ansikte eller att dess uttryck skiftat, kände
Arnisius igen sin forna kamrat. Han reste sig upp
och gick bort till honom.

Nu känner jag igen dig, sade han, och nu minns
jag. Du var en elak man som hatade alla och som
alla fruktade för din lömskhets och illviljas skull.
Till slut blevo dina ogärningar så svåra att
kamraterna beslöto din död. Men jag kunde icke se
dig kämpa ensam mot många. Jag kunde icke se
dig dö. Du var mig emot men jag måste rädda dig.
Varför kväljer du mig? Varför har du kommit?

Därför, svarade främlingen, att jag måtte erfara
vad det blivit av Hannes Arnisius, som ädelmodigt
räddade sin fiendes liv. Nu är jag nöjd, dock icke
fullkomligt. I din ungdom, Hannes, var du känd
icke blott för dina naturliga dygder utan ock för
din gudsfruktan –

Hannes avbröt:

Jag fruktar Gud över allting.

Främlingen vidrörde sin huva likväl utan att
blotta hjässan.

Därutinnan gör du rätt. Fall nu på dina knän
och prisa honom, som bevisat dig en stor
välgärning.



Hannes sade:

Skall jag tacka därför att mina knektar stupat?

Främlingen log.

Har du icke blivit bönhörd?

Hannes gick hotfullt emot honom och ropade:

Lögnare! Vad vet du om mina böner?

Då sade främlingen:

Vad vinner du med att hota? Har jag tänkt dina
tankar, önskat dina önskningar, bett dina böner?
Jag har kommit, och jag kan gå.

Nej, lämna mig icke, bad Arnisius. Han ställde
sig framför altaret och trampade av och an som
en fångad björn. Bakom honom stod främlingen
och manade, milt och med återhållet skratt i rösten.

Nå, Hannes – nå, Hannes –

Arnisius sade:

Jag vill icke.

Och han fann ett skäl.

Vad nu? Har jag bett om trumslagarens död?
Vågar du mot all sanning påstå detta?

Främlingen svarade:

Rätt skall vara rätt, min Hannes. Lägg du
trumslagaren å sido och tacka för resten.

Hannes närmade sig altarrunden steg för steg,
tveksam och i stor vånda stadd. Han klagade:

Vartill förleder du mig? Är du av djävulen?

Främlingen genmälte:

Vore jag av djävulen, skulle jag då mana dig att
prisa Gud?


Hannes böjde ett knä. Men ännu en gång vände
han sig mot frestaren och sade:

Se mig in i ögonen.

Främlingen närmade sig försiktigt, gående på tå
med överkroppen framsträckt. Han förde sitt huvud
intill Hannes och spärrade upp ögonen. Missmodig
suckade Hannes:

Ack, jag ser ingenting. Likaväl kunde jag stirra
ned i det gröna havet. Var äro mina vänner?
Var äro mina fiender? Nyss, kamrat, voro vi två,
och jag kunde tvista med dig. Nu är jag ensam med
mitt hjärta.

Och vänd mot altaret sade han:

Jag tackar dig Gud, som skonat mig och mitt
hus för bitter nöd. Jag tackar dig, att du låtit mina
kära knektar falla för fiendehand, därigenom
frälsande mig ur en svår förlägenhet. Jag tackar dig,
att du låtit min stackars trumslagare dö, ehuruväl
han var mig kär och endast ett barn. Ty varför
skulle han ensam återvända? Eller skall jag gå till
rätta med min herre? Alla mina knektar äro döda
och jag tackar dig. Du har gynnat mina planer och
icke kommit mina beräkningar på skam. Du har
hört min bön, sådan som jag i oro och vånda bett
väl icke med läpparna men i mitt hjärta.

Bakom sig hörde han ånyo det underliga skrattet
utan eko. Och tycktes det honom likna ljudet från
en ostämd harpa, som slås av vanartiga händer.
Men numera brydde honom icke djävulens konster.
Trött och utan glädje återvände han till sitt hem.


Främlingens budskap besannades och likaså hans
spådom. Ty från den dagen fogade sig allting på
bästa sätt för Arnisius. Han behövde icke längre
pröva sitt snille i elementen för att med vågsamma
experiment hastigt komma till rikedom. Han vann
nu mer genom att lugnt sköta sin syssla än vad
han förut förlorat genom sina experiment och var
snart en burgen man. Och då borgarna fingo veta,
hur det hängde ihop med knektekontrakten och
att Arnisius ingalunda blivit bedragen av Kronan
utan snarare själv bedragit fast utan
lagöverträdelse, steg hans anseende oerhört. Han valdes till
rådman och skulle väl ock blivit borgmästare om
han icke som rådman visat en besynnerlig
tvehågsenhet i alla betydande ärenden. Det var hart när
omöjligt för honom att fatta ett beslut, i rådstugan
satt han tyst och snart oåtspord. Men knepet med
knektekontrakten förblev länge föremål för
borgarnas beundran och han tvangs gång efter annan
att berätta historien från början till slut. Borgarna
förundrade sig över böndernas dumhet, som icke
tagit annan säkerhet än Arnisii utfästelser och
dessutom icke ställt det så att den utlovade jorden
efter deras död måtte tillfalla hustru och
bröstarvingar. Härtill genmälte Hannes att han med
flit endast vänt sig till ogifta drängar och särskilt
till sådana om vilka han visste att de ivrigt önskade
träda i hjonelag. För dessa var löftet om hem och
jord ett utomordentligt lockbete som övervann alla
betänkligheter. Borgarna prisade då ytterligare

hans förstånd och Arnisius medgav något förströdd
att han handlat icke utan klok beräkning.

Med stigande ålder blev Arnisius alltmera
ordkarg, förströdd, otillgänglig. Hans utseende på
ålderdomen beskrives som nästan skrämmande. Han
magrade så att skallen framträdde naken under
huden. Det en gång rika håret föll av. Ögonen
tycktes slocknade och ögonlocken lyftes sällan från
sin halvslummer. Mörka, lillfingerstjocka ådror
vanställde huvudet och i pannan tecknade sig med
utomordentlig tydlighet den sicksackformiga åder,
som kallas Kainsmärket. Han blev också osnygg i
sina vanor och mycket girig. Sina penningpåsar
gömde han i sängen. Hustrun lättade ibland på
säckarna, nödd av sonen, en tapper och glad ung
herre. Med honom gick Arnisii innerligaste önskan
i uppfyllelse. Han adlades och antog därvid namnet
Arnfelt. Han tillhörde Konungens Drabanter och
fick sedermera även friherreskap, dock först efter
Arnisii död. Hannes lät sig allt berättas om sonen
men visade ingen glädje. Ej heller tycktes han
märka hustruns tillgrepp, vilket förvånade henne,
eftersom hon varje afton hörde honom räkna sina
mynt bak sängomhänget. En gång frågade hon
halvt på spe, halvt på trots.

Du räknar så titt, Arnisius. Är du rädd för
hustjuvar?

Han svarade endast:

Det tör räcka ändå.

Sista halvåret av sin levnad låg han oavbrutet

i sängen och höll så hårt i omhänget att hustrun
måste söka sig ett annat läger. Hon bar dagligen
till honom mat och kältade att han skulle äta. Då
stack han ut sin nakna arm och drog till sig skålen,
men när han efter en stund åter räckte ut den, var
den vanligen orörd. Vad han måste företaga sig
ute, skedde om natten, varvid hustrun passade på
och ansade bädden. Om dagarna sågo de icke
varandra och då hustrun någon gång ställde sig
framför sängen och ropade: Arnisius! Arnisius!
Lever du? svarade han icke. Men, hon såg ju på
den hårt åtstramade drällen att han höll i
omhänget. För att en smula retas med honom, vilket
alltid varit hennes sed, sade hon:

Hör, pigor, husbond svarar icke. Han är död.
Värm vatten, så skola vi tvätta honom.

Då blev han ängslig och sade:

Icke ännu, hustru. Låt mig vara.

Men natten innan han skulle dö, steg han upp
ur bädden och började orolig och tvehågsen vanka
av och an i stugan. Han var alldeles naken. I
vardera handen bar han tre penningpåsar. Hustrun
vaknade och skämde ut honom därför att han gick
där nakot. Då drog han drällen ur sängen och
slog den om sig. Han gick bort och öppnade luckan
åt gatan. Det var en senhöstkväll och ganska kyligt.
Hustrun bad honom stänga. Han sade:

Hör du? Hör du?

Vad skulle jag höra, svarade hon, annat än
regnet som ideligen faller.


Han  sade:

Du tror, att det är regnet. Men det är knektarnas
tramp på vägen.

Snick, snack! ropade hustrun. Vilka knektar?
Hör jag annat än regnet? Du villar dig.

Han sade:

Jag har fördrivit villoandarna och lever nu i
sanningen. Då knektarna knacka på vår port, skall
du säga dem, att jag farit. Bed dem giva sig till
tåls.

Hustrun frågade, vart han ämnade fara mitt i
natten och ovädret. Åter började han oroligt vanka
av och an. Drällen slängde som ett slakt segel
kring den höga, utmagrade kroppen. Slutligen sade
han:

Det är bäst att jag far till prästen i Almby. Han
är en gudsman och tör väl veta, hur jag skall
ställa knektarna till freds.

Hustrun sprang ur bädden och började med tårar
och smekningar tigga honom att han måtte stanna
i sitt hem. Men han pekade på luckan och sade:

Du hör ju. Hur skulle jag kunna dröja?

Då tog hon honom i famn.

Hannes, sade hon och talade lugnt, jag förstår
nu, vad det är för knektar du talar om. Och jag
förstår att din stund är kommen. Men varför vill
du inte dö i ditt hem? Varför vill du inte stanna
hos din hustru? Har jag varit dig emot?

Han drog sig ur hennes armar sägande:



Du har varit en del av mitt kött. Nu må jag
väl se mig om efter annat.

Hustrun gjorde icke längre några invändningar.
Hon hjälpte honom på med benkläder, skinnväst
och långrock. Närmast kroppen hade han alltjämt
drällstycket. Vidare hjälpte hon honom att draga
ut kärran ur lidret och spänna för hästen. Hon,
frågade ödmjukt om hon icke finge vara honom
följaktig.  Hannes svarade:

Bättre att du stannar, hustru. Hur långt du än
kan följa mig, över tröskeln följer du icke.

Vid tio- eller elvatiden på natten kom han till
prästgården. Eftersom han hade brått spände han
icke ifrån hästen utan förde endast in den i ett
öppet skjul. Han stod en stund och lyddes vid
husknuten och hörde även nu det taktfasta trampet.

Prästen väcktes. Den sena timmen och Hannes
tillstånd och utseende skrämde honom, men han
bibehöll likväl fattningen. De båda männen satte
sig på fönsterbänken med den brinnande lyktan
emellan sig. Hannes berättade lugnt och i
korthet, hur han handlat mot knektarna och begärde
prästens råd. Sedan han noga betänkt och
övervägt saken sade prästen:

Min mening är, Hannes Anisius, att du handlat
i god tro och bästa avsikt. Hade Gud nådeligen
tillstått knektarna att återvända från kriget, så hade
du förvisso varit karl att giva var man hans rätt.

Arnisius log. Han sneglade på prästen från

sidan. Prästen förvånade sig storligen över det
sluga och föraktfulla uttrycket i den sjukes ögon.

Präst, käre präst, sade han långsamt och med
ett spefullt tonfall, du hör väl ingenting från
vägen, du heller?

Vad skulle jag höra annat än regnet som
ideligen faller.

Arnisius log ännu bredare och nickade.

Jag förstår att min hustru varit här.

Han drog upp rockärmen och visade sin arm.

Säg präst, är detta något att rädda? Nej. Men
kanske är det angeläget att rädda själen? Vad tror
du? Skall jag stå som en bedragare inför min
herre?

Han reste sig för att gå men stannade, stödd
mot fönsterkarmen, lyssnande. Nu hörde han även
trumman. Han drog upp ögonbrynen, pekade med
tummen ut i mörkret och gjorde ett frågande
tecken.

Prästen skakade på huvudet.

Då brast han i skratt.

Kan tänka den prästen. Inte ens trumman hör
du, och då rör han ändå så flinkt sina pinnar.
Nej, vad skulle jag här att göra. Farväl.

Prästen ville hålla honom tillbaka, men Arnisius
stötte honom åt sidan och gick ut i förstugan.
Den omilda knuffen retade prästen så att han
utbrast.

Arnisius, djävulen regerar dig. Vad är det för

en trumma du hör? Det må väl vara den ledes
speleverk, dig till förförelse.

Där tog du fel, sade Arnisius och log rätt gott.
Det är bara min lilla trumslagare som Gud har
sänt för att äntligen sätta fart i mina gamla
skankar.

Han frågade om prästen kände någon där på
trakten, som vore villig att sälja sin gård.
Prästen uppgav, att Sven Nilsson vid Frönsaforsen, en
son till framlidne fogden Nils Grape, törhända
vore villig. Hannes tackade och tog farväl. Då
han öppnade porten, rusade ett svart raggigt djur
ned från trappan och försvann i mörkret.

En varg! skrek prästen.

Hannes sade:

Den vargen känner jag. Tiden är knapp och nu
ska vi kappas.

Prästen, som dröjde vid dörrspringan, hörde
kärran skrälla över dikesbron. Kort därpå förnam
han till sin bestörtning Arnisii röst, som stämde
upp en glad och världslig visa, möjligen en
sjömanslåt. Regnet föll emellertid så ymnigt att dess
smatter snart nog förtog ljudet av sången.

Hur snart Arnisius anlände till Frönsaforsen
är ovisst. När drängarna vid femtiden med lyktor
och slagor i händerna gingo till logen, funno de
på vallen utanför gärdslet hästen och kärran och
Arnisius som tycktes dem en död man, där han satt
kapprak och nästan stelnad med det kala huvudet
hängande ned mot bröstet. Husbond kom tillstädes

och vågmästaren bars in till härden. Så småningom
återfick han sansen och sedan han förstått var han
befann sig, frågade han genast om Sven vore
villig att sälja gården. Grapen svarade undvikande,
men Arnisius lät hämta in de sex penningpåsarna,
öppnade dem och hävde ut innehållet över bordet.

Räkna, befallde han. Och blir du nöjd så låt oss
genast sätta upp köpebrevet.

Grapen förstod snart, att summan kunde förslå
till två så magra och fattiga gårdar som
Frönsaforsen. Han sneglade upp mot Arnisius som rest
sig, skjutit upp porten och nu med pannan hårt
tryckt mot dörrposten stirrade ut i morgonljuset.
Försiktigt frågade Grapen om icke Arnisius själv
ville uppgiva, hur stor summa han medfört.

Arnisius svarade:

Det har jag glömt. Man kan inte minnas allt.

Välan, sade Grapen och rätade på sig. Jag litar
på dig, Arnisius, och tar dina pengar oräknade.
Kanske är summan för liten, kanske för stor. Det
betyder föga mellan vänner. Räck mig din hand.
Jag skall taga allt mitt gårdsfolk till vittne på att
jag sålt gården och att du erlagt vederbörlig
köpeskilling. Det är allt som behövs mellan hederliga
män.

Arnisius räckte honom handen, men när Grapen
kände dess kyla blev han förskräckt och skyndade
att avsluta köpet.

Arnisius sade:



Jag vill nu medan tider är bese min egendom.
Låt två av dina drängar följa mig.

Efter en stund blev Grapen alltför nyfiken och
begärlig att se, vad den döende mannen väl kunde
taga sig före. Han smög sig utanom huslängan
och upptäckte Arnisius stående på en kulle icke
långt ifrån stranden. Men på gärdet nedanför
kullen såg Grapen sina drängar i färd med att gräva
en grop. Han styrde då stegen tvärsöver gärdet
för att utfråga drängarna. Arnisius blev honom
varse och vinkade att han skulle komma upp på
kullen. Grapen lydde, ehuru med ganska mycken
ängslan. Han var rädd att köparen, när han nu
såg den magra jorden, skulle fordra återgång eller
en skälig minskning av köpeskillingen.

Men Arnisius sade:

Jag är mycket förnöjd och glad åt denna min
egendom. Här finner jag allt som är behagligt, rika
åkrar, djupa skogar, mäktiga klippor, en klar
fiskrik sjö och en sorlande älv. Hur ljuvligt har icke
Skaparen inrättat allt och är det väl underligt att
människan vill besitta jorden?

Därefter bad han Grapen att han måtte utpeka
och beskriva egendomens gränser. Han gjorde så,
och det är troligt att han icke tog till dem för
snäva, väl vetande att den köparen aldrig skulle gå
upp sina rågångar. Också blev Arnisius högeligen
tillfredsställd och tyckte sig ha gjort ett gott
köp.



Förväxlande far och son sade han:

Käre fogden min, hör nu på. Jag lämnade i
min ungdom ett fattigt hem, där jag lidit rätt
mycken nöd. Då jag tog avsked av min mor sade
hon: Innan du går, Hannes, så säg mig ditt
sinnelag. Vill du förbliva en rättskaffens människa även
om du måste leva i nöd? Jag svarade: Och därom
spörjer du mig, mor, sedan jag svultit i tjugu år
under ditt rättfärdiga tak. Med alla lovliga och
olovliga, med alla goda och onda, med alla
rättfärdiga och bedrägliga medel skall jag eftersträva
rikedom och anseende och ingenting annat. Hon sade:
Välan, min Johannes, människor kan du bedraga
men icke så Herren din Gud.

Då slog jag korset bakfram och spottade i alla
väderstreck på det att hennes ord icke måtte få
makt över mitt sinne.

Under många år slet jag ont till lands och till
vands men förtröttades icke. Du får din lön,
Hannes. Vad du nu lider skall vedergällas när
striden är slut. Du skall komma till rikedom och
anseende och din ålderdom skall varda hedrad.
Likväl är du en fattig yngling och det är dig icke
tillåtet att rata några medel, vill du vinna.

Nå, Grapen min, vilken skön och behaglig del av
jorden har jag icke vunnit? Dessa åkrar, denna
skog, denna sjö, dessa berg tar jag i lön för många
och tunga år. Detsamma lovade jag en gång åt en
hoper knektar, men de dukade under i striden. Icke
så jag.



Kom nu, Grape. Stunden är inne.

Han lade armen kring Sven Nilssons skuldror
och släpade sig nedför kullen till den plats på
ängen där drängarna väntade, stödda mot
spadskaften. Vägen tycktes honom oändligen lång men han
förlorade likväl icke modet utan sade skrattande
till Grapen.

Varför rör du icke pinnarna, gosse? Slå på
trumman, slå på trumman. Då är det mig lätt att
vandra.

Framkommen till gropen blev han åter allvarsam.
Och han kände nu igen Sven Nilsson och
förväxlade honom varken med fogden eller med
trumslagaren.

Han sade:

Vad menar du, Sven, är jag en rik man eller
en fattig?

Grapen svarade:

Förvisso är du mäkta rik, Hannes Arnisius.

Ja, sade Hannes, jag är så rik att jag har mer än
jag behöver.

Till Grapens och drängarnas förvåning tog han
nu av sig sina kläder och behöll endast drällstycket
kring kroppen. Han vek omsorgsfullt ihop varje
plagg och lade dem på varandra vid sidan av
gropen, alldeles som man om aftonen plär lägga
sina kläder vid sängfoten. Han svepte skynket väl
omkring sig, steg fram till gropens kant och
hoppade ner. Därvid förlorade han jämvikten och föll

framstupa, men reste sig genast på knä. Gropen
var just så djup att hans huvud höjde sig över
marken.

Han sade:

Hannes Arnisius, Herren din Gud kan du icke
bedraga.

Hannes Arnisius, nu är du fattig och har likväl
allt vad du behöver.

Därpå vände han sin blick mot Sven Nilson och
sade:

Vem vill nu kräva mig? Vem säger nu att jag
bedragit honom? Den jord jag nu besitter är mig
unnad.

Åter förlorade han jämvikten och föll framstupa
i leran. Skynket gled ner till höfterna. Revbenens
ringar vidgades och krympte och där han nu låg
och kämpade med döden tedde sig hans gulnade
kropp lik en mask i färd med att borra sig ner i
jorden.

Ännu en gång reste han sig på knä. Hjässan
nådde nu inte längre över marken men han lyfte
sina tomma händer och ropade:

Mor! Mor! Jag kommer med tomma händer och
ett glatt hjärta!

När Grapen och drängarna med stor möda lyft
kroppen upp ur graven, fanns det föga liv kvar och
till besinning återvände han inte mer, Hannes
Arnisius. Huruvida han i sin förkrosselse
verkligen önskade den sista vilostaden där ute på

ängen, kan vara ovisst. Säkert är att hans lik
återfördes till staden och bisattes i kyrkan.

Likaså skall enligt anteckningar av prästen i
Almby Arnfeltarnas stamfader, vågmästaren
Hennes eller Hannes Arnisius hava stått i otillbörligt
förbund med den onde.
</chapter>

<chapter name="Fransyska stilboken">
<h1>Fransyska stilboken.</h1>

Den 19 mars 1792, tre dagar efter den
ödesdigra operamaskeraden, kom förbud till Frönsafors.
Gårdens herre, generalen och Storkorset av
Svärdsorden med mera baron Carl Ludvig Arnfelt,
annonserade sin ankomst. Budet gav vidare besked om
det gräsliga konungamordet och röjde i största
hemlighet, att husbond själv blivit belagd med
misstankar för delaktighet i komplotten. Och voro
enligt budets förmenande dessa misstankar orsaken
till hans nåds hastiga avresa från Stockholm. Resan
skulle med det snaraste fortsättas till utlandet.

Huskaplanen Johannes Wisnelius, som tillika var
unge baronens lärare, sade till sin discipel:

Det är nu fyra år sedan hans excellens besökte
Frönsafors. Och det är två år sedan Johan Ludvig
hade den äran och tillfredsställelsen att betyga
sin sonliga vördnad. Jag går nu in på min
kammare och skriver ett värdigt hälsningstal, som
Johan Ludvig bör lära sig väl utantill för att vid
lägligt tillfälle extemporera.

Johan  Ludvig invände:

Är det inte bättre, att jag faller kära far om
halsen och betygar honom min sonliga ömhet?
Men Wisnelius svarade:

Vi få icke förglömma, att herr baronen är
förvänder med de fina hovsederna. Att Johan Ludvig
älskar sin far, det är en naturlig sak, men att han
också fått en god edukation, det återstår att bevisa.

Och han steg in i sin kammare och betäckte en
kvartsida med tät och prydlig stil, begynnande:

Sedan två år tillbaka har städse min ömma
trängtan varit att med sonlig veneration –

Unge baron var då femton år, på det sextonde.
Hans mor hade varit död i fulla fjorton år och
syskon hade han inga. Inte heller hade han
lekkamrater, inte heller hade han någon hjärtans kär.
Far såg han, som antytts, sällan. Visserligen kunde
han ha älskat sin lärare, kaplanen Johannes
Wisnelius, men det föll sig inte så. Vad kaplanen
skrev och skönt utlade var i själva verket rena
sanningen. I många år hade Johan Ludvigs ömma
trängtan gått ut på att med sonlig veneration falla
kära far om halsen och betyga honom sin
tillgivenhet. På väggen ovan unge barons säng hängde
porträttet av en ung man i »skytisk» kostym, en
yngling med lejonman över en hög och klar panna,
med stora, lysande ögon, med kraftig och
behagfull gestalt. En ung gud. Denna gud var eller
rättare sagt – hade en gång varit Carl Ludvig
Arnfelt. Med åren hade han fått stångpiska, rynkor,
gallsprängda ögon, isterhaka. Men unge baron såg
honom så sällan. Och även när han såg honom,
vägrade hans hjärta att erkänna förvandlingen.
Kära far förblev en ung, strålande hjälte.

Och nu var han misstänkt för delaktighet i
kungamord, stadd på flykt, biltog. Om kungen
visste Johan Ludvig föga eller intet. Men han
tänkte:

Vilken kältring till kung måtte det inte ha varit,
eftersom kära far hatade honom. Ack om jag vore
några år äldre! Då hade kanske far tagit mig med
i komplotten. Kanske hade lotten fallit på mig. Far
skulle med stolthet iakttagit, hursom jag icke
tvekade en sekund att offra mitt liv för
fäderneslandets väl.

Vidare tänkte han:

Hur skall jag nu kunna vara kära far till nytta?
Ack, om jag finge följa honom i landsflykt! Jag
skall bedja honom därom, och jag skall erbjuda
honom mitt möderne. Se där allt, vad jag kan
uträtta.

Över detta och mera i samma väg grubblade
unge baron hela morgonen. Vid middagsbordet
räckte kaplanen honom den fransyska stilboken, i
vilken han inskrivit sitt prydliga hälsningstal. Och
unge baron gick sedan av och an och pluggade
på talet. Svårt hade han att lära det utantill, svårt
hade han att finna rätta betoningen.

Mera sentiment, mera élan, uppmanade kaplanen.

Och Johan Ludvig upprepade för tjugonde, för
trettionde, för fyrtionde gången:
Sedan två år tillbaka har städse min ömma
trängtan varit –

Natten föll på, och det var tydligt att excellensen
icke kunde hemförväntas den dagen. Kaplanen och
hans discipel gingo till vila, och vänd mot det
»skytiska» porträttet läste unge baron i bara
nattskjortan ännu en gång sin läxa.

Kaplanen applåderade.

Just så, sade han. Just den tonen! Och jag vill
tro att hans excellens skall berömma såväl Johan
Ludvigs känslor som hans edukation, Johan Ludvig
kan sova lugnt.

Men Johan Ludvig kunde icke sova alls. Och mitt
i natten blev det stor uppståndelse. Hästhovar
smattrade mot gårdsplanens grus, eldsken
fladdrade oroligt i mörkret. Johan Ludvig skyndade
till fönstret. Han kom lagom för att se karossen
stanna vid trappan. I fackelskenet urskiljde han en
blå sidenkappa och ett blekt, fetlagt ansikte som
bra litet påminde om den skytiske ynglingen men
desto mer om den förfarne ränksmidaren Carl
Ludvig Arnfelt.

Far! Far! ropade unge baron och skyndade mot
dörren. I sista stund sträckte sig kaplanen ur
sängen och grep honom i smalbenet och utan att
släppa sitt tag sade han förebrående:

Vilken föreställning skulle hans excellens herr
baronen få om sin sons förstånd och seder, ifall
Johan Ludvig i bara särken gjorde sin reverens!
Bida vackert tills  i morgon  och lägg  skrivboken
under huvudkudden, så att han inte förglömmer
vad han har att säga sin kära far.

Därvid fick det bero.

Följande morgon sade kaplanen:

Nu går jag och anmäler Johan Ludvigs varma
önskan och supplik att få embrassera sin herr far.
Följ mig och håll sig beredd. Glöm inte de rätta
stegen och bugningarna. Var för all del mån om
att hålla näsan klar, eljes beslöjas rösten. Knäpp
spännet bättre, kom.

Unge baron stoppade skrivboken i rockärmen och
följde sin lärare. De gingo genom antichambren
och Wisnelius klappade lätt på sängkammardörren.
Kammartjänaren Blidberg öppnade. I högra handen
höll han en smal pensel, vars spets lyste röd som
en droppe blod. Kaplanen viskade med Blidberg
och vann inträde. Dörren lämnades på glänt. Unge
baronen smög sig fram till gläntan, blickade
förstulet in i kammaren.

Framför toalettbordet med den venetianska
spegeln, som bestod av ett stort och sex mindre glas,
satt kära far. Hans huvud, hals och skuldror
återgavs olika av de sju glasen, en face, profil,
uppifrån, nerifrån. Det nedersta kantglaset fylldes helt
av den vitpudrade, svällande hakan. Mittpå det
stora glaset lyste som ett rött rosenblad baronens
överläpp. Hans underläpp stötte fortfarande i blått
men skulle snart under Blidbergs pensel förvandlas.
Puderkappan hängde solkig och grov över
livrockens ljusgula siden.
Den rosenröda överläppen förvånade unge baron,
eljes fäste han sig föga vid alla dessa detaljer.
Han var angelägen att se kära fars ögon, stora,
blå ögon med en ljus, glad, pojkaktigt illmarig
blick. Men baronen höll ögonlocken halvt fällda,
stora och tunga som av gråt. Unge baron såg
för sann, att kära fars humör försvunnit. Det
smärtade honom men upptände på samma gång en
het medlidandets och kärlekens låga, som värmde
hans själ. Vad allt hade han icke velat genomgå
och lida för att spara kära far något bekymmer.
Och åter tänkte han på sitt möderne, den enda
gåva han hade att giva.

Nu hörde han sitt namn nämnas först av
kaplanen, sedan av Blidberg, som öppnade dörren. Han
sköt skrivboken bättre upp i ärmen och tumlade in.
De tre första stegen glömde han och den första
bugningen. Han såg fortfarande i spegeln – fars
blanka, glänsande blå ögon, han såg honom lyfta
armarna, så att puderkappan gled bort från det
gula sidenet, sträcka sina händer över huvudet som
för att gripa sonens huvud och trycka det mot sitt.
Johan Ludvig tog ännu några otympliga,
förfuskade steg och skulle väl ha glömt både den
andra och den tredje bugningen, om icke kaplanen
ingripit. Med en mäktig gest hejdade han sin
discipel, han bugade själv tre gånger och förmådde
gossen att följa exemplet. Under tiden vred sig
baronen ett halvt varv på svängstolen, korsade benen,
knäppte händerna och smålog med sin brokiga mun.
Eh bien, mon cher?

Sedan två år – viskade kaplanen. Se rakt fram.
Ena handen i kråset, den andra fri –

Unge baron såg rakt fram. Han stoppade vänstra
handen i kråset och beskrev med den högra små
halvcirklar.

Sedan två år tillbaka har städse min ömma
trängtan varit –

Baronen slöt ögonen, lutade nacken mot
stolskarmen och pekade på underläppen. Blidbergs
blodglänsande penselspets återtog sitt arbete och snart
hade även underläppen återvunnit ungdomlig
fägring.

Men Johan Ludvig kom av sig. Han hade inte
sett någonting liknande. Det förvånade honom och
det smärtade, ehuru han inte visste varför. Han
tystnade. Och baronen sade:

Kära barn, resvagnen står för dörren. Du måste
fatta dig kort och koncist. Dock utan att glömma
dina befogade önskningar.

Hoppa! viskade kaplanen. Hoppa fram till
gratulationer och välönskningar –

Men Johan Ludvig sade:

Kära far, får jag följa med på resan?

Baronen slog upp ögonen; då han kände
Blidbergs pensel i mungipan, vågade han icke vrida
på huvudet och kunde därför icke se Johan
Ludvigs min.

Impossible, mon cher. Det blir inte någon
lusttur. Min vän archiatern har tillrått ett långvarigt

luftombyte. Han är rädd att jag eljes skall falla
offer för samma sjuka som – hm – en mycket
hög person. Det blir väl din tur kära barn att göra
lustresor plus agréables que ne sera-t-il le mien.

O, min Gud, han missförstår mig, tänkte unge
baron. Jag vill dela hans landsflykts bittra nöd och
han tror att jag fikar efter nöjen. Med vilka ord
skall jag kunna övertyga honom om mina känslor?

I tankarna flög hans blick över den tätskrivna
kvartsidan och stannade vid toppunkten av
kaplanens patetiska utgjutelser. Med en röst som för
varje ord blev mera skälvande och ärlig sade han:

Jag är ung, min far. Och om också ungdomen
är fiende till eftertanke och klokskap, så är den
dock icke oförenlig med ädla, ömma sentiments.
Tillåt därför min far, att jag yppar mitt hjärtas
glödande hemlighet. Jag älskar –

Parbleu! skrek baronen och satte sig upp. Han
älskar! Sacré coeur! Här står jag med foten på
vagnssteget färdig att draga i en perpetuell
landsflykt, och han begär att jag skall syssla med
mariage och annat strunt. Tala med faster Sophie,
hon har min fullmakt att styra med familjen –

Ers excellens! kved kaplanen. Ers excellens!
Vilket fatalt misstag. Jag bedyrar, att Johan
Ludvigs känslor äro  av  annat slag –

Baronen slog ut med handen. Hans ansikte bytte
hastigt uttryck, han smålog älskvärt och illparigt.

Très bien. Då är jag lugn. En liten Doris,
Celinda i byn! Eh bien, mon fils, du är femton år
och från det femtonde till det sjuttiofemte året
är mannen en dåre och hans dårskap obotlig.
Skaffa dig en liten maitresse. Jag behöver icke
ens blunda, jag är så långt borta. Jag skall vara
nöjd om du inte följer min färd med förbannelse.
Mina skor, Blidberg, min kappa, min hatt, min
käpp –

Nu eller aldrig, tänker unge baron, där han står
och sliter i spetsmanschetterna. Mina ord
missförstår han, han skall förstå min handling. Jag skall
giva honom mitt möderne, allt vad jag äger. Men
hur skall jag med tillräcklig finkänslighet erbjuda
min gåva?

Åter tar han till den tätskrivna sidan och åter
finner han några lämpliga inledningsord.

Min far, ni har alltid för mig haft den ömmaste
omtanka. Aldrig sparade ni tid eller möda eller
gods och guld –

Han stirrar stum och med gapande mun på kära
far, som hastigt vänder sig mot bordet och
öppnar locket på ett schatull i gult och blått.

Baronen säger:

Du minner mig om något. Här är min reskassa,
hela min kontanta behållning. Mycket kan jag ej
giva dig, men tag likväl detta till dina trängande
depenser.

Han räcker honom två rullar guldmynt. Unge
baron tar inte emot. Tårarna stå honom i ögonen.
Han gör en häftig rörelse, kanske för att skjuta

tillbaka pengarna, kanske för att äntligen kasta
sig om halsen på kära far.

Då lossnar skrivboken ur ärmen och faller till
golvet. Blidberg tar hastigt upp den, far rycker
den till sig, ögnar den tätskrivna sidan, småler
sarkastiskt och säger:

Q'est-ce que c'est, ça? En böneskrift? Ack, mon
cher, mina välmaktsdagar äro till ända. Mitt
inflytande vid hovet för alltid stäckt –

Med några hastiga ord ger kaptenen saken dess
rätta belysning. Det är unge barons välkomsttal,
som han för bättre minnes skull tecknat upp –

Olycklige Johan Ludvig! Ännu i sista stund vill
han frambära sitt offer. Men hans rörelse är för
stor, hans tårar rinna ymnigt. Baronen sticker
häftet innanför kappan. Tiden är alltför knapp.

Han vill använda den kära skriften som
reslektyr –

Och han öppnar stora famnen.

Nu – farväl!

Han förmår endast framstamma:

Far – mitt möderne – mitt möderne –

Kära fars armar falla till sidorna, den blå
sidenkappan hänger slankig kring hans kropp som
skynket kring en fågelskrämma. Ansiktet bleknar till
grått, ögonens glans mattas, endast munnen
behåller sin starkt lysande färg. Unge baron iakttar
med stigande ångest denna förvandling, vars orsak
han ej förstår.

Äntligen  säger baronen:

Nu tog du mig på det ömma, Johan Ludvig.
Ack ja, jag har väntat dina reprocher. Trodde dock
icke, att de skulle komma så snart och i denna
stund. Hoppades kanske ock, att jag skulle vara
död och begraven före redovisningens dag. Vem
som underrättat dig vet jag icke. Men han har
talat sant. Jag har förstört ditt möderne.

Hästarna frusta där utanför och skrapa i sanden,
Baronen går fram och kysser sin son på pannan.
Han säger:

Jag önskar, att du aldrig måtte lämna ditt hem
så fattig som jag och så ensam.

Han går med hastiga steg mot dörren. Den blå
sidenkappan fladdrar i korsdraget och smeker med
mjuka flikar Frönsafors väggar.

Unge baron står, där han står. Efter en stund
ser han upp, ser sin bild i spegeln. På pannan
bär han ett smalt, blodrött märke efter kära fars
läppar. Hjulen gnissla mot gruset. Unge baron
kastar sig framstupa på golvet. Förgäves söker
kaplanen korrigera en så olämplig ställning.

Unge baron bemöter varje föreställning med
snyftningar och våldsamma sparkar. Han får ligga.
Tills vidare. Även den bästa edukation måste giva
ett visst spelrum  åt impulser och sentimenter.

Redan långt från Frönsafors rullar gamle baron
på knaggliga vägar mot en perpetuell landsflykt.
Han har ögnat igenom den tätskrivna sidan och
med tillfredsställelse konstaterat, att sonen har en
värdig lärare. Halvt i distraktion vänder han
bladet och möter där en annan stil, skranglig och
kantig. Med denna stil är sidan tätt beskriven och
han läser:

J'aime mon père. J'aime mon père. J'aime mon
père.

Därunder:

Jag älskar min far. Jag älskar – etc. Hela sidan
utför.

Baronen gör en häftig rörelse. Blidberg, som
sitter på bocken, tycker sig urskilja ett undertryckt
– halt. Han förmedlar ordern till kusken.
Karossen stannar.

Men baronen märker ingenting. Han stirrar
oavvänt på skriften och nu är det hans ögon, som
tåras. Mon cher enfant, mumlar han, mon cher
enfant.

Fiken efter flera ömhetsbevis vänder han ännu
en sida och läser:

Tu aimes ton père. Tu aimes ton père etc. och

Il aime son père. Il aime son père etc.

Då slår han upp titelbladet.

Etudes françaises pour mr le baron Jean Louis
Arnfelt.

Blidberg har klättrat ned från bocken och står
vid dörren med hatten i hand.

Önskar – önskar ers excellens, att vi skola
vända?

Baronen svarar:

Du är tokig, Blidberg. Kör på!
</chapter>
<chapter name="LABYRINTEN">

</chapter>


<chapter name="Labyrinten. I.">


<h1>Labyrinten.

I.
</h1>
Mitt i storstaden finns en labyrint. Den
består av gränder, cirkelformiga, s-formiga,
vinkelformiga, gränder av alla former, utom den raka.
Jo, det finns verkligen en lång och ytterligt trång
gränd som är alldeles rak. Slår man in på den, så
har man utsikt att hitta ut ur labyrinten.

Naturligtvis ha icke alla och envar samma
svårighet att reda sig i labyrintens irrgångar.
Besynnerligt nog är det kanske svårast för den som
känner, riktigt väl känner labyrinten att finna
rätta vägen ut. Det är tydligen varken grundlig
kännedom eller gott lokalsinne som det härvidlag
kommer an på. Utan helt andra
själsförmögenheter. Åtminstone får man den tanken då man
iakttar de människor som ständigt kretsa kring i
gränderna. Till synes utan mål, utan vilja och
utan hopp.

Människorna? Ja, om dagen ännu människor, men
redan i skymningen blott skuggor. Nå, det beror
väl till stor del på den usla gatubelysningen.
Sparsamt utdelade och sparsamt lysande lyktor tyckas

endast tjäna till att ytterligare förvirra vandraren.
Clair-obscuren blir alltför obscur. Portgångar och
prång tömma sitt mörker i gränderna. Sitt
mörker och sina skuggor. Ibland kan man få det
intrycket att mörkret är ett svart vatten, gränden en
undangömd venetiansk kanal, skuggorna långsamt
kringdrivande spillror.

Men det finns ju också ljuspunkter i mörkret.
Det finns här och var små bodar som bakom matt
upplysta rutor framvisa sina rariteter. De där
rutorna locka skuggorna till sig, belysa dem,
värma dem, förmå dem att tala, gestikulera,
småle, nästan som människor. Framför allt då de
små skuggorna, barnskuggorna, skuggbarnen.

Likaså finns det ju härbärgen som bestå sig med
ett och annat upplyst fönster. Hotel Polen till
exempel har över sin namnskylt två rätt starka
lyktor. Antagligen är det goda näringsstället stolt
över sitt stolta namn – som dock något elakt
klåfinger med ett par kritstreck förvandlat till det
mindre vackert klingande: Pölen!

Vågar man sig nu in i den kolmörka
portgången och stiger några trappsteg ned och öppnar
dörren, vars ruta bär inskriften Café Polen,
kommer man in i ett ej särdeles stort rum av solid
konstruktion. Taket är ett korsvalv. Väggarna kala
och smutsiga. Få bord, få stolar. Det är
tydligen icke något särdeles frekventerat ställe.

Vid den ena väggens mitt sitter allena fru
Grossman, känd i labyrinten som – nåja, som fru
Grossman. Hon är icke ställets värdinna, men
tydligen en stamkund, ty kyparen eller krögaren eller
drängen eller vad nu den bedrövliga skepnaden kan
vara bemöter henne med en viss förtrolig aktning.
Vad påminner hon om, fru Grossman? Sannerligen,
där hon nu sitter ensam vid den kala,
valvbågformiga väggen och med en gaslåga över sitt huvud,
liknar hon nästan en madonna, målad av någon
naiv konstnär, en madonna med starkt skära
kinder, starkt röda läppar, starkt svärtade ögonbryn,
och fransar, starkt glänsande ögon, en madonna av
nästan bysantinsk stelhet i ansiktet, i kroppens
hållning, i leendet, det oförgängliga, aldrig
skiftande leendet. Några barn håller hon icke i famn,
men väl en stor katt.

Labyrintens madonna och kyparen, hennes
värdige präst, vars tjänster hon tar emot utan att
ägna dem någon uppmärksamhet. Hennes
juvelbesatta händer, som oavlåtligt och långsamt smeka
katten, samt de spelande ögonen är det enda
rörliga i bilden. Blicken söker, suger, smeker.

Den har för närvarande icke mycket att söka
mellan de fyra kala väggarna. Förutom kyparen
och katten finns det blott ännu ett liv, en kvinna.
Hon sitter i en vrå av rummet, lika orörlig som
madonnan, ännu orörligare. Hon har ingenting av
madonnans prakt eller av hennes värdiga, nästan
ämbetsmässiga stelhet. Hennes kropp är upplöst i
slapp och hopplös trötthet. Man kan så gott förstå
att hon hör till dem som gått vilse i labyrinten.
Hennes huvud, starkt bakåtlutat, stödes mot muren.
Ögonen glimma fram under halvt sänkta ögonlock.
Se dessa ögon något, så är det säkert ingenting
annat än grändernas smutsgrå skymning, deras
förvirrade vindlingar, deras trista skuggor.

Madonnans skarpa och livliga ögon konstatera
emellertid att flickkroppen i den slitna, tarvliga
dräkten är ung och ej utan behag.

Och nu utspelas en obetydlig liten scen,
säkerligen ej ovanlig för stället. Kyparen ställer fram
en kopp kaffe och ett fat med bröd åt flickan. Rör
vid hennes axel. Hon vaknar upp, trevar fram en
liten börs – på Hotel Polen betalar man i förskott
– skakar ut dess innehåll i handen. Kyparen
räknar snabbt slantarna, tar dem lika snabbt och tar
desslikes fatet med bröd. Kaffe räcker det till,
bröd är för mycken lyx. Flickan tar koppen med en
hand – nej, det går inte – hon måste ta den
med båda. Den är visserligen inte så tung, men
händerna skälva. Och under det att kyparen med
misstänksamma blickar betraktar denna den
tarvligaste bland gäster tömmer hon koppen i ett enda
långt drag, ställer den ifrån sig, reser sig, går –

Och nu utspelas ännu en liten scen, vanlig eller
ovanlig. Madonnan förlorar något av sin orörlighet,
den juvelprydda handen griper brödskålen, hennes
egen ack så rika brödskål! – och räcker den mot
flickan. Hennes leende blir mer strålande, mer
varmt, mer inbjudande. Hon säger också några ord,
vänliga, förtroendeingivande. Hon makar åt sig,
bjuder plats –

Men allt detta har en oväntad verkan. Flickan,
som dröjt en sekund i steget, som ytterligare ett
par sekunder fascinerats av korgens rikedom, låter
nu blicken stiga från den stengnistrande handen till
den blottade barmen, till det söta, rödsminkade
leendet, till de glänsande ögonen. Och plötsligt
ryser hon till, skakas från huvudet till fotabjället,
går. Flyr – om hon nu verkligen är i stånd att fly.

Kyparen rycker på axlarna. Fru Grossman ställer
långsamt tillbaka skålen, smeker åter katten, stelnar
till en bild vid helgedomens kala vägg.

Under tiden har gränden fått sin rätta, nattliga,
becksvarta timbre, här och var fläckad av ett
grådaskigt sken. Hotel Polens lyktor blinka över
namnskylten, över den gapande porten, över Ingrids halvt
uppåtvända ansikte. Ingrid Vemsomhelst, Ingrid
Ingen, flickan som icke tog bröd ur fru
Grossmans hand. Ingrid glider ur mörkret i mörker. Den
hopplösa, mållösa, viljelösa vandringen i
labyrintens irrgångar begynner på nytt. Det är icke en
människas vandring, det är en spillras långsamma
drift fram över en mörk vattenyta. Flickan med det
av trötthet tillbakaböjda huvudet liknar en
drunknad. Då någon lykta eller ett upplyst fönster kastar
sitt sken över hennes ansikte röjer det knappt spår
av liv. Ögonen äro halvslutna, munnen halvöppen.
Ibland dyker ett annat huvud fram bredvid flickans,
någon av grändens skuggor söker kontakt med sin
like. Får icke svar, icke en blick, icke en min.
Försvinner åter i mörkret. Och spillran glider vidare
genom labyrintens cirkelformiga, s-formiga,
vingliga gångar.

Som sagt – det finns en enda trång gränd, vars
raka lopp mynnar ut där labyrintens värld slutar
och storstadens tar vid. Mittför mynningen
blänker ett fönster med en fyrs starka och dragande
sken. Ett stort, halvbågformat fönster. Sett långt
inne från gränden kan det nästan likna ett väldigt,
solglittrande Gud Faders öga på ett målat
kyrkfönster. För den som kommit ut i den trånga raka
gränden blir det gärna så att han med eller mot
sin vilja styr kosan mot skenet. Och har han icke
längre någon vilja, drages han oemotståndligt. Det
är någonting besynnerligt lockande och främmande
hos det där ljuset – sett från labyrinten.

Och likväl är det ett högst vanligt fönster i
bottenvåningen av ett stort hus. Huset är också
högst vanligt, högst banalt i sin pompösa storhet.
Ett Grand Hôtel kanske eller en klubblokal. Blickar
man in genom fönstret, som väl av glömska
lämnats blottat, skall man finna ett ytterst elegant och
ytterst korrekt inrett rum, men just så slätstruket
som endast det ytterst eleganta och korrekta kan
vara. Mittpå golvet står ett bord med tända ljus,
och kring bordet sitta tre unga herrar och spela
kort. Men inte heller på den punkten skall man
vänta sig någon rafflande sensation! Spelet är en
vanlig, halvsömnig aftonbridge, guldstaplarna äro

blygsamma och växa eller avtaga i måttfull takt.
Korten falla lika lugnt och sävligt som spelarnas
repliker. Och spelarna själva erbjuda ingenting
anmärkningsvärt. Deras eleganta och korrekta
aftondräkter utgöra endast lämpliga detaljer i den
eleganta och korrekta rumsinredningen. Man kunde
nästan vara frestad att säga detsamma om deras
personer. Tre väluppfostrade, välklädda unga män,
som på lovligt sätt och lovlig ort fördriva
kvällstimmarna – se där vad fönstret avslöjar.

Kanske dock att den ene av dem – just han som
sitter vänd mot fönstret – har någonting alltför
vekt och på samma gång alltför livligt i sitt
väsende, sitt uttryck, för att vara fullt korrekt, fullt
pålitligt korrekt.

Och vidare – det lugn, det bekymmerslösa, en
smula liknöjda välbefinnande, den svala, trygga
munterhet som omger ungdomen där inne böra
icke just de verka som någonting högst underbart
och nästan ofattligt på en människospillra som
nyss, sugen framåt av det lockande skenet, lämnat
labyrintens skuggvärld?

Flickan blir stående vid fönstret, orörlig. Hennes
ögon vidgas, långsamt.

Där inne fortsätta spelarna sin halvsömniga och
korrekta bridge. Allt är tryggt, lugnt, sig likt.
Världen omkring dem är storstaden – den
ljusglittrande – deras egen värld. Och det dröjer en stund
innan ens den mest känslige av dem förnimmer
närvaron av någonting främmande. Men den gör
sig förnimbar. Han känner en viss oro, denna oro,
som känsliga personer ofta erfara då någon osedd
betraktar dem. Han vrider sig, rycker på axlarna,
ännu halvt omedveten om sin oro. Så ser han sig
plötsligt omkring. Han skuggar med handen för att
kunna se bort mot fönstret. Så reser han sig, står
några sekunder obeslutsam, går till fönstret.

Det är mitt i en givning: hans medspelare ha
ingen orsak att lägga märke till hans frånvaro
eller till honom själv, där han står halvt
framåtböjd och stirrar ut på gatan. Likväl blir han
stående rätt länge och fullständigt orörlig. Vad han
ser fascinerar honom, suggererar en stämning av
plötslig skräck. Han urskiljer ej stort mer än ett
uppåtvänt flickansikte, ungt, vackert, men blekt
förgrämt och livlöst. Skenet från en båglampa ger
huden en blåaktig teint I detta döda ansikte leva
endast ögonen, stora, vidöppna, drömskådande,
brinnande av en sista ångest, även den nära att
slockna. Det är den syn som binder honom.

Och hon där ute? Hon ser väl endast en ung
man, en förunderligt lycklig och ljusomströmmad
ung man som betraktar henne med skräck och
kanske medlidande. En ung man som kanske några
ögonblick känner ett deltagande för hennes varelse
av helt annat slag än det fru labyrintens madonna
bjöd henne. Och plötsligt småler hon. Småler
därför att han är vacker, småler därför att han kanske
är god, småler därför att det glittrar och blänker
för hennes ögon eller därför att det dock till sist
faller sig naturligt för en ung flicka att småle mot
en ung man.

Småler och rör läpparna i en viskning.

Men leendet endast förstärker det hemska i
synen. Och vad kan viskningen vara annat än
hånfull eller smutsig. Den unge mannen rätar på sig,
stryker med handen över pannan, rynkar
ögonbrynen. Han fattar i gardinen och drar den hastigt
för fönstret. Står några ögonblick eftertänksam,
ropar och räcker åt den inträdande betjänten eller
uppassaren (som i sitt slag är om möjligt än mera
korrekt än sina herrar) ett mynt åt tiggerskan
där ute.

Varmed allan rättfärdighet är uppfylld. Ty
tiggerskor och mynt är onekligen den enda
tänkbara kombinationen.

Kanske dock icke alltid.

Fönstret har slocknat, tiggerskan står kvar,
alltför slö att fatta hur ett så vackert, lysande fönster
kunnat så hastigt slockna. Nu kommer herr
betjänten, värdig och god som en allmoseutdelare
anstår. Han räcker henne myntet med en förklarande
åtbörd mot fönstret. Troligen säger han henne
också att hon bör visa sin tacksamhet genom att
fortast förfoga sig därifrån. Och hon lyder. Men
plötsligt stannar hon, vänder sig om. Båglampan
över hennes huvud belyser ett ansikte där ett sista
trots och en sista smärta, en sista stolthet och en,
sista vrede flammar upp. Tiggerskan kastar myntet.
Så sjunker hon åter ihop, blir åter en viljelöst
drivande spillra.

Den livlige och välgörande unge herrn, som
genom att draga för gardinen tror sig ha strukit
flickansiktet ur minnet och som vidare tror sig ha
köpt rätten till en kväll, lika lugn som alla andra,
han har nu åter slagit sig ned vid bridgebordet då
betjänten inträder och halvt förlägen rapporterar
utgången av sin mission. Än sen? Det var ju rätt
besynnerligt, kanske också en smula obehagligt –
att ha sårat en tiggerska, som inte var eller inte
ville vara en tiggerska. Men än sen? Spelet kan
fortsätta.

Det är just det, det icke kan. Åtminstone kan
den lättrörde unge herrn icke fortsätta. Den lugna,
bekymmerslösa kvällen har ohjälpligen splittrats
av ett främmande element. Vem var hon? Varifrån
kom hon? Varför stod hon just här? Och varför
skulle just jag? Vad tänkte, sökte, ville hon? Och
framför allt – vart går hon nu? Vad väntar henne
nu? Någonting ohyggligt kanske, och något som
jag kanske kunde ha förhindrat!

Dylika tankar kunna mer eller mindre lätt
avfärdas – som oftast. Dock icke alltid. Någon gång
växer snöbollen så hastigt till lavin att den kloka
besinningen icke hinner uppföra sina skyddsverk.
Så här. Första minuten rycker unge herrn
beklagande på axlarna, i den andra har han redan blivit
en ohjälpligt dålig spelare – och efter fem minuter
har han uppgivit kampen. Han lämnar sitt korrekta
sällskap, som småler överseende. Ty en viss grad
av excentricitet kan anses vara fullt korrekt.

Den unge mannen har emellertid redan kommit
så långt utom korrekthetens råmärken att han
frågar förste bäste på gatan efter den underliga
flickan. Frågar med stigande oro. Och äntligen kan
en konstapel, som givetvis haft grava ämbetsskäl
att uppmärksamma kringstrykerskans färd, ge
upplysningar. Sökaren kommer på rätt spår och finner
inom kort den sökta, ja, är nära att stupa över
henne. Hon har vikit in på en skummare tvärgata,
satt sig på trottoarkanten, orkar inte mer. Orkar
knappt förvåna sig, än mindre göra några som
helst invändningar, då den unge mannen ropar an
en droska och hjälper henne upp däri. Han frågar
var hon bor? Ingenstans. Inte något hem? Nej.

Vart skall han föra henne? Så dags på dygnet
finns inte mycket att välja på. Den unge mannen,
vars förnamn är Axel och vars efternamn kan
utelämnas – han tillhör i varje fall den välaktade
släkten Någon – har givetvis ett hem. En mycket
vacker garçonnière, vars i själva verket rätt enkelt
hållna rum bör synas praktgemak för en medlem
av labyrintens trångbodda folk. Så vackra, fina,
dyrbara ting måste väckra undran och beundran
hos en halvdöd. De väcka Ingrids intresse. Stödd
av kuddar sitter hon på divanen i herr Axels
arbetsrum och betraktar storögd, fast genom
trötthetens och det obegripliga äventyrets töcken all
härlighet. Hennes intresse återväcker ett intresse,

i nära släkt med misstro, hos den gamle tjänaren,
som bekymrad och beskäftig sysslar i rummet.
Snart skickas han emellertid av sin husbonde att
skaffa flickan någonting till livs.

Så äro de då allena, varken mer eller mindre
allena än nyss, då en glasvägg skilde dem åt. Axel
hjälper henne av med hatten och den eländiga lilla
kappan. Än mer, han faller på knä och snör upp
hennes kängor. Hon gör ingen åtbörd för att
hindra honom, hon låter allt ske som det kommer
i denna äventyrliga dröm. Och på alla hans frågor
har hon blott en skakning på huvudet och ett
svagt leende till svar. Han tar hennes blåfrusna
händer och värmer dem mellan sina.

Och plötsligt äro de än mera allena än nyss.
För några ögonblick har storstaden upphört att
vara till, och den mörka labyrinten, den korrekta
klubben, själva det vackra rummet. Och den
osynliga, men kristallhårda glasvägg som skiljer två
världar åt, har rämnat, fallit i spillror, utan att de
båda förnummit ett ljud av skärvornas skärande
rassel. De betrakta varandra. Och då hon drar sina
händer ur hans sker det endast därför att hon
måste vidröra hans huvud, hans hår, hans panna,
försiktigt, nästan skrämd som ett barn då det
första gången vidrör en underbar och oanad gåva.

En stund, som mätes med sekunder. Snart dyka
det vackra rikemansrummets dyrbara detaljer åter
fram, väggarna resas åter, storstaden gör sig
förnimbar och flyktingen från labyrinten känner sitt
främlingskap på nytt.

Tjänaren sätter en bricka framför henne, och
det sätt på vilket hon kastar sig över maten visar
ju dock att ett svalg är befäst – – – Det är inte
bara den korrektaste bland korrekta, en gammal
lakej, som med vämjelse vänder sig bort, utan även
hans unga herre.

Dock, hans medlidande är ju alltjämt lika varmt.
Då flickan slutat att äta och åter trött sjunker
samman med den sista tuggan knappt svald är det
herr Axel själv, som lägger henne till rätta bland
kuddarna, som sveper filten om henne, som släcker
ljuset – endast lämnande en svag liten lampa
brinnande – och som, då flickan ögonblickligen tycks
ha fallit i sömn, försiktigt smyger ut ur rummet.

Äntligen har han kommit till en punkt, unge
herrn, där han kan pusta ut, se sig om, småle ett
grand åt sig själv. Den nervösa oron, hetsen har
upplösts, det hemlighetsfulla är borta. Kvar stå
endast två fakta: han har gjort en ganska god
gärning, och han har skaffat sig en ganska besynnerlig
flicka på halsen. Det första gott och väl, det
senare – mera tvivelaktigt. Men det bekymrar
honom på det hela taget mycket litet. I klok
eftertanke kan han alls inte mäta sig med sin trogne
tjänare, som beredd att assistera husbonden vid
avklädningen, gör honom en massa frågor och
föreställningar. Är skrivbordet där inne i rummet
där flickan lämnats ensam, är det låst?
Naturligtvis inte, gamlen känner sin herre. Är
dokumentskåpet låst? Nej. Och alla dyrbara små ting
som stå strödda över rummet, äro de inte som
gjorda att försvinna i en alltför rymlig kjortelsäck?
Är det inte rentav att inleda i frestelse? Flickan
sover visserligen, tycktes sova – vem vet? –
låtsades sova –

Han kommer så långt med sitt visa prat, gubben,
att unge husbond tar upp nyckelknippan, står där
och fingrar på den, övervägande. Det är ju inte
utan rim och reson, vad gubben säger. Han kan bli
bestulen. Det finns vissa småsaker där inne som
kunna inleda i frestelse. Och plötsligt känner han
att förlusten av dessa dyrbarheter skulle betyda
mindre för honom än förlusten av – ja, av vad?
Han gör sig inte så noga reda för den saken. Men
han stoppar beslutsamt nyckelknippan i fickan. Och
när han nu höjer blicken och ser sitt eget gruvligt
bekymrade och grubblande anlete i spegeln
mittemot, måste han skratta.

Men några sekunder senare måste han skratta
ännu hjärtligare, ty sedan han dragit av sig rocken
och lämnat den åt tjänaren upptäcker han alltjämt
i den förrädiska spegeln hurusom gubben med
förbittrat envis min och tyst muttrande för sig själv
drar upp nycklarna ur fickan. Omöjligt att stå en
så halsstarrig trohet emot! Så i Herrans namn då,
han får väl göra gubben till viljes! Halvt förargad,
halvt leende rycker han åt sig knippan. Ska det
låsas och reglas  så ska det åtminstone icke ske
med så fubbliga händer. Alltså smyger sig herr
Axel på tå bort till rummet, lyssnar vid dörren,
lyssnar så länge och ängsligt som om han själv
vore en tjuv. Kanske är han det också – i färd
med att bestjäla sig själv.

Flickan från, labyrinten har icke somnat. Vilken
trötthet skulle så snart förmått söva grubblet över
det underbaraste äventyr i världen? Ett äventyr,
vars utveckling och upplösning är lika oberäknelig
som en dröms nyckfulla bana. Hon kan väl knappt
tro – och kan hon ens önska? – att en hel natt
skall förflyta, innan någonting nytt och underbart
sker.

Och så inträffar någonting nytt och underbart.

Dörren glider upp och äventyrets prins träder in.
Var annat att vänta? Han smyger sig fram till
hennes bädd, böjer sig djupt ned över henne – var
annat att vänta?

Hon väntar med slutna ögon. Hon hör honom
åter smyga sig bort, hon hör nycklar rassla, lås
vridas om, lådor dras ut –

Det förstår hon icke. Hon öppnar ögonen, lyfter
litet på huvudet. Hon ser honom syssla vid
skrivbordet, ser honom ta än det, än det föremålet,
stoppa det i lådan, låsa. Så går han från låda till
låda, från skåp till skåp, på tå, ängslig som en
tjuv.

Och hon förstår, och hon förstår, och hon
förstår.

Var annat att vänta?

Han har gått och hon sätter sig upp. Med
fubblande brådska sätter hon på sig kängorna, kränger
kappan över axlarna. Sjunker ihop för några
sekunder, sitter med huvudet maktlöst tillbakaböjt och
stirrar under halvslutna ögonlock mot den matt
lysande lågan.

Den kloke och trogne tjänaren har just reglat
ytterdörren då hon stiger ut i tamburen. Har han
velat låsa förut, så får han nu låsa upp, häpen
visserligen, men väl inte alltför bedrövad. Bara nu
inte husbond kommer –

Han kommer. Icke i sista ögonblicket – i
ögonblicket efter det sista. Likväl hinner han ställa sig
i hennes väg, lägga handen på dörrvredet. Han
är onekligen en ganska vacker och ståtlig ung
man där han står, med ett ärligt, gott ansikte och
– just nu – med beslutsam min. Han bör kunna
förklara sig, bör kunna göra sin vilja gällande.
Vad kan det fattiga, eländiga lilla kräket göra –
om ej att göra honom till viljes? Har hon kanske
blivit något mer eller större eller bättre än nyss?
Nej. Se bara kontrasten mellan hans silkesrock och
hennes kappa, som visserligen blänker och glänser
även den, fast icke av silke. Och se hennes
ansikte –

Men det blir icke någon förklaring, än mindre
någon högt uttalad vilja. Det yttras icke ett ord.
Den vilja som segrar är stum, den har icke ens en
åtbörd. Likväl måste han släppa sitt grepp kring
låsvredet, måste sänka blicken, måste vända sig
bort.

Det är hennes leende som tvingar honom. Samma
leende som tvang honom att vända sig bort från
fönstret. Icke en levandes leende, utan leendet
hos den som oåterkalleligen dömts.

Och nu själv dömer.

Labyrintens mynning öppnar sig mot storstadens
flammande torg. Träder man in i den långa, raka,
trånga, tunnelliknande gränden, plågas man av ett
mörker som växer för varje steg. Och ovillkorligen
vänder man sig om mot tunnelns lysande mynning,
man gör det en gång, två gånger, tre gånger. Men
även det blir en plåga. Och man slår in på någon
av sidogränderna, de vinkelformiga, de s-formade,
de cirkelformade, de aldrig raka. Därifrån syns icke
längre storstadens ljus.

Men där finnas ju andra ljuspunkter, om än
matta. En sparsamt lysande lykta här och var, ett
grådaskigt sken från någon ruta. Café Polens
fönster till exempel är upplyst hela natten. Det har
ingen gardin, och man behöver inte sträcka sig på
tå för att se in i lokalen. Efter midnatt har den
sina bästa timmar, sin bästa publik. Fru Grossman
är alltjämt en madonna, målad av någon naiv
konstnär, etablissemangets prydnad. Och alltjämt
är hon lika stel och lika leende, och alltjämt håller
hon katten i famn, smekande honom med
juvelprydda fingrar. Men hon är nu omgiven av några
yngre och livligare, om ock obetydligare systrar.
Och vid den här tiden komma också några män –
icke labyrintens sluskar, utan främlingar från
storstaden.

Och vid den här tiden kommer också Ingrid. Hon
sätter sig vid ett litet bord, lutar huvudet bakut och
kisar mot lågan som flammar över madonnan. Det
är nog ingen som lägger märke till henne. Jo, fru
Grossman. Men plötsligt väcker hon allmän
uppmärksamhet genom att brista i ett skallande skratt.
Och denna societet, som i själva verket med mycket
fint öra förmår skilja mellan skratt och skratt,
känner sig upprörd och generad. Ty den är på sitt
vis korrekt, och ett visst slags excentricitet är det
icke. Societeten yrkar på att den skrattande flickan
skall avlägsnas.

Då reser sig madonnan och tar henne under
sitt beskydd. Hon sätter sig vid hennes bord,
beställer in vin, tröstar och lugnar. En av ställets
kavaljerer gör dem sällskap. Han må väl ha funnit
något särskilt behag i hennes ansikte eller hennes
kropp, ty någon särdeles angenäm bordsdam är
hon icke. Han kan visserligen saklöst trycka
hennes arm och lägga sin egen kring hennes skuldror.
Men hon svarar enstavigt – om hon svarar alls.
Och hon stirrar oavvänt mot fönstret på ett sätt
som han finner obehagligt. Då tar han hennes
huvud och tvingar henne med milt våld.

Men i gränden och just utanför det där fönstret
står en ung man med en ytterst elegant och
korrekt aftonkappa kastad över axlarna. Han har stått
där en bra stund och betraktat den främmande
världen på andra sidan glasrutan. Nu hajar han till.
Ett ögonblick. Rycker så på axlarna, vänder sig
bort och försvinner i mörkret.

Flickan där inne har åter brustit i skratt, och
maktlös av trötthet döljer hon sitt ansikte vid den
ömme kavaljerens skuldra.
</chapter>
<chapter name="Labyrint II">
<h1>II.</h1>

Grande Mascarade.

På storstadens gator och torg lyser en färgstark
affisch, en pikant teckning: en kvinna av den
eviga bacchanttypen, en herre i frack och
halvmask. Stereotyper, marionetter. Hon har just
närmat sitt ansikte till hans. Pikanteriet ligger däri
att just då den sinnesyre narren väntar första
kyssen, drar skälmungen så oförmärkt fram hans
plånbok.

Det är Grande Mascarades affisch,
impressionistiskt elegant och likväl naivt stiliserad,
färgstark, pikant, läcker.

Synd bara att sandwichmannens huvud ibland
sticker fram som en veritabel smutsfläck på den
eleganta, glada bilden. Ett lurvigt, slappt, slött,
obehagligt ansikte, ett ansikte från labyrinten.

Men affischen i och för sig är lustig. – Se bara
på de kelande kattor som smeksamt stryka sig
upp mot kärleksparet! Och vid deras fötter, några
tum blott från kattklorna ett par råttor – ack, så
vita och silkeslena, så kära och glömska och
obekymrade!

De där kattorna föra tanken till den stora
kattvännen, fru Grossman. De kära, mjuka kräken fylla
hennes famn, kleta sig mot hennes grå morgonrock,
rulla sig i den grå, kuddrika divanen, bilda en
gråsvart ram kring fru Grossmans mjuka person och
färgade ansikte. För resten ett riktigt mysande
gott ansikte. Fru Grossman gör som sina katter
– spinner.

Och vänder man sig nu om, får man till fyllest
förklaring på det belåtna uttrycket i fru
Grossmans kisande ögon. På väggen mittemot finns en
stor spegel, och framför denna exponera och
betrakta tre unga kvinnor sina behag. Sannerligen,
vid första ögonkastet tycker man sig se en
charmant bild av gracerna. En mera indiskret
granskning upptäcker visserligen att skönheten har sina
fläckar: glansen är något litet kantstött. Men fru
Grossman har en vän som ej blott beundrar
fägringen, utan även förstår att vara den till nytta.
En liten spelevinker, men en tusan till karl, en
rapp liten satan, en konstnär till dels, fast på ett
obestämbart område. Någon vanlig skräddaresjäl,
kostymuthyrare, maskör, frisör är han inte. Han
har blick, han har smak, han har en brinnande
entusiasm, han är trollkonstnären som förvandlar
grändens vattusiktiga skönhet till en prinsessa av
rik och riktig fägring, en maskerad prinsessa!

Hans arbete är icke lätt, och vore han ej en

sådan smidig, fintlig och energisk liten herre,
skulle hans roll som skönhetsdomare och utdelare
av härligheter bringa honom i svårlösta konflikter.
Ty de tre gudinnorna plågas illa av oro och avund
och disputera varandras varje företräde, varje
grannlåt, varje glittrande trasa. Och värst råkar
han ut då han slutligen stänger sin
ymnighetskorg långt innan den tömts på skatter.

De bästa har han sparat, de bästa åt den bästa.
Han vet att uppskatta skönheten även då den icke
är banal, ja, allra mest då. Och det är med en
viss vördnad han stiger in i kammaren, där hon
väntar, det sista föremålet för hans konstnärliga
omsorger. Väntar passiv, oberörd, likgiltig som
vanligt och likväl – det tycks han känna – likväl
en sensitiva, en noli-me-tangere. Han nalkas henne
försiktigt där hon sitter halvklädd i fönstret.
Hennes uppmärksamhet är riktad mot gatuvimlet
utanför – kanske ser hon just nu den där ruskiga
sandwichmannen med den pikanta affischen – och
han vill icke störa henne. Tvärtom är det honom
så gott att så här som osedd betraktare av »stoffet»
i fantasin utforma den bild som skall skapas av
korgens lullull och  flickkroppen i fönstret.

Där står han således och tummar sina tyger,
böjer sig hit, böjer sig dit, kisar på målarmanér.
Och ju fler konstnärliga krumbukter han utför,
desto svårare tyckes honom konsten. Ack, visst
går det ju an att hölja kroppen i siden och falska
juveler – men när han granskar det bleka,
förgrämda på en gång veka och trotsiga flickansiktet
finner han att allt hans kram, hans siden och
sammet, glasdiamanter och vaxpärlor glittra mer
fattigt och falskt än någonsin förr. Han skakar
på huvudet och suckar, suckar så tungt att flickan
väcks ur sina tankar.

Själv är hon inte svår att tillfredsställa, hon
småler åt hans skrupler, väljer i högen, tar på en
slump. Om hon skall förtjäna aftonens »recett»
och sitt och fru Grossmans bröd som page eller
grevinna, som Carmen eller Rosina, det kommer
på ett ut – vad man begär av henne är dock och
förblir ett och detsamma i evigheters evighet. Till
spegeln alltså, gör pinan kort, grip er an herr
tusenkonstnär, giv henne en kurtisans frisyr eller
en madonnas. Likgiltigt vilket, likgiltigt!

Likgiltigt. – Och plötsligt ryckes likgiltighetens
bronsmask från flickansiktet! Liv, förvirring,
förskräckelse, ångest – och i ångesten likväl en skymt
av en underlig, skälvande glädje. Även
tusenkonstnären rycker till, blott för ett ögonblick, dock, ty
anledningen är obetydlig. Ett buller och rumor
där ute i rummet, prat, skratt. Fru Grossman och
hennes väninnor ha fått gäster. Två unga herrar,
av klädseln att döma just kavaljerer för kvällens
grande mascarade. Undra på att flickorna skratta,
att fru Grossman ler! Den ene av de två är
tydligen »vän i huset», beskäftigt, förtroligt, och lite
mer än förtroligt hjälper han flickorna med
ytterplaggen. Jagar på dem – bilen väntar. Den andre
ter sig mer främmande i omgivningen, mer
reserverad. Men också han byter ju ord med de
munviga flickorna, skrattar.

Likväl är det hans skratt, hans röst som verkar
förvandlingen.

De sköna ha sina nycker – vem kan väl veta
det bättre än deras entusiastiske och konstförfarne
vän. Men måtta i allt – en gräns bör det finnas!
Och när nu flickan, som inom kort skulle ha blivit
en charmant grevinna eller en skälmsk liten page,
springer upp, ohjälpligt ruinerande hans händers
verk, slitande hans vackra lullull från kroppen,
knövlande det mellan händerna – då går det för
långt! Då måste tusenkonstnären beklaga sig, och
för vem, om ej för husets härskarinna. Alltså stiger
den förtörnade konstnären ut till fru Grossman,
nu ensam med sina katter. Bakom honom reglas
dörren.

Där står den lille mannen med handflatorna
utåtvända till en gest av undran och förtvivlan, med
de spetsiga skuldrorna högt uppdragna, med det
snipiga ansiktet präglat av en rättvis harm. Där
sitter fru Grossman, lugn och stel ännu i sin
undran och vrede, men med en allt hårdare glans i
blicken, ett allt stramare och beskare leende på
läpparna. Och mellan dem och kring dem skjuta
katterna kelet rygg.

Och i rummet bredvid? Sätter man ögat till
nyckelhålet, så upptäcker man till en början
ingenting just. Flickan har väl förutsett den lille
mannens nyfikenhet och släckt ljuset. Dock, snart kan
han ge fru Grossman upplysningar. Han ser
hennes silhuett mot fönstret. Tydligt och i detalj kan
han väl icke urskilja vad hon har för sig, ser
likväl att hon klär sig, klär sig brådskande, mycket
brådskande. Och det kan behövas, ty nu kommer
hennes kavaljer för att hämta henne. Det är en
städad och hygglig ung man, ytterst korrekt, kanske
en av herr Axels medspelare den där lugna kvällen,
kanske också någon annan – vem kan skilja bär
från bär?

Emellertid hör punktlighet till hans vanor och
till hans rättigheter, han sitter med uret i hand, och
det är en tämligen småsur kavaljer som väntar
Ingrid, då hon äntligen träder ut ur sin kammares
mörker. I dörröppningen står hon själv som ett
mörker, svept från hjässan till fotabjället i en svart
domino, en elegant domino, naturligtvis,
sidenglänsande, men tämligen dyster dock. Betyder
ingenting! Hennes ögon le, hennes läppar le, kroppen
i sitt dystra hölje tycks spritta av karnevalshumör.
Hon dansar fram mot den ljusnande kavaljeren,
böjer sig över honom, lägger sin arm kring hans
skuldror, närmar sitt ansikte till hans. För några
ögonblick bildar hon och han just samma grupp
som hon och han på affischen. Och för att sätta
pricken över i, och därför att hon nu befinner
sig i ett så uppsluppet lynne och för att driva
tusenkonstnärens och fru Grossmans beundran till
sin  spets,  fullkomnar hon  affischens  skälmaktiga
innebörd och uppfiskar ur den förblindade
kavaljerens ficka ett föremål, som med virtuos flinkhet
döljes i den svarta dominons veck.

Hundra lampor glöda kring den pikanta affischen,
guldlivréer vakta vinterträdgårdens grind då den
svarta dominon och kavaljeren träda in i
härligheten. Kavaljeren dröjer kvar för att ordna
biljetterna, dominon skyndar förut. Hon kommer in i
avklädningsrummet. Här falla de mer eller mindre
mörka, enfärgade, enkla pupporna, och den ena
fjärilen, praktfullare än den andra, kryper ur skalet
ut i ljuset. Svarta dominon bidar några
ögonblick, obeslutsam, betraktar sina vackra systrar
så länge och så intensivt att hon börjar väcka deras
nyfikenhet. Så låter hon dominon falla.

Hon är kostymerad som tiggerska. En pikant
idé och fullt korrekt – på maskerad. Likväl väcker
hon ett uppseende som knappast är smickrande, en
nästan beklämd stämning, sammansatt av
förlägenhet och motvilja. Hennes dräkt är icke lyckad,
varken konstnären, än mindre fru Grossman skulle
ha gillat den. Den saknar fantasi, den är för
realistisk. Just så där se kanske de flickor ut som
förfärdigat all festens fjärilsprakt. Det finns
ingenting zigenaraktigt poetiskt hos denna tiggerska,
hon är helt enkelt och simpelt en flicka från
labyrinten.

Dock, en liten detalj i hennes dräkt räddar henne
– räddar henne från att bli uttittad eller diskret
utförd av någon funktionär. Masken! Oförtydbart
och lugnande säger den: Ni ser ju att det är narri,
mitt herrskap, ni kan väl aldrig tro att hon är
tiggerska på allvar? Lyckad eller ej, är det en
maskeradkostym hon bär. Oroa er inte; hon
kommer att tigga på ett förtjusande putslustigt och
skälmskt sätt – alldeles som ni!

Fastän belägna i vitt skilda världsdelar finns
det dock en viss likhet mellan vinterträdgården
och labyrinten. Helt naturligt för resten – den
ena en labyrint för nöden, den andra för nöjen.
Gångarna slingra som gränder, belysningen är
clair-obscur, med den skillnaden dock att ljuset här
är så strålande klart, mörkret så smeksamt. Det
finns till och med här som där en »huvudgata»,
en lång, rak, nästan tunnelliknande mittelgång.
Mot den öppnar sig här och var en lövsal,
flödande i ljus.

Tiggerskan följer gången, hon möter i
halvdunklet masker, vackra, fula, glada, sorgsna, alla sorters
masker, och av alla tigger hon. Det hör till rollen,
till kostymen. Hon stiger in i de rika lövsalarna,
och då broderskap och systerskap äro varje
maskerads kärna och kännetecken, behag och förtrollning,
blir hon överallt mottagen med glada utrop, skämt,
smekningar.

Men – det finns en hake även här. Det är inte
bara hennes dräkt som utförts alltför realistiskt,
hon utför sin roll på samma sätt. Hon tigger som
om hon verkligen aldrig gjort annat, enträget,
ofrånkomligt, oblygt som nöden själv. Det kan inte
hjälpas – hon väcker förstämning bland denna
blomstervärlds blommor och fjärilar. Skämten når
henne icke, men själv når hon sina stackars offer,
plågar dem till sist, skrämmer dem, hånar dem
med sitt allvar. En maskerads verklighet som hånar
verklighetens maskerad. Och hon förtröttas icke,
blyges icke, går från grupp till grupp, från lövsal
till lövsal. Och var hon kommer stelnar den
uppsluppna glädjen, stelnar som livet i prinsessan
Törnrosas slott. Och tiggerskan vandrar, tigger,
söker,  tigger,  vandrar.   Ensam.

Ensam? Och kavaljeren? Den elegante
kavaljeren, som bättre än masken borde ha kunnat
övertyga fjärilarna om att det här dock endast var
fråga om ett karnevalsskämt? Ack, han står
alltjämt kvar vid grinden och så småningom
förvandlas han från en mycket korrekt ung man till en
mycket förbryllad, nervös, förtörnad. Han vrider
och vänder sig, han söker i alla fickor, han tar
sig för pannan, grubblar –

Mittelgången, där clair-obscur råder, leder genom
en pergola, som är vinterträdgårdens lysande
centrum. Här korsas alla vägar och alla banor. Här
har just nu en fladdrande skara amoriner – i olika
skepnader, men alla höljda i festens glitter –
gäckande samlats kring en ung man, som håller
dem stången så gott han kan och icke utan
framgång på denna galanta gäckeriets tornerbana. En
flyktig fäktning dock, där riposten dödar innan
den träffar – eller driver på flykten. En efter en

fladdra amorinerna bort, ut i sidogångarnas
smeksamma skymning. Och där står nu den unge
mannen ensam i festens och ljusets centrum. Finns
det någonting mera ödsligt, melankoliskt,
beklämmande än ensamheten i en festlig, strålande sal?
Den kommer plötsligt, den skall plötsligt försvinna,
den varar minuter eller ögonblick – dock länge
nog för att ensamheten skall andas ut, fylla luften
med en nästan spöklik stämning av tomhet,
likgiltighet, leda.

Och där kommer emot honom ur mittelgångens
skymning en gestalt, som tycks framfödd,
framsprungen ur ögonblickets grå stämning. Mitt upp
i det skimrande feeriet blir dess tarvliga
verklighet overklig. Tiggerskan går fram till honom,
räcker ut handen med sin maskeradgest, som icke
är någon maskeradgest. Han dröjer ett ögonblick,
yrvaken, så griper han henne kring handlovarna,
drar henne intill sig, befriar henne från masken.

Återfunnen! Ögonblick av overklighet, av dröm!

Men feeriets gäckande verklighet sticker snart
fram, sticker fram ur gångarnas skymning i
grinande, gäckande masker med nyfiket glittrande
ögon. Från alla håll störtar maskeradens brokiga
virrvarr över dem, sveper in dem, drar dem med
sig i en begynnande ringdans –

Som plötsligt avstannar. Feeriets mekanism
rubbas –

En herre som i pompös värdighet och stelhet
kan förliknas vid själva fru Grossman har blandat
sig i leken, försiktigt trängt fram till tiggerskan.
Han rör vid hennes arm. Säkert önskar han
ingenting högre än att detta lilla intermezzo skall
avlöpa så obemärkt som möjligt. Han vill blott helt
diskret avlägsna en olämplig person, en person
som stör festen, en person som en viss nervös och
förtörnad och förbryllad ung man utpekat för
honom.

Men hans diskreta avsikt korsas betänkligt av
den hetlevrade unge herre som nu är tiggerskans
kavaljer. Och under det att hon står där till synes
alldeles oberörd och under det att amoriner och
diavoletter, nymfer och fauner alltmera vidga
kretsen kring honom och henne och den värdige tredje
för han hennes talan med en kraft som stegras
till vrede.

Och har han icke skäl att göra det? Har han
icke orsak att blint tro på hennes oskuld? Minns
han icke en natt då han föll för frestelsen att
misstro? Och hur många gånger, hur djupt och hur
bittert har han icke ångrat –?

Den värdiges diskreta avsikt korsas, det blir
skandal. Axel går i god för sin protegé, sätter sin
heder i pant för hennes, påtar sig allt ansvar. Han
är en rik, distingerad ung man, han tillhör den
välkända släkten Någon. Under sådana
omständigheter kan den värdige ej vilja öka skandalen genom
att även misstro honom. Maskerna, som stuckit sig
undan i sidogångarna, bevittna – då de förstulet
titta fram – hurusom den värdige förbereder sin

sorti med en så att säga ceremoniös axelryckning,
hur den misstänksamme unge mannen övergår från
misstänksamhet till förvåning och från förvåning
till stumt förakt, hur den misstänkta och hennes
försvarare, bedövade lika mycket av den plötsliga
stillheten nu som av stormen nyss, långsamt gå
mot mittelgången, försvinna i dess skymning.

Där inne i skymningen få deras
sömngångaraktiga gestalter plötsligt ett nytt liv. Flickan slår
armarna kring sin ridderlige försvarares hals,
trycker sig intill honom.

Fauner och nymfer skratta.

Maskeradens brokiga virrvarr slår ånyo upp i
ljusan låga.

Fru Grossman halvsover bland sina katter, tåligt
bidande att hennes pensionärer skola återvända
med sinnen och hjärtan fyllda av all världens
härlighet och väl också med något i händerna –

En drömmare går över gator och torg, bland
människor i hundraden och hundraden. Han
märker dem icke.

Han och hon, riddaren och jungfrun, färdas väl
ock över gator och torg, bland människor i
hundraden. Då de vakna befinna de sig i det där rummet
vars herre bestal sig själv. Flickan ser sig
omkring – kanske snarare i minnet än i rummet. Och
det tänds i hennes ansikte ett svagt och underligt
leende, detsamma som förr en gång skrämde
hennes riddare. Till en början är det dock svagt. Och
kanske finns det ändå en smula skälmeri i leendet,
ty se – nu går hon till skrivbordet och känner
väl efter att dess lådor äro stängda. Och hon, går
till skåpet, och för var gång hon påminner honom
om hans fatala misstro betraktar hon honom med
ett alltmera glittrande leende.

Det är kanske en smula grymt av henne. Hon
ser ju hur ångerfull han är, hur han blygs, hur
han plågas. Till slut står han icke längre ut med
hennes tysta, gäckande förebråelser. Han tar henne
på nytt, drar henne intill sig. Han tror kanske att
hon följt honom blott för att få göra dessa
förebråelser. Han tror att hon vill lämna honom.
Och han vill hålla henne kvar. Han säger att han
älskar henne och att han tror på henne. Älskar
och tror, älskar och tror –

Hon låter honom säga det många, många gånger.
Och hon ser i hans ögon att han älskar och tror,
älskar och tror –

Denna eviga sammanfogning av två ord, så fast,
så bräcklig.

Hur skulle hon kunna motstå dem? Eller honom?

Hon gör sig varligt lös, alltjämt leende börjar
hon knäppa upp sitt klänningsliv. Hon släpper
honom icke med blicken. Och han betraktar henne,
hennes leende. Åter skrämmer det honom, det är
kyligt och hett, lidande och triumferande.

Plötsligt blir det till skrattet hos en komisk
mask.

Ur det halvöppna klänningslivet har hon dragit
fram en tingest, höjer den med en triumferande
åtbörd.

En tingest, en prosaisk tingest, en plånbok. Han
hör icke vad hon säger – om hon nu alls säger
någonting –

Han ser. Han ser plånboken, stirrar på den.

Han ser en hånskrattande mask, tragisk eller
komisk.

Han ser en svart domino försvinna i
dörröppningens  mörker.

Han ser fauner och nymfer skratta.
</chapter>
<chapter name="Labyrinten III">
<h1>III.</h1>

Fru Grossman bidar, hennes ögon halvsova och
halvvaka, blicken flämtar matt som en nattlampas
låga.

Kattorna sova.

Ibland glider fru Grossmans blick bort till ett
hörn av rummet. Där sitter en bedrövad och
bedrövlig ung herre, en person som med uret i hand
kämpar sig fram genom så olika själstillstånd som
vrede och sömnighet, hämndtörst och smeklust,
förtrytelse och beundran, otålighet och en djupt
känd ledsnad.  Det är den bestulne kavaljeren.

Från honom glider fru Grossmans blick gärna
bort till en viss maskeradaffisch, som hänger på
väggen. Och den goda frun småler och sluter åter
sina ögon, lugn och fridfull, orubblig i sin
förtröstan på den mänskliga dårskapens  seger.  Och
även om kavaljeren flammar upp i någon energisk,
men tämligen meningslös åtbörd eller muttrar några
förbittrade ord, förblir fru Grossman oberörd.

Först då kattorna vakna, vaknar fru Grossman.
Och kattorna skjuta rygg, och fru Grossman
skjuter rygg. Mittibland dem står den svarta dominon.
Var blir nu kavaljerens väl överlästa anklagelse
och strafftal av? Jo, han står ju där framför
dominon och gestikulerar med sin hatt, men hans
gester bli allt ömkligare, och orden börja tryta.

Och nu blir han till på köpet berövad sin
gestikulerande hatt, hans så att säga bästa vapen
i den ojämna duellen. Flickan tar den med ena
handen, och med den andra höjer hon en viss
plånbok, vars innehåll hon skakar ut i hatten. Så
sätter hon den på ägarens huvud. Med kläm! Och
sedlarna fladdra! Då vaknar fru Grossman helt.
Kavaljeren ligger på alla fyra och plockar sedlar,
fru Grossman desslikes. Det är onekligen en löjlig
syn. Och flickan må väl skratta. Då glömmer
kavaljeren sina sedlar, glömmer fru Grossman,
glömmer kvällens smälek och förtret; han slår
armarna kring hennes knän, drar henne intill sig,
kysser hennes händer, hennes kjortel. Och flickan
skrattar.

Böjd och förödmjukad, fast på ett annat sätt,
sitter vid sitt skrivbord Axel med huvudet stött och
ansiktet dolt i händerna. Onekligen har han råkat
i en brydsam situation: han har satt sin heder i
pant och tagit en person  i förvar,  som var allt
annat än värd hans försvar. Lindrigt sagt, har
han gjort sig löjlig.

Likväl är det icke över den sidan av saken han
grubblar. Löjlig eller ej, det bekymrar honom icke
det minsta. Han ser för sig en syn som icke vill
skingras. Han ser det där främmande och
skrämmande flickansiktet, som en viss lugn afton på
något hemlighetsfullt sätt lockade honom bort till
fönstret. Vad var det för ett ansikte? Vad var det
för en varelse? En tiggerska? Säkert! Hennes ögon
tiggde, hennes mun tiggde, hennes leende, hela
den hjälplösa, eländiga lilla varelsen tiggde. Men
vad?

Guldmyntet hade hon kastat. Det var att bryta
det naturliga bindestrecket mellan tiggerskan och
börsen. En förbisnuddande misstanke hade kunnat
såra henne så djupt att hon obevekligt avstod från
alla en ny vänskaps eller kärleks säkerligen ej
njugga håvor.

Och så nu? En tjuv helt enkelt, en tjuvaktig
slinka.

Det är en gåta att grubbla över med sänkt huvud
och slutna ögon. Ett ordlöst grubbel i bilder, som
svära mot varandra, som förneka varandra, beljuga
varandra. Och behärskande de andra minnet av
det flyktiga ögonblick då glasväggen mellan två
världar rämnade. Ligger i det minnet, i det
ögonblicket gåtans lösning?

Unge husbond grubblar, och den trognaste bland
tjänare vakar, tassar omkring som en misstänksam
och bekymrad hustomte. Åt husbonds grubbel kan
han ingenting göra, hur bekymmersamt det än är
att se honom sitta så där. Men det kan vara
skäligt att ta en översikt av rummet, ställa i ordning,
se efter om inte i alla fall...

Och så gör han en upptäckt. På ugnsfrisen
ligger ett litet fodral. Det brukar alltid ligga där
bland andra småsaker och ligger där även nu. Men
öppet. Och tomt. Gubben tar det, betraktar –
och, skam till sägandes, ljusnar hans ansikte. Ty
så roligt är det att få rätt – även om det rätta
är sorgligt.

Nå, nu ska då husbond få se!

Ja, husbond vaknar upp och ser. Ser med
vidgade ögon. Så reser han sig hastigt, så hastigt
och häftigt att gamlen blir helt bestört.

Det är en vacker och siratlig tingest som legat
i fodralet, en liten revolver, till synes mest ett
prydnadsföremål, en leksak, men antagligen ej
ofarlig. Nu glittrar den mellan Ingrids fingrar. Hon
undersöker den, nyfiket: kulor finns där, det ser
hon. Hon låter också hanen höja sig, helt litet.
Så småler hon mot leksaken, stoppar den i barmen,
småler mot sig själv i spegeln.

Om den grubblande unge mannen såge den
spegelbilden, skulle han ha svårt att känna igen
sin tjuvaktiga gäst. Någon tiggerska är hon icke
längre, snarare en liten grevinna av siratligaste
rokokosnitt, en läcker skapelse som inte ens
tusenkonstnären behövt skämmas för, en prydnad för
varje mänsklig maskerad. Och så ivrig och så livlig
hon är, så brått hon har! Skynda sig, fru
Grossman, med kappan, och var är bilen, herr kavaljer?
Är hon så rädd att maskeradens ljus skall slockna
innan hon får dansa, beundras, skratta – skratta
ut? Eller tror hon kanske på ett nytt möte – som
hon åter skall forma efter sitt behag och sitt
trotsiga hjärtas ingivelse?

Ett möte blev det verkligen. Bilen susar
snuddande nära förbi en ung man som skyndar
tvärsöver torget. Men varken ser hon honom eller
han henne. Han går mot labyrinten: oron jagar på,
desto mer som han icke rätt vet var han skall söka.
Hans enda hållpunkt är hotellet med det stolta
namnet, fru Grossmans residens. Dit styr han
således kosan genom labyrintens gränder, stiger in
i kaféet, mer ödsligt än vanligt. Icke ens fru
Grossman pryder dess fondvägg. En enda gäst finns
där, en flicka – och vid första anblicken kommer
hon honom att rycka till. Det är icke den han
söker, men kunde vara hennes tvillingsyster. Och
dock finns likheten blott i ett enda, men
dominerande drag: nöd.

Nu kommer kyparen, den unge mannen begär
upplysningar och hänvisas med en trumpen
åtbörd till den dörr som leder till hotellets inre
regioner. Han går uppför en trappa och står
ansikte mot ansikte med fru Grossman. Och den
upplysning  han  begär  ges   honom   med  ett  så   sött
leende att det får en svag reflex kring hans
mun.

Återvänt till maskeraden! Hans grubbel, oro,
skräcksyner ha varit överflödiga. Fru Grossman
visar honom flickans rum, och i sanning, här tyder
allt just på den glada brådska som föregår ett
maskeradbesök. Den unge mannen måste le – en
liten smula vemodigt kanske. Men han har ju ett
ärende. Han söker en förlorad liten tingest, som
i varje fall ej bör befinna sig i orätta händer. Han
sticker åt den mysande gumman en sedel och blir
ensam i rummet. Han börjar leta bland de
kringkastade föremålen. Och under det att han förgäves
söker vaknar hans oro på nytt.

Icke utan skäl kanske. Just nu kramar
flickhanden kring revolvern. Och just nu har den lilla
rokokogrevinnans ansikte ett uttryck som åter ger
henne en viss likhet med flickan på Café Polen.
Lyckligtvis är hon icke så ensam som hon, och
omgivningen är en annan. Vid hennes sida och med
armen kring hennes liv går kavaljeren. En liten,
liten smula snubbelfotad kanske, men allt annat än
tragisk. De gå mot vinterträdgårdens utgång, den
lysande grinden. Och där hänger affischen. De
stanna ett ögonblick, Ingrid höjer revolvern och
siktar mot affischen. Det skämtsamma ofoget
avstyres. Nu kommer en munter skara bakom dem.
Det är fru Grossmans protegéer, de tre gracerna
med kavaljerer. Balen är slut, men icke
karnevalshumöret. Gracerna skola återvända till labyrintens
dunkel – men i ett festligt tåg. Kavaljererna bära
facklor.

Tåget dansar fram över torget, lilla
rokokogrevinnan främst, stojande, munter, utan sorg eller
suck. Men plötsligt stannar hon, blir efter.
Framför henne ligger ett stort hus, dess fasad är
alldeles mörk, undantagandes ett stort fönster i
bottenvåningen. Däri ligger ingenting besynnerligt,
nej, det finns väl ingen människa som kan finna
det besynnerligt. Blott lilla grevinnan. Hon dras
oemotståndligt fram mot fönstret. En gång förr
har hon drivits framåt av samma oemotståndliga
makt och mot samma lysande fönster.

Närmare besett och betänkt är det kanske ändå
någonting besynnerligt och nästan spöklikt med det
där rummet. Där stå de korrekta, eleganta
möblerna, där står mitt i rummet spelbordet, och
från ljusskålen i taket flödar ljuset ned över tre
tomma stolar. Det är säkerligen den starka
belysningen i ett alldeles människotomt rum, som verkar
spöklikt. Man kan så lätt för någon sekund se det
befolkat av fantomer.

Det muntra festtåget har stannat, ropar efter
grevinnan och närmar sig nu. De finna henne
alldeles fascinerad av fönstret. Orsaken kunna de
icke förstå, ej heller uttrycket i hennes ansikte.
Men då de upptäcka en liten leksaksrevolver i
hennes hand skrika gracerna till i skälmsk fruktan.
Och lilla grevinnan vaknar, skrattar, vaknar till ett
riktigt karnevalsskämt. Hon höjer revolvern, siktar
på den flödande ljusskålen i spökrummets tak.
Och fönstret, som lyser så vackert långt in i
labyrinten, slocknar plötsligt.

Skaran tar till flykten, räddar sig in i labyrinten,
stannar för att skratta ut. Det sista
karnevalsskämtet, skrällen, skärvregnet från det krossade fönstret
har tydligen från lilla grevinnan förjagat varje
spår av tungsinne. Hon rycker till sig en fackla
och leder nu skarans muntra vandring genom
labyrintens gränder.

För Axel, som nu tröttnat att vänta på
tiggerskan, men som dock, obeslutsam och orolig, driver
omkring i närheten av hotellet, är det en rätt
sällsam syn, detta brottstycke av en glad,
fantastisk fest i en så dyster omgivning. Och
sällsammast för honom ter sig väl den lilla
rokokogrevinnan, vars uppsluppna glädje fyller gränden
med skratt och sång. Hon svänger facklan över
sitt huvud och dess ostadiga sken skulpterar fram
ur mörkret än här än där någon ömklig gestalt,
något tärt ansikte med sammanpressade läppar,
slött och trött stirrande ögon.

Helt naturligt att den unge mannen viker undan
för maskeradtåget. Det möte han nyss längtade
efter får plötsligt ett mera tvivelaktigt värde: i
varje fall måste det uppskjutas tills skaran
skingrats. Han viker därför in i sidogränden och fattar
posto vid kaféfönstret. Fru Grossman sitter på
sin gamla plats vid fondväggen och på bordet står
en halvutdrucken champagneflaska. Dagen – eller
natten – har varit god, gott och ljuvt är fru
Grossmans leende. Hennes blick glider genom rummet
för att åter och åter med intensiv och envis
smeksamhet fästas vid den ensamma flickan. Den
eländiga varelsen har tills vidare varken ont eller
gott av fru Grossmans vänliga tankar. Med huvudet
bakåtlutat, stött emot väggen, sover hon.

Och nu får fru Grossmans tankar och blick en
annan riktning. Maskeradföljet strömmar in.
Grevinnan, buren av tvenne kavaljerers skuldror, svänger
sin rykande fackla. Kyparen får brått. De bukiga
flaskornas antal växer oavlåtligt, och mellan dem
på bordet skall rokokogrevinnan dansa.

Då inträffar en liten episod, säkerligen för
stället vanlig. En av kavaljererna, beskänkt och glad,
finner det orimligt att en varelse och till på köpet
en kvinnlig varelse skall sitta där allena och orörd,
utan ringaste del i glädjen. Alltså går han fram till
henne som sitter och sover och kysser henne. Men
vare sig hon missförstår hans vänliga avsikter
eller att hon verkligen ej vill veta av dem – nog
av: hon värjer sig, det uppstår en kort liten strid,
som ej har värre följder än att han river loss den
tarvliga duk hon virat kring sin hals.

För kavaljeren får den emellertid en
kännbarare och obehagligare följd: ett kraftigt slag
av en slocknad, sotig fackla. Och fastän slaget
utdelats av en liten grevinnehand, känner han sig
sinnad att hämnas. Ett ögonblick ser situationen
så hotande ut att den unge mannen vid fönstret
skyndar till kaféets dörr. Men en blick genom dess
ruta säger honom genast att situationen räddats.
Fru Grossman och hennes vänner ha lugnat och
tröstat den förorättade.

Vad grevinnan beträffar så halvsitter hon på
bordet framför flickan. Hon har väl gjort några
frågor, ty den andra berättar något, sömnigt, trögt.
Och vad hon berättar kan väl inte stort intressera
rokokodockan. Snarare tycks hon betrakta varelsen
framför sig på samma sätt som ett barn betraktar
någon underlig och allt annat än vacker leksak.
Och tveksamt och nästan motvilligt lyfter hon
handen, stryker tillbaka en hårtest som fallit fram,
dröjer ett ögonblick i gesten och smeker så
varligt sin medsysters kind.

Så glider hon ned från bordet, står några
ögonblick eftertänksam, griper sin fackla som en
fältmarskalk griper sin stav, kommenderar! Festens
drottning må väl ha rätt att befalla! Kavaljererna
på ett led i giv akt föra taktmässigt händerna till
bröstfickorna. Den där tingesten kring vilken hela
det brokiga maskeradhjulet snurrat får åter komma
fram. Och med giriga fingrar plockar lilla
grevinnan till sig sedel efter sedel ur herrarnas
plånböcker. En tiggerska dock – först som sist en
äkta tiggerska.  Det  syns  på  handlaget.

Hon lägger sedelbunten framför flickan, som
rafsar den till sig, stoppar den på sig.

Den unge mannen som stått med handen på
dörrvredet får plötsligt brått att draga sig tillbaka.
Rokokogrevinnan går rakt mot dörren, öppnar den.
Hon befaller flickan att lämna nästet med det
stolta namnet Och då varelsen tycks liksom
drunknad i en slö häpnad och då hon reser sig och tar
några osäkra steg mot de givmilda kavaljererna,
blir lilla grevinnan plötsligt vild av raseri. Hon
stampar i golvet, hon ställer sig med utbredda
armar mellan flickan och kavaljererna, hon pekar
på dörren.

Blir äntligen åtlydd. Dörren stänges mellan
tiggerskan och dockan. Vid fru Grossmans bord har
munterheten åter flammat upp. Episoden är glömd.
Men grevinnan dröjer vid det andra bordet. Där
ligger en trasa, duken, som flickan haft virad kring
halsen. Grevinnan tar den försiktigt med yttersta
fingertopparna, håller upp den, stirrar på den med
ett uttryck som kanske är vämjelse, kanske skräck.
Det är en smutsig flik av nödens dräkt hon håller
i ett försiktigt grepp mellan yttersta
fingertopparna.

Så rullar hon långsamt ihop den i handen, gör
den till en boll, för den till sin kind, smeker sin
kind, sluter ögonen.

Och plötsligt brister hon i gråt, sjunker ned över
bordet, sjunker samman som en trasig docka,
rokokogrevinnan. En marionett som kommit i olag.

Den erfarna fru Grossman, som hört så många
flickor gråta och sett så många marionetter falla
samman, kommer hastigt till hennes hjälp, lägger
sina händer moderligt på hennes skuldror.
Det behövs icke mer för att marionetten åter
skall få liv. Hon drar sig hastigt, men icke bryskt,
undan fru Grossmans modershänder. Hon spelar
åter sin roll och förträffligt. Hon niger så sirligt
som blott en rokokogrevinna kan niga för fru
Grossman. Hon niger för kavaljererna. Hon kastar
slängkyssar. Ännu i trappan som leder upp till
sovrummen vänder hon sig om, småler och niger.

I gränden utanför och under en av labyrintens
matta lyktor står Axel. Han står och ser efter en,
flickgestalt som långsamt glider bort i grändens
mörker. Och naturligtvis har han plånboken i
handen – kunde han väl se en tiggerska, så lik en
annan tiggerska, utan att –? Och kunde han göra
något annat?

Hans grubbel får ett brått slut. Han hör ett
skott.

Och det muntra stojet kring fru Grossman får
ett brått slut. Madonnan själv är mer bysantinskt
stel än någonsin, men glömmer att le.

Och Axel glömmer att grubbla. Skräcken
skingrar de livliga tankarna, de veka hugskotten.

Ansiktet stelnar till en mask av brons och skräck.

Och i Ingrids rum ligger rokokodockan,
ohjälpligt trasig. Skenet från ett ljus avslöjar icke stort.
En hand, några glittrande detaljer av dräkten. Över
ansiktet ligger en mörk trasa.

Vars ägarinna nu vandrar genom labyrintens
gränder, glider fram som en spillra på ett svart
vatten.
</chapter>

<chapter name="Mike Todanz' Mike.">
<h1>Mike Todanz' Mike.</h1>

I Böhmen någonstans föddes en viss Mike
Todanz. Föräldrarna voro fattiga, och Mike Todanz
tog fattigdomen i arv. Vidare fick han alldeles
gratis ett krulligt kastanjebrunt hår, intelligent –
det vill säga – lång näsa, behaglig lätthet i
staturen – korteligen en skalds yttre. Och mycket
riktigt! Det sköna skalet dolde en rik poetisk ådra,
som tog sig uttryck i många tokerier och
ostadigheter. På högt språk kunde man kalla honom en
genial fjärilsnatur, på lågt språk en lättsinnig
lymmel – tvenne uttryck, som så ofta användes om
en och samme att man frestas fatta dem som
synonymer.

Sedan han erhållit en viss bildning och utrustats
med en om än enkel titel vid ett blygsamt och
vänligt universitet, begav han sig till Wien för
att erbjuda dess gloriösa press sin tjänst. Han
flyttade sin tomma dokumentväska från den ena
till den andra, ständigt i härligt lynne och försedd
med yppersta rekommendationer – ty vem vill
en så munter syndares död och vem vill icke spela
sin kollega ett litet spratt! Så levde han
bekymmerfritt, i mycken omväxling, och trivdes

förträffligt. Han var själen i små tumult, han var boren
ledare av polisgruff, där han med en picaderos
smidighet retade ordningsmakten, han fladdrade
genom klosterpensioner och kristliga
sy-och-sång-föreningar, uppsvepande stormar i fromma
vattenglas med sina lätta vingar. Än sen? De tumult
han ledde, ledde till ingenting, men vem kunde
bättre än han, Mike Todanz, ledaren, mata
pressens lättare spalter med alla dessa små pikanterier,
dagens »on dit», som han själv väckt till liv. Om vi
alldeles bortse från det förkastliga lättsinnet i hans
natur var han sannerligen av den sällsynta arten
övermänskliga pressmän, som ej nöja sig med att
referera och bedöma världshändelserna utan som
själv skapa dem. Alltnog – han var en lilleputt
av stora mått eller en stor man av små mått, hur
som behagas. Huvudsaken var ju att han trivdes
och hade det bra.

Så lycklig och lättvingad skulle kanske Todanz
fladdrat långt in i den allvarliga hösten, om han
icke plötsligt lagt märke till att han var familjefar.
Han hade en hustru och ett barn. Hade han
upptäckt flera hustrur och flera barn, skulle det
kanske skrämt honom mindre. Men i detta »ett»
och »en» låg det någonting från fantasien bestämt
avgränsat, allvarligt, krävande. Därtill kom att
barnet, en gosse, redan var kristnat till Mike d. y.
och att dess mor fanns lagligen vigd vid Mike d. ä.
(Det kronologiska förhållandet mellan vigsel och
dop är okänt.)

Se där fakta av så stor specifik vikt att de
betänkligt tyngde fjärilsvingarna. För första gången
blev Mike Todanz surmulen och i detta töckniga
tillstånd började han tänka. Kanske även det för
första gången. Han blygdes icke erkänna, att han
älskade sin hustru. Men vem skulle inte ha älskat
henne? Hon var vacker och mjuk och len som en
silkesdocka. Hennes svaghet var söt som honung
och hennes skälmeri ett rusande vin. Vem skulle
icke vilja vara hennes make! För någon tid och
i vackert väder.

Men barnet. Man förblir sitt barns far oavbrutet
och i alla väder. Knappt en liten sommarferie unnas
en. Todanz betraktade sin son med sura ögon.
Hans motvilja gällde inte precis det konkreta
barnet framför honom, snarare begreppet barn och
allt det hotfulla som däri gömmes. Han kände att
dessa metmasksmala, på täcket eller i luften
krälande fingrar snart nog skulle skrapa glansen från
hans fjärilsvingar för att slutligen helt rycka dem
av honom. Han skulle bli en mask, en kålmask, ett
på jorden krypande kräk! Hans själ var mörk, han
höll inte av sitt barn. Likväl må vi tillstå att han
till det yttre ej uppträdde alldeles ovärdigt
fadersnamnet. Då barnet satt på golvet tog han med
korslagda ben plats framför detsamma och förde
konversation. Han sa: Tjohej, tjitji, to totjitt, tjitt,
tjitt, tohi! Och åtskilligt annat. Barnet svarade
tämligen regelbundet: Vavavavava – iiiiiih! En smula
enformigt, kan tyckas, men man betänke dess ålder.

Dessa konversationer fortsattes tills barnet, trött
av tankeansträngning, brast i gråt. Då drog Todanz
ut till Pratern för att vädra sina unkna tankar.
Men han fortsatte att tänka! Det var just det
värsta. Mike sa till sin hustru: Hör på – denne
gosse kunde faktiskt lika gärna vara någon annans
barn och inte mitt. Jag menar – om det velat sig
väl. – Om det velat sig väl? sa fru Todanz. Om
det velat sig väl? – Jag menar, fortsatte Mike d. ä.,
att det hela måste betraktas som en ren slump.
Varför skulle just jag och ingen annan bli far till
detta barn? – Plötsligt stod lilla frun tätt intill
honom, lysande som en liten låga, het som en
blixt av smärta. Hon viskade: Du säger alltså att
det var en slump – att det var en slump att vi
båda älskade varandra? Mike förnam hettan, han
förnam smärtan – men icke tillräckligt. Tänkandet
hade här som så ofta avtrubbat förståndet. Han
svarade i hög, nästan hånfull ton: Ja, det ska Gud
veta att det var en slump.

Under närmaste tiden förändrades ingenting i
hemmet frånsett Mike d. y. som utvecklade sig
fullt normalt och tillfredsställande. Han hälsade
nu sin far med pa-pa och sin mor med ma-ma
samt yttrade åtskilligt annat som föreföll Mike
d. ä. ganska lättförståeligt och klokt. Han åter
ändrade sin konversation och upprepade enträget
och tålmodigt: Kon säger muuuh, katten säger
miauu, hunden säger vovvovvov, tuppen säger
kuckeliku etc. Korteligen – han meddelade honom

elementa för mänsklig kunskap och gjorde det
synbarligen gärna, ty – som vi redan sagt –
han hyste inte det ringaste agg mot Mike d. y.
som individ betraktad. Om han inte varit hans
son och följaktligen en varelse, som hotade att
ödelägga hans eget väsens lätta, ljusa, luftiga
konsistens skulle han kanske hyst ömma känslor
för barnet. Nu gjorde han det icke.

Ty det visade sig snart nog att hans dystra
farhågor besannades. Dessa små händer klöste sönder
hans fjärilsvingar. Han blev en jordbunden mask,
han fladdrade icke längre in genom redaktionernas
fönster, han krälade uppför trapporna. Och vad
hade han att bjuda på? Ack, icke längre lustiga
pikanterier, skämtsamma upptåg som han själv
arrangerat! När skulle han ha tid att arrangera
sånt? Framför allt – han hade förlorat lusten,
den rätta, lätta, tokroliga andan. Nu allvar, tungt
allvar! Hans nya själiska fas förvandlade hans
uppsyn; hans yttre fick ett tycke av riksdagsman
och begravningsentreprenör – två yrken som äga
några likheter. Hans smak gick också i denna
riktning. Han ville referera stora begravningar och
betydelsefulla debatter; även bolagsstämmor av
dramatisk och katastrofal karaktär ansåg han
värdiga sin verksamhet. Tyvärr mötte han inte den
ringaste förståelse på redaktionerna. Skulle man
kanske anförtro allvarliga uppgifter åt gycklaren
Todanz? Redaktörerna sa: Vi känner er, Mike
Todanz! Ni skulle införa tre skovlar mull i

riksdagen och dechargedebatt vid gravarna! Å nej, vi
känner er, vi känner er!

Mike vandrade tungt hem, inte tal om fladder.
Hans ansikte var plommongult, sen blev det
olivgrönt. Mitt på salens trasiga vaxduksmatta satt
Mike d. y., skyldrade med skallran och ropade:
Pa-pa! Todanz svarade saktmodigt: Jag är icke
din pa-pa mer än någon annan, men du har ansett
dig ha rätt att ruinera mig. Nå ja, det kan
möjligen vara ett bevis för att jag är din pa-pa. –
Fru Todanz låg på den låga divanen, håret
utslaget och armarna slappt nedhängande så att
fingerspetsarna doppades i golvets damm. Hon
blundade men såg nu upp och sporde: Är du
ruinerad, Mike? – Ja visst tusan är jag det, sa Mike
och förändrade färgen till blårött just som en
kameleont. Fru Todanz fortsatte efter några
ögonblick: Och det är ju sant vad du sa – det var bara
en slump att vi älskade varandra? Todanz svarade
som han tyckte diplomatiskt: En man står vid sitt
ord. Fru Todanz slöt åter ögonen, gäspade hjärtligt
och mumlade: Nå då så.

Det var familjen Todanz' svanesång.

Följande dag hade fru Todanz lämnat hemmet.
Avskedsbrevet till mannen innehöll bland annat
denna punkt: Jag tycker mig ha märkt att du trivs
med andras barn – var därför så god och behåll
honom som slumpen givit dig. En utförlig
beskrivning av hans skötsel ligger i översta
byrålådan. – När Mike läste detta om skötseln,

förstod han att hans kära hustru icke ämnade
återvända. Hans hjärta började storblöda och ögonen
runno. Han gick runt, runt i salen med ansiktet
vänt mot väggen för att slippa se barnet, som
tycktes honom egentliga orsaken till denna
skilsmässa. Mike d. y. satt som vanligt bland mattans
trasor och skyldrade med skallran. Denna gång
sa han ma-ma, ma-ma med många frågetecken
efter stavelserna. Mike d. ä. snyftade: Ma-ma!
det må du säga. Hon var inte mer din ma-ma än
jag är din pa-pa. Nej, mycket mindre! Du är en
liten allmänning, det är vad du är!

Mike d. y. gjorde då en befallande gest och
pekade med skallran på den plats, där fadern
brukade utveckla sina lärorika konversationer. Mike
d. ä. skakade på huvudet; han gick till ett
avlägset hörn av rummet, slog sig ned på golvet.
(Det var ont om stolar i det Todanzska hemmet.)
Unge Mike såg med förvåning denna brist på
faderlig lydnad; därpå gjorde han en energisk
volt och med ändalykten i vädret kröp han snabb
som en krabba bort mot fadern. Mike d. ä. följde
hans exempel och krabblade raskt bort till nästa
hörn; Mike d. y. efter. Så gick det rummet runt
ett varv eller två tills Mike d. ä. tröttnade och
lät fånga sig i sin hörna. Den unge Mike firade
segern med ett tjut och gav den gamle ett slag
på näsan med sin skallra. Det var ett kraftigt slag
och fast det kostade Todanz något blod kunde
han icke låta bli att känna sig belåten. Han satte

pysen mellan sina korslagda ben. Där satt nu unge
Mike liksom i en gudoms hägn; han ropade ut
allehanda befallningar, som måhända andar
åtlydde, och tycktes med sin skallra styra världen.
Den gamle bakom honom torkade tårar och blod.
Han lyssnade. Det var tyst omkring honom
– blott gossens pladder och skallran, som ringde
likt en nattvardsklocka. Mike upptäckte att han
var ensam med pysen, ensam ej blott i det
sjaskiga rummet, nej, i hela den sjaskiga världen. Han
strök med handen över det lilla huvudklotets glesa,
lena hår. Han yttrade allvarligt: Naturligtvis är
du min son, Mike, min och ingen annans.

Han tillade beslutsamt: Jag ser mig nödsakad
att göra någonting för dig, min gosse –

– – –

Efter denna händelse ingick Mike Todanz' liv
i ett nytt skede. Lämnad ensam med sin son blev
han »the successful man», den framgångsrike
Todanz, vars explosiva intervjuer sprängde sig väg
genom världspressen. »Fjärils-Todanz» hade själv
arrangerat de små pikanterier och skandaler,
varmed han gladde den lättare pressen; vi veta ej, i
vad mån »Explosions-Tod» själv skapade de
världspolitiska situationer vilkas bomber och granater
han slungade genom den tyngsta pressens
Tjocka-Bertor. Men vi tro honom om lite av varje.

Upp till journalistikens högsta tinnar skola vi
emellertid ej följa Mike Todanz. Vi mäkta det icke
och få dessutom på alltför stora höjder svindel. Vi

välja i stället en av storjournalisten Todanz'
tidigaste och mer blygsamma företag. Vi välja det
därför att det dels står i ett visst yttre
sammanhang med vår vän skallerpojken, dels har någon
gemenskap med det embryo till en filosof, som i
själva verket belastar den store journalistens själ.

Föremålet för denna journalistiska bragd var en
på den tiden mycket känd industrimagnat, som
vi efter hans födelseort kunna nämna freiherr von
und zu Elberfeld und Barmen. Han stammade från
ett enkelt borgarhem, hans adelskap och övriga
utmärkelser voro produkter av kol, stål, tur och
en beundransvärd organisationsförmåga. Likväl blev
hans lysande bana rätt kortvarig; redan i början av
femtioårsåldern drog han sig tillbaka från sina
företag. Orsaken förblev okänd. Några påstodo, att
konkurrenterna segrat och satt honom på »hederligt
undantag». Andra åter påstodo att en familjeolycka
– hustruns och en liten dotters plötsliga och
samtidiga frånfälle – krossat viljan hos denne
framgångsrike uppkomling. Därmed må vara hur som
helst.

Så krossad tycks han likväl ej ha varit, att en
mer eller mindre fullständig sysslolöshet skulle ha
passat honom. Tvärtom. Redan något år efter
abdikationen såg man honom i färd med att skapa
högst betydande filantropiska företag av skilda
slag. Sist bland dessa företag kom ett barnhem,
redan från början av imponerande storlek och
tydligen avsett att växa till ovanlig omfattning.

Företaget sveptes i en viss hemlighetsslöja, som eggade
nyfikenheten. Likväl fann man ganska naturligt
att Elberfelds filantropi skulle kulminera just i
ett storslaget barnhem. Helt visst var det den
sörjande faderns gärd åt minnet av den lilla dotter,
som frånryckts honom. Antagandet styrktes av det
rent personliga intresse millionären visade sin
skapelses skötsel. I barnhemmets vidsträckta,
utomordentligt väl gärdade park lät han bygga sin
bostad och ledde det personligen jämte överläkaren,
en hel stab av assistenter, gymnaster, lärare och
lärarinnor med flera.

Alltså – i början av sin storjournalistiska bana
utvalde Mike Todanz just denne filantrop till en
första mer märklig erövring. Valet var väl
motiverat. Elberfelds forntid ägde mycket av största
intresse, han var föremål för samtidens
uppmärksamhet och man kunde icke utan skäl vänta en
eller annan överraskning för framtiden. Härtill kom
något, som för en ung, driftig, ärekär journalist
måste vara avgörande: trots sina femtio år, trots
sin framskjutna ställning, trots det i viss mån
romantiska i hans saga hade industrimagnaten och
filantropen aldrig släppt en tidningsman inpå livet.
Han tillhörde en sällsynt snabbt utdöende ras: de
ointervjuade.

Ehuru intervjuen icke hör till de märkligare,
skänker den dock en viss aktning för Todanz'
energi, metodik och fyndighet. Han sökte först upp
några kolleger, som redan förgäves sökt storma

den Elberfeldska fästningen. Han fick veta att
själva barnhemmet med park och allt utgjorde ett
fästningsområde, gärdat av ett mycket kraftigt
staket. Visserligen var det inte alldeles omöjligt att
ta sig över staketet, men de, som däruti lyckats,
hade snart anammats av någon vakt och utvisats.
Enda möjliga tillträdet var stora porten, som
likvisst bevakades av en omutlig Cerberus. Blott ett
tillståndsbrev från överläkaren öppnade porten;
den lycklige innehavaren av ett dylikt fick genom
Cerberus en besöksbricka, som berättigade honom
att röra sig fritt på området. Men dessa
tillståndsbrev beviljades endast de sakkunniga – och de
yppersta sakkunniga! – i barnavård, hygien och
uppfostran.

Och barnens föräldrar och släktingar? Barnens
föräldrar och släktingar voro de första att bli
avspisade. Vid barnets intagande i hemmet fingo dess
föräldrar utfästa sig att glömma barnet.
Naturligtvis medgavs dem rätten att komma ihåg barnet
hemma hos sig men därtill borde de inskränka sin
ömhet. Några farhågor rörande barnets välbefinnande 
behövde de icke hysa. – Staten själv samt
barnavårdens främsta auktoriteter intygade, att
denna anstalt hörde till de yppersta i världen.
Föräldrarnas, enkannerligen mödrarnas, stundom
påkommande känslosvall måste betecknas som falsk
sentimentalitet.

Sedan Todanz inhämtat dessa och flera upplysningar, 
reste han genast till ort och ställe. Som

ressällskap och assistent medförde han Mike d. y.
Skallerpojken hade vid detta laget tappat skallran
så till sägandes och inträtt i gummiåldern – dockor
och djur av alla slag pepo och skreko omkring
honom och fader Todanz blåste upp stora
gummidjävlar och läto dem dö med hemska skrin, allt
till unge Todanz' förnöjelse. Sålunda gick den
långa resan lätt och behagligt.

Efter framkomsten och sedan han något
orienterat sig satte Todanz sin plan i verket. Han
svepte Lill-Mike i en filt och gav knappt näsan hål
för andning. Upprörd av denna grymhet började
Lill-Mike skrika, grymta och sprattla, just som en
griskulting i säck. Jämmern ingick i planen. Todanz
ringde ihållande på stora portklockan, en lucka
öppnades och Cerberus kom till synes. Mike
förvred sitt ansikte och ropade: Till överläkaren!
Fort! Till överläkaren! – För att vara en verkligt
god intervjuare måste man även vara ett stycke
aktör. Mikes hets smittade portvakten, han
öppnade obetänksamt och då han i sin förvirring tog
för givet att denne besökare med ett skrikande barn
på armen måste ha en rekommendation från
läkaren, stack han strax fram en besöksbricka. Mike
ryckte den till sig och skyndade in; portvakten
efter. Todanz vände sig snabbt om, tryckte den
sprattlande lille i portvaktens famn och utbrast
med stark och dyster känsla: Bevara honom! Ni
är ansvarig för hans liv! Därefter fortsatte han
hastigt in i parken.


Envar, som plötsligt fått ett skrikande,
sprattlande barn placerat i sin famn, vet fuller väl att
situationen är både brydsam och pinsam. Icke ens
portvakten på ett barnhem är den helt vuxen.
Cerberus trampade oroligt av och an, syntes beredd
än att sätta barnet på backen, än att slunga det
efter den bortskyndande fadern. Slutligen rusade
han in i sitt hus, frigjorde sig från barnet och
störtade åter ut i riktning mot överläkarens
paviljong.

Intränglingen hade emellertid ingenting otalt
med överläkaren, så snart han såg sig obemärkt
slog han in på den väg, som ledde till filantropens
bostad. Med brickan i hand passerade han
oantastad. Bostaden visade sig vara en tämligen
obetydlig villa, så övervuxen av murgröna och andra
klängväxter att icke ens fönstren lämnades helt
fria. Todanz slog med dörrklappen, en kraftig
betjänt öppnade. Todanz stack fram brickan och
förklarade att överläkaren sänt honom till herr baron.
Betjänten höjde ögonbrynen och utbrast: Vad nu?
Herr baron gör just sin rond tillsammans med
överläkaren! – Det vet jag, ljög Todanz flinkt,
jag har själv deltagit i ronden och skall nu invänta
herr baron. Betjänten skakade på huvudet men
brickan gjorde även här sin verkan och intränglingen 
fördes till Elberfelds arbetsrum.

Han fick vänta. Rummet var enkelt och utrustat
med få föremål. Fönstren utåt parken stodo öppna
men den täta murgrönan nästan skymde utsikten.

Todanz tog fram notisboken. Han såg just
ingenting att skriva om och skrev därför om det han
icke såg, ty den dyrköpta tiden på denna
märkliga plats fick icke lämnas obegagnad. Reportaget
höll dessutom hans fantasi vid makt. Efter en stund
hördes röster från parken och Todanz såg genom
en murgrönskransad tittglugg en skara herrar
nalkas, några av dem klädda i kittelrock. Främst
gick en lågväxt, bredskuldrad man. Han liknade i
sin svarta dräkt en den stridande kyrkans man,
en romersk prelat med skarp profil, mörk och
hetsig blick, stark käke. Det var filantropen.
Bredvid honom gick en äldre, gänglig herre, antagligen
överläkaren. De båda herrarna samtalade livligt
antagligen om hemmet, men då Todanz icke var
inne i saken fortsatte han sitt fria reportage. På
trappan mottogs filantropen av betjänten;
överläkaren och assistenterna avlägsnade sig. Nu var
rätta stunden för Todanz att föra kammen genom
håret, dra ned manschetterna och intaga en ledig
hållning. Strax därpå stod den berömde filantropen
i dörren.

Todanz fick ögonblickligen ett alldeles bestämt
och koncentrerat intryck av filantropen: han var
en man, som inte hade det bittersta emot att kasta
en annan man utför trappan. Todanz inställde snabbt
sitt själsliv just på denna möjlighet och avnjöt
redan i fantasien några praktfulla rubriker: »Känd
journalist utkastad av världsberömd filantrop –
Nyckelbensbrott – Elberfeld-Barmen sinnessjuk?»

I det han så tänkte, såg han filantropen stiga fram
till skrivbordet och gripa en tämligen lång
papperskniv av elfenben. Den var tunn som ett löv och
föga ägnad att väcka förskräckelse. Dessutom
smålog filantropen, murrigt-välvilligt, och yttrade: Jag
antar, att ni är far till bytingen hos portvakten.
Ni har fästat en lapp på hans rygg med påskriften:
Jag är Mike Todanz' son, rättsinnige upphittaren
erhåller riklig belöning av min far. Det är ni, det
är ni, löjliga människa! Todanz svarade med
värdighet: Jag är icke löjlig, jag är försiktig. En far
kan aldrig vara nog försiktig. – Alldeles riktigt,
medgav filantropen. I all synnerhet på den här
anstalten. Barn kommer lätt bort här. Man
återfinner dem inte. – Todanz tyckte sig fatta ironien
i denna anmärkning; icke förty blev hans hårfäste
fuktigt.

Nå, fortsatte Elberfeld, vad vill ni veta.
Notisboken säger mig att ni är journalist. Jag brukar
inte låta intervjua mig, men ni har ju så att säga
betalt entré – dessutom kommer det att förarga
min käre vän överläkaren. Gå på, men kort! Todanz
svarade färmt: Jag önskar absolut veta vad ni
absolut önskar, att ingen måtte få veta. Allt det
andra vet man redan, det är journalistiskt
värdelöst. Filantropen drog isär läpparna till ett
bulldoggsleende, han viftade med den sviktande
elfenbenskniven. Han sa: Gott, ni är av den rätta
ullen. Men det där får ni i alla fall inte veta. Andra
frågor om jag får be, mera banala! Till exempel:

Varför bygger en människa barnhem? Todanz
replikerade snabbt: Gammalt nytt! Man vet sedan länge,
att ni gjort det till er dotters åminnelse.

Filantropen tog sig om den breda hakan, nickade
och log en smula blidare; han sa: Jaså verkligen?
Det tror man. Säg mig en sak – varför skulle
jag önska att någon människa på jorden mindes
just detta lilla pyre? Jag minns henne! Ty hon
levde under samma tak som jag i sex år och jag
lekte med henne och smekte henne just som jag
skulle ha gjort med varje annat barn i min närhet.
Varför skulle jag resa en minnesvård över en
liten varelse som i livet blott åstadkom lite skratt
och ståhej och i döden framlockade några snart
torkade tårar? Säg det, ni sentimentale gyckelbock,
så ska jag säga er något annat! – Gyckelbocken
sårade Todanz, som med en viss skärpa i stämman
genmälte: Hon var likvisst er dotter! – Det var
hon, medgav filontropen. För så vitt jag vet är vi
allesamman söner eller döttrar. Att den lilla råkade
vara min dotter var en slump – hon kunde lika
gärna ha varit er. Hennes betydelse hade varken
ökats eller minskats.

Vi antaga, att Todanz då han hörde dessa halvt
cyniska satser, erfor en känsla liknande spökrädsla.
Kanske såg han inför sig sin kära f. d. hustrus
i harmsen häpnad stelnade drag. Den gode, ömme
fadern bör ha haft en känsla av att den en gång
kallsinnige faderns cynism äntligen frambesvurit
en vedergällning.


Filantropen fortsatte livligt: Min anstalt är
byggd på principen: Bort med föräldrarna! De
barn, som lämnas här, få aldrig återse »de sina»,
som det så vackert heter. Det är för resten gammal
god barnhuspraxis. Och föräldrakärleken,
modersinstinkten? Vi besväras sällan av dem. En gång
lämnade en mor här sitt barn, knappt årsgammalt.
Efter fyra eller fem år började hon överhopa oss
med brev. Hon ville återfå sitt barn, hennes
modersinstinkt hade, tyvärr alltför sent, vaknat.
Till slut lät jag svara: Kom och hämta! Hon kom.
Vi hade släppt lös alla barnen på stora fältet mitt i
parken. Jag sa åt kvinnan: Finn ert barn! Låt
er modersinstinkt flöda och rätta er blott efter den.
Ni har obegränsad tid på er. Sök! Finn! Hon
hånlog åt mig och sa: Som om det skulle vara någon
konst! Barnen lekte. Hon begav sig in bland dem
granskande än den ena, än den andra. Plötsligt
störtade hon sig över en liten flicka. Den var det!
Hjärtat hade talat. Men översköterskan – den
enda som visste något om barnet – talade också.
Hjärtat hade tagit fel. De stunder, som följde,
blevo rätt fantastiska. Kvinnan i sin mörka dräkt
betraktade med allt hetare och skärpta ögon denna
flock av lekande, vitklädda barn. Hon sköt ned
som en rovfågel på en kycklingkull, alltmera på
måfå, alltmera ängslad. Till slut stod den goda
översköterskan inte längre ut med detta intressanta
men något pinsamma skådespel. Trotsande vår
överenskommelse gav hon kvinnan ett tecken

utpekande den rätta. Modern störtade sig över
barnet, tryckte henne till barmen, kysste, smekte,
grät. Det var rörande. Även jag fällde en tår i
smyg. Då märker vi, hur kvinnans iver sakta
slappnar, hon sätter barnet ifrån sig, hon granskar
det med misstänksamhet och ovilja, hon ger det
en liten knuff, hon går fram till den beskedliga
översköterskan, spottar framför henne och väser:
Å nej, mig lurar ni inte, ni gemena människa! Så
gick hon lämnande sitt barn för alltid och där
har ni ett stickprov på modersinstinkten. Vågar ni
kanske påstå att fadersinstinkten är starkare? Å
nej! Ni gjorde klokt i att etikettera er byting!
Må vi blott hoppas att lappen inte faller av.

Dessa upprepade hänsyftningar på Mike d. y.
oroade hans far. Han tyckte sig höra barnskri,
vilket i och för sig inte var orimligt på en plats
som härbärgerade något tusental barn. Men var det
just det särskilda och alla andra barn olika barnet
Mike, som skrek? Todanz kände det av sina öron,
som vette mot fönstret, växa till åsneöra, till en
lur, varmed han sökte uppfatta eventuella
ljudfenomen kring barnet Mike. Men även det andra
åsneörat måste lyftas och spetsas. Filantropen
trummade nervöst med elfenbenskniven på bordet; han
var upphetsad. Han sa:

Är ni döv, människa, eller är ni en slöfock?
Varför gör ni inte några anteckningar? Hör ni
inte vad jag säger? Jag är inte socialist, än
mindre kommunist. Jag anser privategendomens

helgd vara ett mänsklighetens palladium. Men det
finns ett slags privategendom som ovillkorligen
måste socialiseras – barnen! Föräldrakärleken, som
inte är någonting annat än en uttänjd, atrofierad
egoism, måste radikalt utrotas. Den är en
ömsesidig livegenskap som hämnar sig både på
föräldrar och barn. Under ett decennium har jag
ägnat hundra millioner och alla mina krafter åt
allmännyttiga företag. Om den där lilla flickan,
som var min dotter, om hon och hennes eventuella
syskon levat – två, tre stycken obetydliga individer
– skulle jag ägnat dem deras framtid, deras
avkomma allt detta och mer till. Detta är fantastiskt!
Om hundra år kommer det att tyckas som en
grotesk och hemsk saga. En människa som älskar
sitt barn och ägnar det sina krafter, är att
förlikna vid en kasserad äggkläckningsmaskin, som
envisas att fungera. Hennes kraft förgår i
onyttigheter, hon duger till platt intet.

Blodet sköt nu upp i huvudet på Mike och han
utbrast (i det hans tal fick ett visst bondskt
tonfall): Ä prat, herrn! Det där är ju lygens! Hör på!
Min mor brukade säga: När jag hade en unge i
stugan hann jag med ingenting; sen den åttonde
kom, hinner jag med allt. Så sa hon och det var
en gumma! Och så är det med mig! Innan
Lill-Mike kom, gjorde jag bara strunt. Men nu d–r!
Vad jag är, herrn, vad Mike Todanz är, det kan
ni räkna hans son till förtjänst!

Stackars barn, om så vore! utbrast millionären

och piskade i bordet med kniven alltmera
upphetsad. Men jag vill påpeka att även i ert enkla
fall verkar faderskärleken hämmande och
fördärvbringande. Man skulle kunna tro, att ni led av en
begynnande sinnessjukdom. Ni förmår inte
koncentrera er uppmärksamhet på denna verkligt enkla
uppgift: intervjun. Er sinnessjukdom heter
faderskärlek. Er tanke förmår inte släppa den där lilla
obetydligheten som kallas er son. Men så lugna er
då, min bäste! Han kommer inte att här behandlas
sämre än andra barn. Han är en enhet bland andra
enheter. Och han har blivit en fri enhet. Om ni
är en dygdig människa och stor journalist – det
senare betvivlar jag i högsta grad – skall han
varken yvas över er storhet eller känna sig tryckt
därav, hädanefter. Han känner er icke. Om ni
åter är ett fä, vilket – ursäkta! – naturligtvis
ligger inom möjligheternas gränser, skall han inte
hädanefter kunna säga: Redan min far var ett fä,
varför skulle jag vara bättre än min egen far? Denna
tanke skall aldrig pina eller förslappa honom, ty
han känner er icke, hädanefter. Den mest osunda
och ofruktbara av all känslosamhet, familjekärleken, 
skall icke – som nu vanligen är fallet –
suga två tredjedelar av hans mannakraft. Han skall
kunna ägna den helt åt sin egen utveckling, åt sitt
arbete, åt samhället. Det är andlig renlevnad, allt
annat är snusk! Snusk, hör ni, snusk! Ni enfaldiga
människa! Ni urusle journalist! Ni padda-padda!

Dessa elakartade tillmälen framslungade han med

dov, nästan hes röst och ackompanjerade dem med
vildsinta slag i bordet. Plötsligt brast elfenbenskniven 
i tu stycken. Lika plötsligt slocknade den
rasande världsförbättrarens vrede. Han sjönk ned
i skrivstolen och visslade sakta. De båda
elfenbensbitarna höll han framför sig och sökte
sammanfoga dem. Hans min var ömkligt snopen, han
mumlade med stukad stämma:

Detta var ledsamt, detta var i sanning ledsamt.

Den rike mannens djupa bedrövelse förvånade
Todanz, som stammade: Va – var den mycket
dyrbar, den där?

På sätt och vis – mycket dyrbar, mumlade
filantropen.

Kanske ett kärt minne? insköt intervjuaren, som
äntligen erinrade sig sin yrkesplikt. Filantropen
svarade alltjämt i nedslagen ton:

Inte precis ett minne – snarare något som jag
borde minnas för att leva i frid med min
omgivning. Mina kära småttingar, min läkare,
allesamman. Den här var den tredje på fjorton dar. Vad
ska överläkaren säga? Förra månaden flyttades jag
från tvåmillimeterskniven till enmillimeters. Ni
förstår – en bräckligare sort. Den tål inte så hårda
slag. Det är ett prov på min självbehärskning. Nu
blir jag kanske flyttad tillbaka till tre eller fyra
millimeter. Det är mycket tråkigt. Jag har lagt
hela min ambition i det här, förstår ni, min
jättelika ambition, som eljes skulle vara farlig.
Självbehärskning! Ack käre vän – oss emellan sagt –

jag ger inte två styver för människans frihet!
Vare sig man är far eller ej. En sån här tingest
(han jonglerade med elfenbensbitarna) kan suga
musten ur en likaväl som en hel familj.

Han lystrade; även Todanz. Genom fönstrets
solbelysta murgrönsgaller flöt in i rummet en strid,
porlande bäck av hundratals förenade barnstämmor.
En av anstaltens avdelningar befann sig på
promenad i parken. Todanz smålog ofrivilligt vid det
muntra ljudet; filantropen sa: Det är mina
småttingar – tusen i stället för en.

Han kastade från sig elfenbensbitarna, han
stirrade ned i golvet. Han sa, nu alldeles utan
upphetsning:

Hur var det ni sa i början av vårt samtal? Ni
önskade veta någonting om mig som jag önskar att
ingen måtte få veta. Var det inte så?

Journalisten Todanz spratt till och förde pennan
till papperet. Filantropen drog munnen på sned,
sa: Ä, skriv inte! Det får i alla fall inte tryckas –

Han lyfte blicken och såg Todanz in i ögonen.
Med en viss sval och lugn bestämdhet yttrade
han:

Vad jag önskar? Jag önskar att jag ägde min
frihet och några kilo dynamit. Då skulle det snart
vara slut med de där, som prata och skratta och
sjunga där ute. Har ni förstått? Slut.

Todanz öppnade munnen, slöt den åter. Halvt
omedvetet lade han ifrån sig pennan och blocket.
Filantropen fortsatte i samma lugna, svala ton:


Ty säg mig, högt ärade, vad är det egentligen
för mening i att de där ska leva, då min – min! –
dotter måste dö?

Efter några ögonblicks tystnad ryckte han på
axlarna och tillade en smula retligt:

Jag fattar det helt enkelt inte. Men det beror
kanske på att jag är sinnessjuk.

Han reste sig och gick bort till fönstret, i det
han rev ned några av murgrönsrankorna vände han
sig småleende mot Todanz:

Lyckligtvis är jag inte bara sinnessjuk; jag är
också oskadliggjord.

Ur det förtunnade bladverket framträdde tydligt 
konturerna av ett stadigt järngaller. Filantropen 
ryckte åter på axlarna och gjorde en ironisk
grimas. I detsamma trädde den kraftige betjänten
in i rummet; han bugade ödmjukt men rösten var
tämligen hård. Han sa: Inte sant? Herr baron
ropade på mig? Baronen höjde sina buskiga
ögonbryn, svarade: Alldeles riktigt. Jag ropade. Jag
vill klä om mig. Jag vill personligen visa min
vän här hela anstalten. Jag vill ut i det fria –

Vänta mig här, käre vän, sa han till Todanz.

Men nu visade det sig att filantropen och 
människokännaren haft rätt. Faderskärleken, denna i
mångt och mycket föråldrade och följaktligen,
osunda känsla, som motverkar individens
fullständiga uppgående i jaget, jobbet och samhället,
faderskärleken fick helt och hållet makt med
journalisten Todanz. Hans vetgirighet, som bort

rikta sig mot en hel värld eller åtminstone en hel
anstalt, vände sig helt mot en enda liten obetydlig
individ. Journalisten Todanz smet, smet från
yrkesplikt, ära och berömmelse. Han lade helt enkelt
benen på ryggen och sprang i riktning mot porten.
Först då några välkända krigstjut – synnerligen
lätta att särskilja från andra barns tjut – nådde
honom, saktade han lugnad farten och hämtade
andan. I portvaktstugan återfann han sin son. Han
satt på bordet och på en stol framför honom satt
portvakten. Mike d. y. höll honom med ena
handen i kragen, i andra handen kramade han en
träsked och träskeden daskade och dansade på
portvaktens blankpolerade hjässa.

Här är jag! sa Mike d. ä.

Och här är han, genmälte portvakten. Jag har
vaktat honom. Han är snäll och förståndig men
jag måste säga att han är ett mycket kraftigt
barn.

Mycket kraftig, medgav Todanz. Får han väl
tag i en stackare så är det knappt lönt att söka
komma lös. Det är bara att finna sig i situationen.

Just det, sa portvakten, det är konsten.

Senare satt far och son Todanz på tåget. Lille
Todanz bräkte i diskant: bääääää; store Todanz
svarade i bas: bääääääääää! Den lille var för
tillfället ett lamm, den vuxne ett stort får. Det lilla
lammet somnade: Todanz lade det till rätta. Han
sade till den redan sovande:

Sov gott, Mike Todanz d. y. Kanske tycker du

att jag tjatar men jag upprepar i alla fall vad jag
alltid har sagt: du är min son och ingen annans;
och ingen annans son är min son. Det finns ingen
slump i det inte. Kanske är det tjatigt men det är
sant.

Han drog skärmen för kupéns nattlampa och
gjorde sig bekvämt. Herrarna Todanz rullade
vidare i mörkret mot skiftande och skilda öden
visserligen men tillsamman.
</chapter>

<chapter name="När hallonen mogna.">
<h1>När hallonen mogna.</h1>

Omkring sekelskiftet ägdes och beboddes gården
Stora Vi av en ung herr Olof Schager, tillhörande
släkten Schager till Herlestorp. Han var ungkarl
och hushållet sköttes av hans faster, ett käpprakt
och kantigt fruntimmer med morsk uppsyn och
milt hjärta. Hon betraktade och behandlade sin
brorson som en pojkvask och försummade icke
att eftertryckligt banna honom, då bannor ansågos
vara av nöden. Herr Olof å sin sida mottog
hennes snubbor med mycken undergivenhet och som
den naturligaste sak i världen.

Han var emellertid en ganska stadgad och
samvetsgrann ung man och åtnjöt på det hela taget
ett mycket gott anseende, som dock icke var
alldeles utan fläck. Vid ett par och tjugu års ålder
hade han inlett en kärlekshandel med en
bonddotter från Södra Nor. Det var en helt och hållet
lättsinnig förbindelse, som herr studenten ansåg
icke förpliktiga till någonting. Ett
sommarnatts-lappri, en skogsidyll, några herdestunder efter
horatianskt mönster, besjungna, helgade och
bagatelliserade av så många klassiska och moderna
skalder. Ingenting annat. Faster Schager, som

saknade klassisk bildning, såg dock saken annorlunda.
Och bonden i Nor, en råbarkad sälle, ställde till
med ett uppträde, som hart när skrämde hans
dotter och hans hustru från vettet. Herr Olof kom
slutligen till insikt om, att han burit sig bra illa åt,
och hans unga hjärta brann i bitter ånger. Men
när faster Schager såg, att syndarens förkrosselse
var djup och uppriktig, ställde hon sig genast vid
hans sida. Saken ordnades, flickan skickades till
Amerika, där hon snart nog blev gift och där hon,
av hembreven att döma, fick det ganska bra. Ja, till
och med utmärkt bra.

Olof Schager slapp alltså tämligen lindrigt undan
följderna av sin förseelse, men helt och hållet
undslapp han dem icke. Olyckan ville nämligen, att
mor i Nor en kort tid efter den husliga stormen
blev sinnessjuk. Visserligen hade hon i all sin tid
varit en konstbesynnerlig och underlig människa,
orsakssammanhanget låg dock alltför tydligt i
dagen för att icke hennes olycka skulle skyllas på
dottern och på dotterns förförare. Gammalt folk
skakade på huvudet och suckade sorgesamt. Och
den enda äldre person, som alls icke ville veta
av något samband mellan dotterns öde och moderns
olycka, var faster Schager. Kanske fruktade hon,
att brorsonen skulle taga saken alltför tungt.

Det gjorde han nu verkligen icke. Stora Vi, en
gård om fyrahundra tunnland öppen åker, tog hans
unga krafter helt i anspråk och kom honom att
tämligen snart och tämligen fullständigt glömma

sin förseelse. Likväl fick han fem år senare en nog
så kraftig påminnelse. Hans frieri till en av
nejdens unga fröknar avslogs med det beskedet, att
herr Schager vore känd som en alltför vidlyftig
ung herre. Det var överstinnan Stiernstolpe, som
uttalade domen. Hon befann sig den dagen vid ett
miserabelt humör. Om den unge mannen friat en
annan dag, hade han kanske fått ett annat svar.
I alla händelser delade icke fröken Lotten
Stiernstolpe sin mors åsikter beträffande Olof Schager.
Men dels hade överstinnan uppfostrat sina döttrar
i sådan Herrans tukt och förmaning, att
subordinationsbrott endast sällan förekommo, dels led hon,
eller troddes lida, av ett svårt hjärtfel, som
förbjöd alla upphetsande tvister. Svaret måste därför 
åtminstone tills vidare betraktas som avgörande.

Om nu någon tror, att denna moderliga stränghet 
förbittrade och förstörde herr Olofs och fröken 
Lottens unga år, så underskattar han såväl
ungdomens resurser som ock sekelslutets brist på
resurser. Det rådde nämligen vid sekelskiftet en
sådan förskräckande brist på romantik, erkannerligen 
i förhållandet mellan könen, att en moders
tyranniska nej snarast måste betraktas som ett
värdefullt tillskott i två unga människors
kärlekslycka. Ty vad är väl kärleken i tjuguårsåldern
utan hemliga möten, smusslade brevlappar,
blixtsnabba blickar, susande viskningar, ångestheta
handtryckningar, skrämselskälvande hjärtan? Föga
värd sitt lysande rykte.

Det är antagligt att herr Olof svor mången dyr
ed över äldre fruntimmers besynnerliga funtning,
och det är säkert att fröken Lotten grät sig hart
när fördärvad. Men så snart den första gränslösa
förtvivlan var undanstökad, grepo de sig käckt an
med en dådrik och djärv, sinnrik och hemlighetsfull
kärlekskampanj, som snart nog fick alla ärliga
sockenbor till förstående åskådare. Deras
mötesställen voro svepta i det djupaste töcken och
envar sockenbo undvek finkänsligt att beträda den
fridlysta marken. Deras kärleksbrev tummades
kanske någon gång av nyfikna gummor, ty
brevbäraren var en lat sälle, som gärna rastade i
stugorna. Men icke ens den svartaste tumme
förmådde beröva dem doften av fröken Lottens
rosenparfym. Deras blickar och hemliga tecken från
kyrkbänk till kyrkbänk tycktes nästan höra till
högmässans ritual och stötte ej ens den frommaste
för huvudet. Ty vem kunde ondgöra sig över
denna kärlek, som tålmodigt och troget kämpade
mot en ofördragsam och hårdhjärtad moders vilja?

Sålunda förflöto två år, och Olof Schager hade
redan återvunnit mycket av den aktning, han
på grund av sitt snedsprång förlorat. De hinder,
som mötte hans kärlek, hade i själva verket
utvecklat hans manliga vilja och gjort honom klokare,
allvarligare, mildare och kraftigare. Han hade satt
sig ett mål före och var fast besluten att vinna
det utan användande av otillbörliga eller mindre
passande medel. De båda unga lade ganska starka

band på sina känslor och voro ingalunda sinnade
att giva efter för någon känslans nyck eller
stundens obetänksamhet. Under bråda tider kunde
veckor förflyta mellan deras möten, och även när
arbetet icke lade oöverstigliga hinder emellan, voro
de snarare njugga än slösande. Att deras möten
härigenom vunno i behag var måhända en
oavsiktlig och omedveten vinst. De utbytte K.
Vetenskapsakademiens torra almanack mot ett poetiskt
kalendarium, där naturens data förknippades med
vackra minnen och ljuva förhoppningar. Tiden för
nästa möte bestämdes ej till viss dag utan till viss
händelse. När isen lossar, när björklövet spricker
ut, när vårsådden är avslutad, när första svalan
kommer, när höet bärgats, när smultronen mogna,
när höstplöjningen är över, när första snön faller
– se där tidsbestämningar som voro nog
obestämda för att medgiva alla skiftningar av längtan,
hopp, besvikelse och glad överraskning. Herr Olofs
långa frieri blev för vederbörande allt annat än
långsamt och utgjorde en ständigt frisk källa till
glädje för hela socknen, icke minst för överstinnan.
Den gamla damen, som sjuklighet och tämligen
knappa omständigheter fängslade vid Ulleryds
boställe, en mycket enkel liten gård, fann i de båda
ungas kärleksintrig någon hjälp mot lantlivets
enformighet. I vad på henne berodde försummades
ingenting för att göra det hemliga spelet så
spännande som möjligt.

Ett spel kan emellertid ej dragas ut i det

oändliga; förr eller senare måste det vinnas eller
förloras. Fröken Lotten hade fyllt sina tjugufem, Olof
Schager närmade sig trettiotalet; Stora Vi behövde
en husmor, faster Schager började åldras, en massa
praktiska skäl talade för ett snart avgörande. Vid
pingst träffades de båda unga utanför kyrkan och
lyckades inför all menigheten stjäla sig till ett
hemligt samtal. Överstinnan fick ett ärende in till
pastorn i sakristian, fröken Lottens systrar upptäckte 
blåsippor på kyrkvallen, den övriga menigheten 
drog sig skyndsamt, ja, i flykt tillbaka från
den stora hängasken under vars krona herr Olof
Schager råkade träda samtidigt med fröken Lotten
Stiernstolpe. Sålunda gynnad av omständigheterna
hann han tillviska henne, att de nu äntligen måste
göra slag i saken, att överstinnans motstånd måste
brytas, att bröllopet måste stå till hösten och att
de skulle ha ett sista hemligt möte, när hallonen
mogna. Tidpunkten valdes dels på grund av mera
känslosvala skäl men även därför att den stora,
vilda hallonhäcken mellan kyrkvägen och Ulleryds
trädgård alltid varit dem den käraste mötesplatsen.
En hastig, het handtryckning beseglade överenskommelsen 
och strax därpå trädde fru överstinnan
ut ur sakristian, återvände systrarna med några
bleka blåsippor och började menigheten åter fritt
röra sig över kyrkbacken.

När tiden för hallonskörden stundade, stod Olof
Schager som vanligt mitt uppe i sommarens
trängande arbete. Och icke nog därmed fick han

ytterligare en börda på nacken. Den olyckliga
bondhustrun i Södra Nor hade under sistförflutna året
och framför allt på vårsidan visat så mycken oro
och våldsamhet, att hon måste betraktas som farlig
för den allmänna säkerheten. Schager, som var
kommunalstämmans ordförande och som dessutom
ansåg sig stå i en visserligen nästan glömd men
dock ofrånkomlig skuld till folket i Nor, begav sig
till länets huvudstad för att utverka hospitalsvård
åt den sjuka. Det lyckades honom slutligen, men
vistelsen i staden blev längre än han beräknat.
Att han varje dag ringde upp faster Schager på
Stora Vi var ju lätt förklarligt, och icke heller
förvånade det gumman att han regelbundet avslutade
samtalen med en förfrågan, om hallonen voro
mogna. Hon visste nämligen sedan gammalt att
brorsonen var tokig i hallon. Slutligen blev hon
dock förargad över dessa ideligen upprepade
frågor och svarade, att om brorsonen äntligen ville
ha hallon, skulle hon skicka bud till Ulleryd, där de
påstods vara mogna. Redan samma afton återvände
Olof Schager till Stora Vi.

Följande morgon steg han upp i mycket god tid,
ställde om sitt hus och utdelade nödiga befallningar. 
Därpå steg han till häst och red i skritt
utför allén. Han hade två vägar att välja emellan.
Den ena, kyrkvägen, gick norr om sjön; den var
skogig, skuggig, behaglig, men själva vägen var
backig och dålig, förstörd av de ständiga

gruskörslorna från stora sandgropen. Den andra,
ginare och bättre vägen förde förbi Södra Nor. Av
naturliga skäl brukade herr Olof om möjligt
undvika den vägen, och allra minst passade den honom
i dag. Mötte han bonden, bleve han tvungen att
stanna och redogöra för ärendets gång i
staden. Det skulle försinka honom och bleve
dessutom en mindre angenäm inledning till dagens
händelser. Han såg på klockan, hon fattades en kvart
i tio. Klockan halv elva frukosterade överstinnan,
ensam på sitt rum; en synnerligen lämplig tidpunkt
för ett möte i hallonhäcken. Kyrkvägen skulle
säkert taga dryga fem kvart, Norvägen tre. Han
bestämde sig för Norvägen. Rede han i raskt
trav genom byn, behövde han väl näppeligen stanna
för att tala med bonden.

Vägen låg bred och vit, rak och mjuk av djupt
damm; han satte hästen i trav. Efter fem eller sex
minuters ritt mötte han mor i Nor, den sinnessjuka.
Ännu på betydligt avstånd kände han igen henne
eller förstod åtminstone, att det måste vara hon.
Trots sommarhettan var hon iförd en vid, svart,
rundskuren kappa och en gammal sliten pälsmössa.
Hon stod framför en stor sälg, och än neg hon
djupt för busken, än bröt hon en kvist och stack
in den i kappans trasiga broderier. Olof Schager
saktade farten; han undrade, vad han skulle göra.
Att gumman sluppit ut av våda var otvivelaktigt;
ingen väktare syntes till och han visste dessutom
att hon måste hållas strängt inspärrad. Skulle han

försöka att locka henne med sig till Nor? Det
kunde taga timmar. Eller skulle han tillkalla folk
från Stora Vi? Det kunde gå på en halvtimme;
men en halvtimme vore redan en halvtimme för
mycket.

Han höll ett stycke framför gumman och
hälsade; hon neg mycket djupt. Det runda, rynkiga, 
blekgula ansiktet grinade mot solen. Hon var
tydligen vid bästa lynne, njöt av sin oförmodade
frihet. Nästan mot sin vilja frågade han:

Är det trevligt att vara ute och gå, kära mor?

Hon svarade som en dövstum med vidöppen, tyst
mun: hon slog upprepade gånger ut med armarna,
neg och neg. Så pekade hon på sälgkvistar, örter och
blad, varmed hon prytt sin trasiga kappa. Herr
Olof hade en viss möda att tygla sin häst, som
skyggade vid gummans häftiga armrörelser. Det
vore onekligen bäst, om jag kunde locka henne till
Stora Vi, tänkte han. Faster skulle nog taga hand
om henne. Vad kan hon för resten göra för skada?
Hon är vid gott humör. Skulle jag missunna den
arma stackaren en liten lustvandring, säkerligen
den sista?

Och han sade:

Om kära mor går till Stora Vi, så får hon kaffe!

Strax fick den stumma munnen ljud: Åkk, kaffe!
Åkkåkkåkk kaffe! skrek hon och skuttade fram
som en jättegroda i landsvägsdammet. Herr Olof
smålog. Han betvivlade icke att gumman efter ett
sådant löfte skulle gå raka vägen till köket. Det

gladde honom, att han kunde bereda den olyckliga
varelsen ett nöje. Han tog det som ett gott
förebud.

Hästen behövde icke känna sporrarna för att
sätta av i galopp. Gumman hade tydligen skrämt
honom. Herr Olof, som under sin tvekan förlorat
sju eller åtta minuter, gav honom så gott som
fria tyglar. Det blev en lustig ritt, en glad ritt, en
god ritt. Trots den starka farten vände han sig
ett par gånger om i sadeln och konstaterade med
tillfredsställelse att den svarta grodan alltjämt
skuttade vägen framåt i rätt riktning. Ändock en
liten god gärning att fröjda en olycklig själ, tänkte
herr Olof. Och icke mindre god därför att den
träffar just henne, mor i Nor. Till på köpet
kommer jag fram i rättan tid.

Men kommen strax söder om Nor måste han
åter stanna, dock endast för ett par minuter. Han
hade upptäckt bonden, som strävade fram över
fälten i riktning mot sjön och skogen. Troligen
var han ute och letade efter den sjuka, fruktade
kanske att hon gått ned sig i sjön eller störtat i
stora grusgropen. Herr Olof hojtade och när
bonden stannat och vänt sig om, satte han händerna
i tratt för munnen och ropade: Hon har gått till
Stora Vi. Han upprepade satsen några gånger
och pekade, varpå bonden tecknade att han
förstått och ändrade kosa.

Herr Olof fortsatte i skritt. Det föreföll honom
som om vägen – vägen till lyckan! – nästan vore

för kort. Redan framskymtade mellan hängbjörkarnas 
sakta vajande, klargröna väv Ulleryds byggnad, 
mattgul, liten, sirlig och nätt som ett nålhus
av elfenben. Plötsligt såg han framför sig Lottens
långa, smala vita fingrar och hans hand,
kramande kring tygeln, skälvde till. Han saktade.
Första björken i den korta allén snuddade redan
med sina veka, släpande grenar vid hans skuldra.
Hjärtat började dunka; han kände en obestämd oro.
Mötet med gumman, som han tagit för ett gott
förebud, hade kanske likväl lämnat en liten tagg av
missmod kvar. Han saktade och höll inne, svängde
sig ur sadeln. Hallondungen låg där tät, grann,
doftande, starkgrön, rödprickig. Han band hästen
vid björken och gick några steg uppför allén. På
den mattgula, solglänsande väggen öppnade sig
portens mörka gap; han tyckte sig skönja någonting 
fladdrande vitt i förstudunklet. Markisen var
fälld över överstinnans fönster, ett tecken att hon
satt vid frukostbordet. En smula upphetsad
återvände han till hallonhäcken.

Efter vid pass tio minuter förnam han ljudet av
steg i gruset. Lätta steg men alltför långsamma
för att härröra från hans flicka. Alltså var det
någon av systrarna. Och nu hörde han henne
smågnola; alltså var det Ellen, den yngsta. Och nu
trängde hon fram i häcken, hållande framför sig
en liten spånkorg; alltså kom hon för att plocka
hallon. När hon varsnade Olof Schager gav hon
till ett skri av skrämsel och överraskning, desto

mer förvånande som överstinnan alldeles nyss hade
sagt till henne: Han står i hallonhäcken och väntar.
Gå för all del ned till honom. De skakade hand och
herr Olof förklarade sin därvaro; han hade ridit
förbi och lockats av hallonen.

Apropå, sade då fröken Ellen, har Olof inte mött
Lotten? Hon åkte för en kvart sedan till Stora Vi.
I giggen. Hon körde själv.

Till Stora Vi? upprepade Olof med fullkomligt
oförställd min. Fröken Ellen bet sig i läppen.

Ja, sade hon, tant Schager ringde upp henne i
går och bad att hon för all del skulle komma över
med mogna hallon. Och det ville hon naturligtvis
göra så snart som möjligt. Hon håller så mycket
av tant! Jag tror att hon tog kyrkvägen: Olof
kom kanske över Nor.

Ja visst, mumlade Olof och makade sig bort till
hästen, som han lösgjorde. Åter i sadeln bad han
Ellen ringa upp Stora Vi och säga, att han strax
skulle komma hem. Det kunde ju vara roligt att få
träffa Lotten. Ellen nickade, troskyldigt allvarsam
men med glittrande skrattblänk i blicken. Hon
räckte honom en handfull hallon, som han
tankspridd stoppade i mun, glömmande att tacka.

På hemvägen, som tycktes honom längre än bortvägen, 
räknade han ut, att Lotten antagligen kommit 
till Stora Vi vid halv elvatiden eller tre kvart
på elva. Han undrade över, att hon valt den längre
och besvärligare kyrkvägen. Kanske kände hon
samma motvilja mot att passera Södra Nor som

han själv? Tanken stack honom en smula och
kom honom att sporra hästen. Strax före halv tolv
svingade han sig ur sadeln vid Stora Vis trappa.
Han for med blicken över grusplanen men kunde
icke upptäcka några färska hjulspår. I nedre
förstugan mötte han köksan, som doftade så starkt av
kaffeångor att han plötsligt erinrade sig sitt löfte
till den sinnessjuka kvinnan. På hans fråga
svarade köksan, att mor i Nor ej varit synlig men att
far själv och två andra bönder varit där och sökt
henne. Utan att fästa sig särdeles vid svaret
skyndade han uppför trappan och in i salen. Faster
Schager satt vid pianot, bläddrande i ett nothäfte,
och höjde just händerna till anslag, då hon hörde
brorsonen komma in. Hastigt svängde hon runt på
stolen och sade:

Vad vill det här säga? De ringer från Ulleryd
och frågar efter Lotten. Jag har inte sett till någon
Lotten!

Ett ögonblick eller två dröjde Olof vid
dörrposten: gjorde sedan helt om. Hästen fann han
ett stycke nere i allén, han svingade sig upp. Vid
vägskälet stod Norbonden i en liten klunga karlar:
de ställde skyndsamt upp sig i ett led utmed
vägkanten. Utan att sakta farten skrek han åt dem att
följa efter. Några frågor behövde han icke göra;
han hade fullkomligt klart för sig, var olyckan
skett och hur den skett. Han red för att om
möjligt och så snart som möjligt lämna hjälp, och
hade icke tankar för annat. Äntligen öppnade sig

skogen i en stor glänta och hela vägen utmed
grusgropen låg klar framför honom.

Fem eller sex av kantstenarna hade rasat och
tagit en god del av vägen med sig. Och där nere
låg giggen, upp- och nedvänd, nästan begraven i
grus. Bredvid ena hjulet, som stack upp ur
grushögen, stod den lilla Ullerydsgrållen, till synes
oskadad. Herr Olof lade genast märke till att
hästen med grimskaftet var bunden vid hjulet.
Det var otänkbart att den sinnessjuka, sedan hon
väl skrämt hästen ned i grusgropen, skulle ha visat
en sådan klok omtanke. Alltså måste det vara
Lottens verk. Alltså var hon räddad. Men hennes
räddning kunde endast förklaras på så sätt att hon
i tid varsnat faran och lyckats kasta sig ur vagnen.
Antagandet bekräftades genast; på andra sidan
vägen låg en kullstjälpt korg som i den mörka
mossan tömt sitt innehåll av röda hallon. Att
Lotten icke tagit någon allvarligare skada i fallet
bevisades av det faktum, att hon efteråt kunnat
klättra ned i gropen för att binda grållen.
Antagligen hade hon sprungit skogsvägen hem för att
skaffa hjälp.

Herr Olof ropade gång på gång hennes namn,
men skogens mjuka tystnad hade icke ens ett eko
till svar. Den plötsliga dödande skräcken, som så
hastigt upplösts, lämnade efter sig ett kväljande
missmod. Omedvetet sökte han nya anledningar
till oro. Han föreställde sig Lotten på hemvägen
förföljd av den sinnessjuka kvinnan, snubblande

över tuvor och rötter, kullslagen, misshandlad,
strypt. Han sporrade hästen. Och vems var
skulden? Var det icke hans lättja eller iver eller
tanklöshet eller fördömda sentimentalitet som lämnat
den sinnessjuka i frihet? Hans fel, alltså, hans
skuld. Och i dubbel måtto. Ridspöt svepte genom
luften, det grova gruset knastrade, gnisslade,
kastades i smattrande svärmar av hästhovarna. Ja, i
dubbel måtto. Kanske –

Det svaga, vaga skuldmedvetande, som under
långa lyckliga, ljusa år förbleknat till någonting
nästan glömt, nästan overkligt, tätnade nu,
mörknade och växte till ett allt överskuggande moln.
Och han red, han red, han red. Han red icke
genom skogen, han red genom åren och så
hisnande snabbt att orsak och verkan, brott och
straff tycktes ligga sida vid sida. Ännu kände
han den på bar gärning ertappade ynglingens
skam, självförakt, ånger, ångest och i samma nu
såg han en grotesk och grym syn, som tycktes
bekräfta hans dom.

Han hade redan svängt in i Ulleryds björkallé,
då han hörde sitt namn ropas. I hallonhäckens
rödprickiga grönska glänste överstinnans vita
spetsmössa och vita axelschal. Det smala, magra men
flickaktigt finhylta ansiktet log mot honom halvt
försmädligt, och ett lyftat pekfinger, blodat av
hallonens saft, hotade skälmskt. Bakom henne stod
Ellen: ögonen uppspärrade, stirrande; läpparna
skilda av en stum fråga.

Herr Olof steg långsamt ur sadeln och band
hästen omsorgsfullt vid samma träd, där han nyss
stått bunden. Han letade i fickorna efter en
sockerbit; han tog upp näsduken och torkade svetten ur
pannan; han sysslade med sadelgjorden. Under
tiden kom Ellen fram till honom, ställde sig vid
hästens huvud, tog honom i öronen och tryckte
hans nos mot sitt bröst. Och Olof, som alltjämt
sysslade med sadelgjorden, berättade i hastiga,
avbrutna viskningar, vad han sett, vad han visste och
vad han fruktade. Efter några ögonblick svarade
hon på samma sätt alltunder det att hon brottades
med hästhuvudet.

Vi måste tänka på mamma. Hon får ingenting
veta, förrän vi fått visshet. Jag går upp och
telefonerar.

Och till en början med långsamma, makliga steg,
så hastigare, så halvspringande, så storspringande
avlägsnade hon sig. Med hatten i hand steg herr
Olof fram till överstinnan.

Nå? sade hon och log. Var har du Lotten?

Hos faster, svarade han, och fortsatte för att
hindra alla frågor:

Jag kommer ensam för att vi skulle få talas vid.
Tant förstår kanske om vad? Vi ha talat om den
saken en gång förr, och jag måste naturligtvis böja
mig för tants vilja. Sen dess ha vi ju mötts några
gånger, Lotten och jag. Vi ha hållit fast vid
varandra. Nu tycker vi att tiden – att tiden –

Han tystnade, stirrade tomt över hennes huvud

upp mot skogsbrynet. Samma väg, på vilken han
nyss kommit, samma skog som han nyss lämnat.

– att tiden är mogen, ifyllde överstinnan. Ja
visst. Alldeles som hallonen. Smaka! De äro
gudomliga i år. Ja, ja, kära Olof, allting mognar
här i världen, om det bara får tid på sig. Och nu
tycker du alltså att tiden kan vara mogen och att
den där tråkiga historien med flickan i Nor kan
vara glömd?

Han svarade icke. Han tänkte: Jag får
ingenting säga och vad skall jag göra? Nu komma de
med henne. Och hon är död.

Överstinnan höjde sig på tåspetsarna, hon lade
sina smala magra, lätt gulnade händer på hans
skuldror; hon snörpte lite försmädligt med
munnen: ögonen plirade.

Ja, vet du min gosse, det tycker jag med! Man
ska inte ta saker och ting för tungt här i världen.
Till slut är det lappri alltsammans. Hade jag inte
haft så roligt åt alla era finurliga konster, så
hade du nog fått din Lotten för länge sedan. Så
var det med den saken. Kyss mig nu, din slarver!

Men han gjorde sig varligt lös och sprang upp
på vägen. Han gick, varken långsamt eller fort, i
en avmätt stadig takt; han gick samma väg, på
vilken han nyss kommit, mot samma skog, som
han nyss lämnat. Blicken höll han oavvänt fästad
vid den mörka fläck, som allt tydligare stigit fram
ur skogsbrynets dunkla ram, förstorats och
förverkligats som en ond tanke plötsligt förverkligas

i en ond handling, eller som en ond dröm
förverkligas i ett hemskt uppvaknande. Redan urskilde
han var man i gruppen, igenkände samma klunga
av karlar, som han sett vid vägskälet. Främst gick
bonden i Nor, fri, utan börda. De andra buro
mellan sig på en bår av grovhuggna stolpar och
gula bräder, spillror av giggen, en kropp höljd i
ett svart skynke.

De möttes, herr Olof och männen. Båren sattes
ned. Bonden i Nor lyfte en flik av det svarta
skynket. Herr Olof såg och slöt ögonen. Efter en
stund sade han:

Jaså, det är hon.

Och bonden i Nor upprepade:

Ja, det är hon. Det är mor.

Även de andra männen yttrade några ord. Det
var dock en lycka i olyckan sade en av dem, att
det var gumman och inte unga fröken, som fick
släppa livet till. En annan berättade, att de hade
mött fröken Lotten bortom vägskälet strax efter
det att herr Olof ridit förbi. Hon var alldeles
oskadd och hade sneddat genom skogen för att så
fort som möjligt få hjälp från Stora Vi. En tredje
skildrade utförligt, efter fröken Lottens
beskrivning, hur olyckan inträffat. Gumman hade suttit
vid vägkanten utåt grusgropen. Hon hade varit
alldeles översållad med ängsblommor och
skogsblommor, blad och kvistar. Och hon hojtade och
skrek, lycklig över att vara fri. Mindre än så kunde
skrämma en häst i sken. Men till på köpet hade

hon börjat dansa runt kring hästen, flaxande med
sin svarta kappa. Det var nog ren elakhet. Ty hon
var känd för att vara elak.

Okk, okk, inföll bonden i Nor, urskuldande, hon
var ju splitter galen. Det vet patron bäst, som varit
beskedlig och skaffat henne plats på hospitalet.

Herr Olof avbröt:

Var fann ni henne?

I grusgropen, i själva raset. Antagligen hade
en av kantstenarna eller kanske giggen träffat
henne i nacken, ty bakhuvudet var krossat. En av
männen muttrade:

Ja, var hon elak, så fick hon sin lön.

Herr Olof sade:

Jag skall hjälpa er att bära.

De lyfte upp båren.

Då de passerade björkallén, bad herr Olof
bonden i Nor att lösa hästen och leda honom efteråt.
Framkomna till Nor tog han avsked av männen
och fortsatte, alltjämt till fots och ledande hästen
vid tygeln, sin väg. Den föreföll honom lång och
dock alltför kort.

I salsfönstret på Stora Vi stod faster Schager,
vinkade, ropade: Hon är här! Hon är här!

Herr Olof nickade. Han ledde hästen till stallet,
tog av honom sadel och betsel, fodrade och
vattnade honom, sysslade ännu en stund i stallet. Så
gick han upp i salen. Lotten satt i soffan,
uppkrupen i hörnet. Olof satte sig bredvid henne, han
tog hennes hand och smekte den sakta.

Faster Schager vankade oroligt av och an, ut
och in, flyttade stolar, jämkade dukar, ristade
kuddar, bläddrade i noterna, dammade i pianot. De
båda ungas orörlighet och tystnad plågade henne.
Tålamodet brast; hon slog ihop sina händer och
ropade:

Nå men så ni bär er åt! Nå men så ni sitter!
Nå men varför säger ni ingenting!

Och hon stegade morskt och manhaftigt fram till
brorsonen, drog honom i luggen på gammalt,
välkänt maner.

Nå, du Olof! Har du blivit stum? Eller vill du
inte säga någonting?

Tankspridd smekte han handen, som han höll i
sin, den lilla, skälvande handen. Svarade lågmält:

Jo visst, kära faster. Men vad kan jag säga?
</chapter>

<chapter name="Bröderna Bélar.">
<h1>Bröderna Bélar.</h1>

Bröderna Bélar på Bälsta hade en mormor och
många ha väl det. Nu hör man ju ofta påstås, att
mormödrar äro ovanligt kloka och omtänksamma
varelser, men en och annan tör betvivla den saken.
Envar mor till exempel vet att mormor är ett
visserligen godsinnat men särdeles oförnuftigt väsen
– det vet den kloka modern och glömmer det
aldrig. Förrän hon själv blir mormor; då glömmer
hon det strax.

Bröderna Bélars mormor, gumman Olofsson på
Bälsta, tör redan som mor ha varit en smula
oförnuftig. Hon hade en enda dotter, arvtagerska
till Bälsta bruk och gård. Givetvis måste det
skaffas en måg till huset, men den gumman ville ha
till måg ville dottern inte ha till man. Slutligen
enades de om en viss baron Jacques-Aimé Bélar,
en belgisk gruvingenjör, som ödet slungat till
Bälsta enkom för att bringa oreda i bruksdriften
och i det tunga olofssonska blodet. Mor Olofsson
tog honom till måg därför att han var baron och
ingenjör – kanske mest baron. Dottern tog honom
till man därför, att han var vacker, eldig, öm,
munter, kvick – i all synnerhet kvick på franska,

ett språk som hon föga förstod. Baron sa: Par
exemple – il faut bien s'épouser un peu.

Dotter Olofsson tör inte ha fattat det kvicka i
att »gifta sig ett slag»; hon skyndade att skänka
sin vackre man en son. Jacques-Aimé blev rusig
av fröjd. Han skrek: Voilà un grand beau diable,
tout à fait comme moi! Tout Bélar, rien de vous,
chérie! Och han dansade omkring med barnet, som
verkligen liknade fadern både till anletsdragen och
en särdeles livlighet. Mormor döpte gossen till
Olle efter morfadern. Modern ville kalla honom
Jacques-Aimé efter den älskade fadern. Han åter
kallade pysen mon petit diable och fann övriga
benämningar likgiltiga. Under ett helt år visade
sig baronen som en öm och outtröttlig far. Sen
tröttnade han så småningom, han behövde ombyte.
Han sa till sin hustru: Écoutez m'amie, maintenant 
il faut faire une petite baronne – très jolie,
bien entendu, toute Bélar, rien de vous, chérie!

Så sa han, men den gången vände sig ödet
mot honom eller mot henne eller mot båda: hon
födde åter ett gossebarn och denne gosse var
intet spår »Bélar», han var helt och hållet Olofsson,
han såg ut som en griskulting. Alla Olofssöner på
Bälsta liknade griskultingar i begynnelsen – sen
blevo de vanligen betydligt bättre. Men hur skulle
baron kunna veta det? Dessutom hade han uttryckligen 
sagt till om en flicka. Så roligt hade han inte
på Bälsta att man kunde behandla honom hur som

helst. Han utbrast: Un Bélar ça? Mais par exemple.
Maintenant c'est assez – je m'en vais. Ända sen
korstågens tider hade herrarna Bélar varit vackra
som guds änglar eller kanske snarare som
demoner. Jacques-Aimé ansåg sig inte ha rätt att föra
ätten vidare på det här sättet. För resten hade
han redan upptäckt att Bälsta var tråkigt, hustrun
tråkigare och svärmodern tråkigast. Han försåg sig
med en riklig kassa och for – ingen vet vart.

Den fule bytingen döptes till Jacques-Aimé. Det
låg intet hån i namngivningen, blott kärlek. Den
vackre och alltjämt lika älskade rymlingens namn
skulle åtminstone omstråla den ratade kärlekspanten. 
Hon var så dåraktigt förälskad, stackars
människa, att hon dog på kuppen. Det var i varje
fall mormors åsikt – hon dog av brustet hjärta,
den tokan. Hon gjorde henne förebråelser både
före och efter döden. Naturligtvis sörjde hon sin
dotter i dräkt, i vandel, i sinne. Likväl skulle man
kanske i sorgens tårtöcken kunnat spåra flammor
av fröjd. Hon var en mormor utan dotter.
Tyngande lott, kan tyckas, ansvarstung – många
tänker så och alla säger så. Fast det är nog lite
olika med det. För mormor Olofsson hade det
helt visst varit bittrare att dela väldet över barnen
med deras mor. Deras dåraktiga stackars mor!
Bäst som sker.

Man måste erkänna att hon ingalunda blev någon
kak-konfekt- och lekmormor. Än fanns det väl smek
i de knotiga händerna och skälmaktig lek i

stengrå ögon men mormorstankarna voro idel
allvarliga, långt in i framtiden gående planer. Andra
tankar hade hon heller inte – det kändes och
märktes så väl att bygdens folk halvt omedvetet
döpte om henne: hon kallades inte längre »gamla
frun på Bälsta», hon kallades rätt och slätt
»mormora», som om det inte funnits andra mormödrar
där på trakten. Vad hon är klok och god mot de
faderlösa små! sa folk. Och visst var hon det.

Var hon också rättvis? Absurda tanke! En mor
kan vara god mot alla sina barn och icke
favorisera något. En mormor kan också vara god mot
alla sina barnbarn, men att hon inte skulle
favorisera någon eller några – otänkbart! Alltså
favoriserade hon. Vem? Låt oss tänka efter. Den äldste,
Olle, var vacker men av en främmande, petig typ,
han var kvick men framför allt spydig, han var
hänsynslöst egoistisk och olidligt livlig –
korteligen: han var sin kära pappa i miniatyr, denne
avskyvärde måg, som bedragit henne själv och
gjort hennes dotter till en »döende toka».

Den andre pysen åter var en motsats till sitt
namn och till sin bror. Han var en Olofsson utan
och innan, lite trög men pålitlig och förståndig,
butter men godhjärtad, osjälvisk, ja, nästan
betänkligt osjälvisk. Snarvacker var han ju inte men
vackrade till sig med åren. Vem blev mormors
favorit? Givetvis Olle, den livlige bängeln – man
behöver inte tvivla på det. Därmed vare ingalunda
sagt att den klumpige bäraren av namnet

Jacques-Aimé behövde sakna kära mormors ömhet.
Ingalunda, men han fick smulorna då brodern fick
kakan.

Alltmed uppväxten visade sig hos den äldre
pojken Bélar vissa anlag, som i någon mån oroade.
Han var tydligen passionerad spelare. Tills vidare
inskränkte sig visserligen spelen till »svälta räv»
och »svarte petter» – men den, som har
Svarte-Petter i handen, kan ha Jokern i hjärtat. Längre
fram föredrog han flickor framför spel och hästar
framför flickor. Han tyckte om nästan alla flickor,
kanske med någon förkärlek för de vackra.
Beträffande hästar var han mera kräsen. En tredje
passion hos denne eldige yngling och icke den minsta
var hans dyrkan av muserna: han poetiserade
stundom elegiskt, stundom satiriskt, han sjöng, han
spelade fiol, dragharmonika och orgel. Han
tecknade och målade, han var en äkta bel-esprit och en
äkta Bélar. Under ett decennium intogo muserna en
plats i hans sinne något över flickorna och något
under hästarna – med ett engelskt fullblod kunde
de icke tävla.

Högre än alltsammans det där älskade han sin
goda och kloka mormor. Undra på det och fattas
bara annat! Gumman, som dyrkade honom, skämde
bort honom, tänkte och levde för honom – skulle
hon inte stå högre än allt och alla i hans tillgivenhet! 
Även det ädlaste fullblod måste bli efter i en
tävlan. Och likväl fanns det någon som slog själva
mormor ur brädet – brodern, den opoetiske

bäraren av det poetiska namnet Jacques-Aimé. Denna
överdrivna – ehuru något ensidiga – broderskärlek 
var för resten inte alldeles lätt att upptäcka.
Som pojkar slogs de gärna, ofta och ursinnigt; den
äldre var inte starkare men smidigare, hetsigare,
han avgick regelbundet med en mer eller mindre
blodig seger utan att offrets ömkliga tillstånd
väckte det ringaste medlidande. Men ve den
främmande slyngel som kom med sin hand vid pilten!
Och tiofalt ve den, pojke eller flicka, som slungade
en eller annan giftig spydighet mot Jacques-Aimé!
Den trulsige ynglingen tänkte en smula långsamt
– han kikade in i nästa månad efter svaret, som
man säger. Desto snabbare var brodern och även
desto oblidkeligare. En förolämpning mot honom
själv kunde Olle Bélar tåla – om han i sin
självsäkerhet ens kände den! Men en förolämpning mot
»lille-bror» – (kroppsligen ett halvt huvud högre)
– nej!

Hur besvarades denna nästan överdrivna
broderskärlek? Nå ja – så där! Jacques-Aimé höll
naturligtvis av sin bror, hjärtligen kan man säga,
men – det är kanske inte alltid roligt att
ständigt vara den beskyddade parten, den tack
skyldige. Återtjänst var tyvärr utesluten redan i
fantasien. Beskydda Olle Bélar? Få se, vem som drömde
om det! Alltså nöjde sig den yngre brodern,
surmulen men trofast som en hund av buttert kynne.
Djärva spjuvrar ropade ibland: Se där kommer
Olle och Schack ä mä! Kvickheten kostade en

del blod fast icke särdeles mycket. Bröderna
godtogo den. Det visade sig vara en sån där
livskraftig, enkel barndomskvickhet som kan leva högt
upp i åldern. Ännu på gamla dar brukade den
stackars Jacques-Aimé underteckna sina brev till
brodern »Din Schack-ä-mä».

Dessa båda varann rätt olika bröder skulle alltså
kloka mormor alltefter sitt ömma hjärtas och
goda förstånds ingivelser placera i livet. Hon kände
ynglingarna så pass väl, som ålderdom kan känna
ungdom, hon vägde deras egenskaper, tänkte,
räknade, grubblade. Jacques-Aimé var trög men
ingalunda dum, han hade anlag för praktiska ting, han
var eftertänksam, sparsam, trygg och trivsam bland
gårdens underhavare och brukets smeder och han
älskade detta gamla Bälsta, älskade det på
olofssonska nyttighetsmaneret. Gott, tänkte gumman och
tog en pris ur salig Olofssons dosa, Jacques-Aimé
ska ha Bälsta, han är lagom för det.

Därpå besinnade hon favoritens egenskaper, hans
vackra utseende, angenäma sätt, livliga tal, smidiga
kropp och än vidare hans smak för hasard, flickor
och fullblod. Och den gamla tog åter en pris ur
salig Olofssons dosa och tänkte: Han är född för
Livhusarerna. Och när hon tänkt sig den
romantiskt sköne favoriten i husarernas klädsamma
uniform (hon kände den väl eftersom hon var
fanjunkardotter), nåväl, då nös den gamla och grät
och suckade av lättnad. Hon slog dosan hårt i

bordet och klubbade sitt beslut på gammalt
bergsmansvis.

Beslutet föreföll väl avvägt och bästa beviset
därför var ju det att båda bröderna med iver och
tillfredsställelse kastade sig in på dessa
levnadsbanor. Att de sedan icke fullföljde dem helt
berodde på – ja, vem vet vad? Kanske på
broderskärleken, kanske på något annat. Det sinnrikast
uttänkta och bäst utförda urverk kan stannas av
minsta skruv, som fallit ur sin gänga. En levnad
spårar stundom ur sin bana av just ingen orsak –
kan tyckas.

Mormor fick inte vara med om det där – en
liten aning fick hon kanske att något var på tok
men mer än en aning icke. De unga männen
marscherade käckt mot sina mål. Jacques-Aimé
»avverkade» sina tekniska studier i inland och utland
och praktiserade vid åtskilliga bruk, vilkas drift
var oerhört överlägsen det hedervärda men något
mossbelupna Bälstas. I sinom tid – och då
mormor blott hade ett par år kvar av livet – slog han
sig ned på bruket och började målmedvetet och
mycket försiktigt vidtaga betydande förändringar
och utvidgningar. Så nog hade mormor valt klokt
för den gossen!

Den äldste Bélar ilade mer lättfotad men inte
mindre målmedveten sin bana fram. Han var
nummer ett på sina kurser, han vann på tillräckligt
många kapplöpningsfält att visa sin skicklighet och
stupade tillräckligt ofta och halsbrytande att visa

sin oförvägenhet. Hans elegiska väsende och
romantiska utseende gjorde honom till damernas
vän och hans satir skaffade honom lagom fiender
för en karl. Hans lyckosamma umgänge med
muserna gav honom ett högre värde än den vanlige
societetshjälten och skaffade honom tillträde till
de mest förfinade salonger och själsliga alkover.
Han fullgjorde med bravur sina möten, både de
militära och de galanta. Han tog mellan valserna –
ty det var på den tiden – en juridisk examen,
som jämnade vägen åt det diplomatiska hållet.
Slutligen vann han jämnt så mycket på hasard att han
utan olägenhet kunde förlora jämnt lika mycket
på hasard. Korteligen – hans leverne var väl
avvägt, behagligt och lysande. Så nog hade
mormor ställt klokt för den gossen.

Själv skred hon på sitt sätt lika målmedvetet sin
bana fram mot den sista porten. Hon kunde göra
det med lugn, hon hade placerat sina gossar på
rätta vägar. Ofta såg hon dem icke – vad vill
man väl? – men vid de stora högtiderna –
enkannerligen jul och mormors födelsedag – möttes
de på Bälsta, Olle och Schack-ä-mä. De voro sig
rätt lika sen förr, allting var sig ganska likt –
mormor fast äldre, Bälsta fast mera förfallet. Allt
sig likt och lugnt, ingenting märkligt hände.
Förrän den sista julen – julen innan mormor dog.

Vad hände? Ingenting. Vad skulle ha hänt? Som
vanligt samlades en del ungdom på Bälsta –
pojkarnas flammor och vänner, flammornas väninnor

och vännernas flammor – ungdom och ungdom
från när och fjärran. Visst gick det hett till! Tacka
för det, då så mycken ungdom samlades under
vackre och tokige husarlöjtnantens befäl. Kanske
gick det hetsigare till än vanligt. Vem har
konstruerat termometern för den sortens temperatur?
Mormor satt i sin stora stol, log blekt med de matta,
stengrå ögonen och muttrade ett och annat och
stillade den skälvande hakan med handen. Hon tyckte
att det gick hett till, alldeles för hetsigt, mycket
hetare än vanligt. Si, si, muttrade hon och kisade
mot alla lampor och ljus, si, si, så mycket ljus ända
upp under taket och så mycket ungdom och stoj
och glädje. Men jag tycker – jag tycker – jag
tycker att det är liksom en mörk glädje.

Var tog hon det ifrån? Ingenting märkligt hände
om inte möjligen det, att yngste bror tycktes vilja
göra särskilt skäl för spe- och kelnamnet
Schack-ä-mä. Han tycktes rent tävla med äldre bror i
galna upptåg och fröjd och yra. Mormor gick
in till sig. Hon tänkte: Du är ett år äldre än i
fjol jul min gumma, det är det farliga hela. Och det
är ju möjligt att hon hade rätt. Åtminstone för
sitt vidkommande.

Likväl – vill man datera förändringen i
bröderna Bélars inbördes förhållande och yttre
ställning och i deras eget väsende så får man gå
tillbaka till den där julen. Förändringen blev inte
genast synlig, den kom så småningom. Den första
mer betydande ändringen i yttre ställning var

onekligen den att vår lysande kavaljer och
husarlöjtnant tog avsked av sitt regemente, sina vänner
och väninnor, ja, till och med av de kära hästarna
för att nu inte tala om muserna. Han blev
affärsman. I den händelsen finns emellertid ingenting
gåtfullt. Ändringar och utvidgningar på Bälsta bruk
hade dragit ansenligt mer kapital än som
beräknats. Den slösaktige unge officern såg sitt
apanage från hemmet tryta – alltså återstod blott
att taga fatt på något annat. Han utnyttjade helt
frankt och som den äkte Bélar han var sina
societetsförbindelser. En viss generalkonsul, vars vackra
dotter han ivrigt uppvaktat, gav honom en först
rätt blygsam anställning i den pappersfirma eller
rättare koncern, vars ledare han var. Aha, sa gott
folk, lycklig ost gifter sig med papperskoncern!
Det gjorde han visst inte. Han nöjde sig med att
vara koncernens ombud successive i tre världsstäder
på båda sidor atlant och ocean. Efter omkring tio
år återvände han hem som vice verkställande i
koncernen. Vackert avancemang, stora pengar men
just ingenting märkligt i den romantiska stilen.

Och vem kan det väl förundra att den chevalereske 
och livlige unge sprättens yttre och inre
gestalt förändrades av år och skiftande arbete och
miljö? Han blev mera tungfotad han som brodern,
mera bredbringad, mindre bélarsk – mera olofssonsk. 
Den yra, ungdomliga arrogansen blev på en
gång mera dämpad och hårdare, den blev
affärsmässig.


Så denne. Broderns förändring blev inte mindre,
inte heller mera oförklarlig men betydligt
sorgligare. Han förföll alldeles som gamla Bälsta
murknade och föll sönder under sitt murgrönstäcke.
Och vid alla makter! – han förföll i en särskild
riktning: av den arbetsamme bruksherrn blev en
sysslolös poet! Sysslolös men sannerligen inte
sorglös – så till vida blev denne Olofsson aldrig
någon rätt Bélar. Men även här voro förvandlingens 
orsaker påtagliga. Bälstas förnyelse mäktade 
han icke. Brodern med sin fräcka gåpåar- och
hasardanda hade kanske lyckats men ingalunda den
stackars Schack-ä-mä.

En annan orsak var inte mindre avgörande.
Någon tid efter mormors död hade Jacques-Aimé
gift sig med en mycket vacker grannflicka, en viss
Henriette, just en bland de allra yraste
ungdomarna, den »mörka glädjens» kväll. Det
äktenskapet hade sannerligen inte stiftats varken i
himlen, ej heller av kloka mormor. Jacques-Aimé blev
först äkta man, sen bedragen äkta man, sist blev
han poet. Han diktade inte så mycket med tanken
och pennan som fastmer med sin gestalt. Hans
yttre blev förandligat. Hans panna blev högre (vilket
visserligen kunde bero på begynnande skallighet),
hans kinder föllo in och vitnade, blicken blev
fjärrskådande. Han klädde sig gärna i en lång svart
helgdagsrock och knöt en yvig svart rosett under
hakan. För honom hade varje dag blivit en helgdag 
i smärtans stora högtid. Han vandrade av och

an i stora salen där de många ljusen brunnit den
där kvällen. När han slöt ögonen tyckte han att
han diktade – kanske gjorde han det verkligen,
men han skrev aldrig ned eller framsade dikterna,
så man kan inte så noga veta. I tio år härdade han
ut med sin fru, sen frågade han vänligt, om hon
inte ville resa sin väg. Det gjorde hon gärna, ifall
hon finge rikligt med respengar. Han skaffade
pengarna av sin nu rike bror. Frun packade och
tackade. En sprättig liten husarlöjtnant kom och
hämtade henne.

Under de tio åren satte den äldre Bélar inte sin
fot på Bälsta. Han tålde inte ens se denna lilla
lättsinniga människa som gjorde hans stackars,
duktige bror olycklig och poetisk. Likväl brevväxlade
bröderna med samma vänliga och hjärtliga ton som
förr. En skillnad i nyans kunde dock iakttagas –
Schack-ä-mä, den ständigt beskyddade, anlade i sina
brev en visserligen mild men hög överlägsenhet
som kunde tyda på att beskyddarskapet flyttats om.
Ack, det var minsann inte fallet! Mer än någonsin
var Schack-ä-mä sin brors skyddsling, ja, nådehjon. 
Blott tack vare hans pengar och kredit kunde
gamla Bälsta tills vidare hållas upprätt.

Men också endast tills vidare. Då äntligen den
lättsinniga lilla svägerskan rymt fältet, beslöt den
äldre Bélar att göra sin bror ett besök. Likväl
varken för att kondolera eller gratulera – ärendet
var trist: Bälsta måste omedelbart säljas och
Jacques-Aimé söka sig annan fristad. Efter

välkomstmåltiden vandrade bröderna av och an i
stora salen, Jacques-Aimé med tysta, nästan
smygande steg, den äldre Bélar tungt och hårt som om
han klivit omkring i gubben Olofssons smorläderstövlar. 
Till sist slungade han fram sitt obehagliga
ärende och det var gjort på röda två minuter.
Den stackars Schack-ä-mä, van att beskyddas, kände
marken vackla. Hans ögon tårades, han tog sig om
de infallna kinderna och mumlade: Å – å – detta
hade jag inte väntat av min egen bror. Varför vill
du inte göra mig en tjänst? – En tjänst! dundrade
den andre skäligen rasande. Tjänst! Har jag inte
gjort dig hundrade och åter hundrade tjänster!
Vad har du gjort mig?

De fortsatte att vandra av och an, tysta, tills
slutligen Jacques-Aimé stannade framför sin bror
och med mildhet men också med värdighet, ja,
höghet yttrade: Min käre, jag skulle likvisst tro att
jag åtminstone en gång gjort dig en tjänst och en
ganska stor. – När skulle det ha varit, om jag
får fråga? fnös den andre. Jacques-Aimé svarade
med något grumlig röst: När jag gifte mig med
Henriette.

Tystnad, och under denna tystnad rodnade båda
bröderna ända upp över hårfästet. Vad är det du
säger? mumlade till sist den äldre Bélar. Vad är
detta för gallimatias! Henriette själv sa mig, att
du var vansinnigt förälskad i henne! Vasa? Var
det för att göra mig en tjänst? – Käre bror, 
svarade Jacques-Aimé med samma poetiska eller

prästerliga höghet som nyss. Jag vet att hon sa
det där, ja, jag hade till och med uppmuntrat
henne att säga det. Du hade behandlat det stackars
barnet upprörande lättsinnigt och hon trodde i sin
enfald – jag med för resten – att hon skulle
tvinga dig till ett avgörande genom att ge dig en
låtsad rival. Jag spelade en liten smula komedi
– hon låtsades stå i valet och kvalet – och du!
– du min tappre officer, du tog tillfället i akt och
övergav en flicka som du redan svårt
komprometterat. Nå ja. Vad återstod för mig? Vad
återstod för mig? Frågar jag bara. Jag måste – så
gott jag förmådde – gottgöra min brors tarvlighet.
Resultatet blev dåligt, det vet vi – men – på
sätt och vis – räddade jag din heder –

Åter tystnad, likvisst nu utan rodnad, snarare
tvärtom. Slutligen stannade den äldre brodern
framför den yngre, han såg honom inte i ansiktet, han
fingrade på hans urkedja och plockade på hans
väst. Han sa rätt blitt och stillsamt:
Jacques-Aimé – man kan ju begå misstag, stora misstag.
Den där Henriette – hon är egentligen den enda,
jag verkligen hållit av. Så är det. Men jag var ju
en lättsinnig fyr, medges. Jag tyckte att allvaret
inte brådskade. Nå ja – så kom hon den där
gången på julfesten och öppnade sitt hjärta. Eller
rättare – ditt hjärta. Men säg mig bara – vad
flög i henne? Att hon ville göra mig svartsjuk kan
jag räkna ut. Men att hon valde dig, just dig!
Hon kände oss ju. Hon borde väl ha vetat att vi

bröder aldrig skulle med vett och vilja stå i vägen för
varandra – allra minst jag för dig, Schack-ä-mä.

Så sa han och det var i själva verket de sista
orden i denna broderskärleks historia för så vitt
den vill kallas romantik. På ett mera prosaiskt
plan fortlevde tillgivenheten alltjämt. Bälsta såldes
visserligen, men den äldre Bélar tillförsäkrade sin
bror ett gott underhåll och hyrde åt honom en
trevlig bostad i sin närhet. Här dvaldes nu Schack-ä-mä, 
poetisk eller prästerlig till sitt yttre och rätt
fridfull i sitt inre. Sysselsättning hade han ej men
då han slöt ögonen, tyckte han att han diktade.

Den f. d. poetiske löjtnanten diktade däremot
icke alls. Åtminstone inte vers. Han gjorde goda
affärer.
</chapter>

<chapter name="När stygga barn leka.">
<h1>När stygga barn leka.</h1>

På julafton får man göra precis vad man vill.
Det vet envar som vet något. Man får till och
med vara en liten smula stygg. Utan svårare
påföljd. Fast givetvis får man inte vara riktigt elak.
Även det vet envar. Nu är bara frågan denna:
Var går gränsen mellan »litet stygg» och »riktigt
elak»? Man förstår av sig själv att skillnaden är
stor, men att bestämt fixera de båda områdena har
sig inte så alldeles lätt. Och likväl är det av största
vikt. Särskilt på julafton.

Som i detta fall, vilket vi kunna kalla »fallet
Jonte». Utan tvivel hade den fatala gränsen
åtminstone tangerats. Därom voro båda parter eniga.
Någon hade varit elak. Men vem – Jonte eller
mamma? Se, där gingo åsikterna fullständigt isär;
och det var ju betänkligt. Undersöka vi saken
noga, finna vi vissa grava anklagelsepunkter.
Klockan åtta på denna julaftons morgon hade en
prydligt inlackad chokladask stått på salsbordet.
Redan vid elvatiden var asken försvunnen. Den
återfanns – men tom. Även innehållet återfanns –
men uppätet. Va ska man säga om sådant? Snatta
sin egen julklapp! Emellertid – det var julafton

och chokladasken fick krypa i glömskeasken. Dock
inte helt!

Den andra anklagelsen lyder: Mamma fick inte
vara i fred. Den tarvar att skärskådas. I fred? På
julafton? Anmärkas bör att Jonte under sin snart
sexåriga levnad vid flera tillfällen beskyllts för att
vara en kall natur. Han hyser ingen ömhet för
sin mor, han skyr att bli smekt (han är väl ingen
jänta heller!), han leker helst med barnen på
gården och lämnar sin stackars mor ensam. Och nu
hets det plötsligt att han är efterhängsen! Varför
vill hon egentligen vara i fred? Hon har någonting
viktigt att tänka på. Tänka? Tänka på julafton!
Det kan varken vara viktigt eller riktigt. Vad ska
hon tänka på? Jo, hon måste tänka över var de
ska tillbringa helgdagarna. Har man hört på
maken? Förstöra själva julafton för att tänka på
helgdagarna! Hon vill till och med vara i fred för
att tänka! Mamma kommer i en ful dager.

Men det är julafton, och man måste ha fördrag
med varann. (Chokladåskan gick ju nådigt över.)
Alltså går han med på att »leka hund». Ehuruväl
det är en fånig lek, innebär den vissa fördelar för
den ena parten. Hunden vilar vid mattes fötter,
ibland lyfter han huvudet, lyssnar, morrar dovt,
springer bort till dörren, vädrar, skäller, krafsar,
men blir åter manad till vila,. Allt detta är ganska
tillfredsställande för den part som »måste tänka».
Men nu kommer konflikten. Envar vet att en
vilande hund stundom reser sig, sträcker på sig,

lägger tassen i mattes knä, tigger något gott.
Utelämnar man detta karakteristiska drag, så är man
helt enkelt ingen hund. Men en mamma som
tänker saknar förstånd. Åtminstone saknar hon
förståelse. Jonte får inte något gott, inte på hela
dan. Va falls? På julafton? Nej, inte en karamell
ens. Han har tagit ut sitt i förskott. Han borde ha
tänkt på det innan han slök asken. Moraliska,
hygieniska och ekonomiska skäl tala mot varje
eftergift. Mamma är obeveklig. Hon är riktigt
elak. Nära på.

Jonte gråter inte. Han är ju ingen jänta. Men
han blir förbistrat allvarlig och tungsint. Mamma
ser det med en viss oro. Hon avskaffar den
tråkiga hundleken. Han får lov att leka precis vad
han vill och hon skall leka med. Det lättar! Han
tar med glättig hug en översikt. Han stannar vid
spårvagnskonduktör. Eller kanske general? Båda
banorna intressera honom lika. Mamma får välja.
Men det ska ske strax! Han står och trampar
henne på tårna, hans hår lurvar sig av iver. Och
hon? Den tankfulla människan ger sig åter till att
tänka! Det är hennes mani. Hon antar att
spårvagnskonduktör betyder en massa stolar uppradade
på golvet. I en av dem bör hon ta plats som
passagerare. Det är inte dumt för den som vill tänka.
Men hon föreställer sig att denna stolradda skall
sättas i rörelse, sakta, men oundvikligt – just som
en spårvagn. Vad säger då grannen inunder? Och
grannen över? Grannen över och grannen under

äro faktorer att räkna med i detta livet.
Spårvagnen förkastas. Och hur förhåller det sig med
generalen? General är en person som slåss. I
den grymma verkligheten lär det finnas generaler
som aldrig fått slåss. Leken däremot tål intet
knussel. Hon ser framför sig stormade möbelfästningar 
i grus och spillror. Hon vänder sig med
fasa bort från generalen. Situationen är kritisk.
Ren har pojken flugit upp i knäet och drar henne i
öronen. Det gäller att snabbt och självständigt
finna en idé. Hon föreslår menageri.

Tja. Det är inte alls lika roligt. Men låt gå! Det
är julafton, och man ska inte vara stygg. (Så krypa
kanske karamellerna fram.) Han är redan ägare
till en ansenlig djurpark. Den utökas med
ytterligare ett par vackra exemplar ur julklappskorgen.
Burarna arrangeras. Det börjar bli trevligt. Va ska
mamma vara? Han föreslår vrålapa, ett intressant
djur som saknas i hans samling. Hon samtycker
gärna och villigt under förutsättning att hon får
sitta alldeles stilla i sin bur. Medgives. Hon
placeras under salsbordet. Det är litet obekvämt, men
fridsamt. Hon får tillfälle att fundera, ty apan är,
som bekant, ett fundersamt djur. Alltså sitter hon
och tänker på helgdagarna och lyssnar halvt till
menageriägaren, som förevisar och förklarar sina
djur för en tacksam publik. Det är ett behagligt
ackompanjemang till det krävande tankearbetet.
Plötsligt tystnar ackompanjemanget. Hon ser upp.
Han står på huk, tittar in under bordet. Han

betraktar henne sorgset och förebrående. Han
säger: Varför vrålar mamma inte? Vråla? Ja visst!
Vad är väl en vrålapa som inte vrålar? Hon ska
vråla i ett sträck. Då kryper hon ut ur buren och
förklarar att vrålapan var ju ett misstag. Hon
hålles ej i bur just på grund av sitt rysliga läte,
som skrämmer bort publiken. Däremot kunde hon
gått tänka sig att vara elefant, en stillsam, betänksam varelse. Han samtycker. Dock under förutsättning 
att hon trampar av och an, av och an, samt då
och då trumpetar gällt i hans trumpet. Ty att
trumpeta är elefantens käraste sysselsättning.
Vidare bör hon ta fram karamellerna. Vad ska han
eljes mata henne med? Och elefanten vill matas:
därtill har han sin långa snabel.

Åter konflikt. Elefanten slopas. Andra invånare
i Noaksarken föras fram och skärskådas. Men
nu är det han som ratar. Han börjar bli kritisk,
han börjar ana oråd. Hon tänker bryta sitt löfte,
hon vill inte leka. Nu säger hon otåligt: Du vet ju
inte vad du vill! Han betraktar henne allvarligt,
genmäler lugnt, men eftertryckligt: Jag tror att
det är mamma som inte vet vad mamma vill. Där
fick hon. Och hon rodnar. Kanske vet hon inte vad
hon vill. Kanske är det just därför hon måste
tänka och åter tänka. På själva julafton.

Hur som helst – givet löfte må man hålla hela
året runt. Hon tar honom upp i knäet till
rådplägning. Vad vill han leka? Säg fritt ur hjärtat,
gossen min! Vad är riktigt roligt att leka? Han

funderar och funderar, och glansen i hans ögon
stiger och stiger, tills de lysa som ett par
julgransljus. Han slår armen kring hennes hals och
viskar:

Mamma, ska vi leka varulv?

Varulv? Det låter inte så tokigt. Varulven är
en skygg och tyst varelse. Han trumpetar inte,
han vrålar inte. Visserligen äter han små barn,
men det kan man alltid arrangera. Han går på
tre ben: det tredje kan ersättas med en käpp: För
resten antager han ofta människans gestalt och
igenkännes då på sitt grymma utseende och en
liten haltning på ena benet. Båda delarna kunna
åstadkommas. Men hur går det till att leka varulv?

En sån fråga! Det vet väl envar. Man förföljer
honom med käppar och stenar, man jagar honom
över gårdar, man förföljer honom gata upp och
gata ned tills han dör. Ty varulven är det ondaste
som finns och förtjänar inte bättre.

Nej. Det där låter inte trevligt. Det låter inte bra
alls. Den leken är mamma helt enkelt inte med
på. Ej ens ett förslag att blott kasta kuddar och
dylikt rubbar henne en tum. Ty saken har en
moralisk sida, och den är förfärande. Ett envist rykte
förtäljer att barnen i granngårdarna hetsat och
förföljt en stackars hundracka som mist ena benet.
Ryktet är dunkelt och kanske blott ett rykte. Men
det visar varomkring den yngsta fantasin kretsar.
Och det är inte bra. Hon säger:

Det där är en dum och ful lek. Den får du
aldrig leka. Och varulven finns inte. Kom det ihåg.
Får du se en hund med tre ben, så är det bara en
stackars krake som råkat ut för en olyckshändelse.
Den ska du vara snäll emot. Och leken är väldigt
dum.

Han glider ned ur hennes knä. Den unga
entusiasmens eld har slocknat till aska, leda och
förakt. Han säger:

Finns det ingen varulv?

Bara i sagor, svarar hon, och fula sagor. Han
funderar och funderar, säger:

Finns inte jultomten heller? Hon svarar:

Bara i sagor, men vackra sagor. Han tar en
översikt:

Inga karameller, ingen spårvagn, ingen general,
ingen vrålapa, ingen elefant, ingen varulv, ingen
jultomte, inga karameller. Så samlar han det hela i
ett, säger: Det är en trevlig julafton, mamma. Hon
hytter med fingret, svarar:

Nu är du stygg, gossen min. Han säger:

Det kan hända, men mamma är riktigt elak.
Han går ut i tamburen och återvänder med sin lilla
rock och mössa. Han skulle nog vara karl att sätta
på sig rocken själv, om inte ärmarna vore så
trånga. Vad tänker han göra? Han svarar: Jag går
ut på gårn och leker med de andra. Så får mamma
vara i fred.

Han går nedför trapporna med utbredda armar,
som om han ville ta hela världen i famn. Men de

utbredda armarna bero av de trånga ärmarna –
han vill visst inte ta den vrånga världen i famn.
Och den vrånga världen bereder honom en ny
missräkning – gården är tom och tyst. Inte leker man
på gårn på julafton. Det är ju inte alla mammor
som vill vara i fred för att få tänka. Missmodig
traskar han kring i det skymmande grådiset. Ingen
snö heller – en trevlig julafton. Han vankar ut på
gatan. Den är också tom och tyst, en liten gata
utan butiker. En gräslig gata. För att vara julafton.
Inga bilar, inga karamellbutiker, inga tomtar, ingen
varulv –

Då kommer han. Han smyger sig fram utmed
husväggen, spejar upp mot fönstren. Han har sin
mänskliga gestalt och haltar helt litet på ena benet.
Han är mycket lång och mycket mager, svept i en
svart kappa och med skinnluvan nedpressad ända
till ögonbrynen. Skygg är han, spritter till när han
får syn på pysen, alldeles som katten då han
varsnar musen. Så glider han varligt som en skugga
fram till den lille, böjer sig ned över honom. Då
han ler ser gossen huggtänderna, stora, spetsiga.
Ögonen tindra blått som glöd i spisen. Ansiktet är
magert och vitt. Han viskar:

Är du rädd för mig? Vem tror du jag är? Pysen
andas tungt, han har kväljningar av ångest, men
han kan varken skrika eller springa. Han viskar
till svar:

Varulven. Då blottar överläppen än mer de vita
huggtänderna, och varulven säger sakta:

Nej, jag är jultomten. Vill du ha karameller?
Gossen nickar, ty dels vill han, dels törs han inte
annat. De magra händerna smeka hans kinder,
fattar så den ena hans hand. Varulvens hand är kall
och fuktig, men gossens brinnande het – så
värmer den lilla handen småningom den stora. De
gå gatan utför. Varulven spejar till höger och
vänster. Inga människor. De vika av i en tvärgata,
en bil kommer, de stiga upp, sedan mannen ånyo
spejat.

Då lättar stämningen. Ty att åka bil är ändå
något. På julafton. De åka mellan väggar av glittrande 
butiksfönster, de hålla vid ett stort konditori,
de stiga in. Vilken salighetsbod, vilka berg av
gotter!

Välj min pys! Tag vad du vill! Det är julafton
bara en gång om året. Är han varulv? Är han
jultomte? Det spörsmålet är redan glömt. Och när
pysen valt bland gotterna och svalt och svalt och
svalt, säger varulven: Vad vill du nu göra, vilken
lek vill du leka? Den lille svarar:

Spårvagn. Han får leka spårvagn. Men riktig
spårvagn. Man får stå på bakre plattformen och
hålla i den avstängda ratten och styra och
kommendera, och alla skratta och vänskas. Ty det är
julafton bara en gång om året.

Vad vill han sedan leka? General. Ja, visst ska
han leka general. De träda in i en glänsande bod,
som är så stor att det inte finns någonting större.
De stiga ned ett par trappor, och fast de stiga ned,

stiga de rakt upp i sjunde himlen. Han får kask
och sabel och allt vad som hör till en rätter
general. Men inte nog med det. Hela paradiset är hans.
Bara att välja, bara att sticka fram sitt lilla finger
och peka. Djur och båtar och dockor och
tennsoldater och allt. Över honom glänser Betlehems
stjärna, stor som ett hjul eller mycket, mycket
större. Hela salen, hela huset är ett enda stort
julfyrverkeri. Och i detta fyrverkeri försvinna
varulven och pysen.

Och mamma? Hon tänkte. Som hon sagt att hon
skulle göra. Hon fattade till och med ett beslut.
Så ringde hon till några väninnor, så skrev hon
några brev, så skickade hon per telefon ett
iltelegram. Hon förrättade några sysslor, märkte
plötsligt att det var tyst och tomt omkring henne. Hon
var sannerligen i fred. Nu gick hon till köksfönstret
och ropade ut över gården. Intet svar. Hon sprang
nedför trapporna. Gården låg tyst och tom. Hon
knackade på hos grannarna. Ingen hade sett något.
Hon rusade ut på gatan. Den låg tyst och tom.
Hon ilade kvarteret runt, mötte en konstapel. Han
hade ingenting sett. Några ögonblick blev hon
stående, flämtande, färdig att falla. Varulven hade
kommit även till henne, slog klorna i henne, ristade
henne. Varulven, skräcken. Hon återvände hem,
hon ringde till polisen, hon ringde till vänner och
bekanta, till alla som hade någon makt och möjlighet 
att hjälpa henne. Nej – inte genast till alla.
Hon tvekade inför en. Ändå var just han den som

ivrigast skulle hjälpa henne. Men vissa hänsyn
höllo henne tillbaka. Ångesten bräckte även dem.
Hon ringde, han kom. Han försökte lugna henne,
han bad henne stanna hemma och vänta på
underrättelser. Så skyndade han bort. Stanna hemma!
Vänta på underrättelser! Lätt sagt, lätt sagt. Men
hon måste. Tom och tyst låg våningen, tyst och
tom. Ingen klocka ringde, ingen klocka ringde.
Hon vankade av och an, från fönster till fönster.
Tom och tyst låg gatan, ingen klocka ringde.
Timmarna gingo, ingen klocka ringde.

Plötsligt skrek hon till – hade sett något genom
fönstret – störtade åter snubblande nedför
trapporna. Vad hade hon sett? Ett stadsbud. I ena
handen höll han ett stort, stort paket, i den andra
en liten, liten pojke. Pojken var hennes och paketet
var pojkens. Stadsbudet åter hade tagits på gatan
av en herre. Vad hade han sagt? – Bara adressen.
– Hur såg han ut? – Å, kära frun – inte minns
man det se noga – på själva julafton. Sade och
gick. Alltså fick pysen berätta. Om han berättade?
Mamma fick veta allt. Hon fick veta att det finns
bakelser stora som bord och hästar som nicka och
vifta på svansen och stora speldosor som spela
själva och – men herrn! – Herrn! – Jaså, farbror. 
Jo, han var så väldigt snäll så. Och hälsade
till mamma.

Sade och somnade. På stående fot. Den trevliga
julaftonen hade verkligen varit trevlig. Och även
det tar på krafterna. Hon bar in honom, klädde

av honom, lade honom. Då hon ordnade hans
kläder prasslade ett papper i blusen, ett brev, fäst
med säkerhetsnål. Hon läste i en handstil som
hon kände väl och alltför väl:

Kära du, tack för ditt brev! Ditt beslut blev
ingen överraskning. När jag skrev och bad dig och
pysen jula hos mig visste jag redan att du skulle
vägra. Du kan icke förlåta mig och du vill jula med
dina vänner. Eller ska vi säga – vän? Gott. Jag
har tiggt dig om förlåtelse i tre år. Nu kan det
vara nog. Jag vill bara göra ett sista försök.
Emellertid var det litet trist att jula ensam i mitt så
kallade hem. Jag beslöt att resa till Stockholm.
Kanske hade jag en liten elak baktanke att på
något diskret sätt störa din julfrid en smula. Jag
vågar inte neka till det. Så förde slumpen pysen i
min väg. Jag kände knappt igen honom och han
naturligtvis inte mig. Men plötsligt slog mig den
tanken: Ingenting kan vara lämpligare än att far
och son fira julafton samman. Allra helst de inte
sett varann på fyra år. Tänkt och gjort. Resten
får pysen berätta. Jag tror just inte att jag
förstörde hans julafton, jag tror att han hade
kolossalt festligt. Men du kan fråga honom själv. Och
hälsa från farbror Varulven-Jultomten.

Jag hade också roligt. Kolossalt. Du har ofta
sagt att jag är elak, alltför ofta i mitt tycke. Jag
har inte riktigt velat tro dig. Men nu tror jag och
vet och erkänner. Att jag är elak. Eljes skulle jag
inte njutit så kolossalt av att tänka på din

julglädje. Och dina vänners. Och din väns. Nu –
farväl.

Detta var vad hon läste. Sedan hon läst rev hon
sönder papperet och rev bitarna i mindre och i
ännu mindre.

Varulven-Jultomten åter satt några timmar senare
i sitt rum långt borta från mammas och pysens
stad. Han hade en nattresa bakom sig och var
mycket trött. Kinderna voro mer insjunkna än
vanligt, och hakan hängde slappt som på en
gammal man. Ögonlocken orkade han knappt lyfta och
blicken glittrade ej längre i blått. Då och då drog
han ett bloss ur sin cigarrett. Framför honom på
skrivbordet låg ett nyss öppnat iltelegram. Det
hade avsänts julaftonen kort efter hans möte med
pysen. Sedan den tankfulla mamman tänkt. Det
lydde:

Bränn mitt brev! Jag har ångrat mig. Vi komma
till dig. Du får ta emot oss som en försenad
julklapp.

Försenad. För sent. Det blir så lätt för sent när
stygga barn leka.
</chapter>


<chapter name="BAGATELLER">
<sp>BAGATELLER</sp>
</chapter>

<chapter name="Bagateller.">
<h1>Bagateller.</h1>

Hela natten har hon legat vaken.

Vågorna suga, glucka, kasta sig mot kajens
grovhuggna block och fräsa. I dagbräckningen
mojnar det av. Någonting kastas i vattnet, måsarna
samlas, skria. En dörr slås igen av draget. Någon
ropar. Steg på korridorens matta, går, stannar,
går, stannar. Det är borstaren, som hämtar
gästernas skodon. Klockan är således sex.

Om fem timmar alltså, om fem timmar –

Två år och fem timmar. Två år har hon väntat,
och nu återstår det fem timmar. Hon ligger och
stirrar mot fönstrets ljusgula, lysande gardin. Det
är bättre att ligga så, det är bättre än att stiga upp.
Det är bättre att ligga alldeles tanklös och vänta.
Varje andedrag för honom närmare, det är allt
vad hon behöver veta. Två år ha de levat skilda,
under två år ha de icke låtsats om varandra.
Under två år ha de spelat främmande, likgiltiga,
icke sett varandra, icke hört varandra.

Och nu återstår det fem timmar, knappa fem
timmar.

Gubben drar sävligt sin kratta över terrassens
sand. En gäll barnröst joddlar till. Det är en

vacker frisk morgon, och barnungen måtte väl
skrika högt av förtjusning. Hon småler åt
pojkfalsettens skarpa nästan plågsamt skarpa toner.
Nu tutar skärgårdsbåten dovt. Det är avgångssignal. 
Nästa gång är det ankomstsignal. Om
knappa fem timmar –

Och det var så litet, som skilde dem åt, så
oändligen litet, ömkligt, eländigt. Några små
bagateller – som förstört två långa år av livet, två
ungdomsår! Bara inte tänka på det, inte på det.
Inte förbittra även denna dagen. Det är ändå så
ängsligt, så outhärdligt ängsligt. Om han nu i
alla fall icke kommer? Det kan hända så mycket
– förseningar. – Eller om han ångrat –

Bara inte tänka. Nu har gubben slutat sin
krattning och lommat i väg. Men pojken skriker
alltjämt. Joddlar heter det. Antagligen gungar han
på brädan under hennes fönster.

Nej, när han skrev, att han skulle komma, så
kommer han. O nej, o nej. Det vet hon väl, att
han icke låter hindra sig, om han vill.

Om han vill – om han vill?

Vad är det egentligen för en pojke, som aldrig
slutar att skrika? Pensionen är inte stor, och hon
känner alla gästerna. Möjligen kan det ha kommit
nya gäster med kvällsbåten. Den lille spjuvern,
om han visste, hur han plågade henne med sin
gälla röst.

Och visaren går så långsamt, så outhärdligt
långsamt –

Bäst kanske i alla fall att stiga upp. Hon har ju
sin båt. Ror hon till stationen och tillbaka, tar det
en timme drygt. Ärende? Hon kan höra efter brev.
Nej, det törs hon inte. Inte fråga efter brev –

Men hon kan ro fram och tillbaka utan ärende.
Hon springer upp, kastar över sig morgonrocken
och drar upp gardinen. Solen står inte så högt,
den glittrar ännu mellan Tallöns grenverk. Mycket,
mycket högre skall den! Nästan fram till middagshöjd. 
Himlen är blåvit, rensopad av stormen. Måsarna 
hålla ut åt sjön.

Mycket riktigt, där står pojken på gungbrädan,
hoppar och skriker värre än en mås. Hon har inte
sett honom förut. Det är en spenslig gosse,
sjukligt mager och blek. Men med lungorna är det
tydligen icke något fel. Och inte heller med
livslusten. Som han går på! Det knollriga, ljusa håret
är redan fuktigt mörkt av svett.

Tänker han hålla på så där hela dagen? Utanför 
hennes fönster? Å nej, men snälla då –

Hon öppnar fönstret.

Gosse lille, varför skriker du så? Vill du inte
leka lite tystare?

Han stannar, stirrar och gapar. Det syns, att
han ett ögonblick anstränger sig att förstå och
förklara detta omotiverade tilltal från en främmande 
kvinna. Men det är bara en sekunds tystnad. 
I nästa ögonblick gör han en övermodig liten
grimas och vänder henne ryggen.

Hon klär sig hastigt. Hon har verkligen icke

brått, tiden är rikligt tillmätt, alltför rikligt. Nu
minns hon, att hon måste sätta upp håret på ett
annat sätt. Som han är van. Eller har hon blivit
för gammal –? Två år!

Och om han ändå inte skulle komma, så måste
hon tänka sig, att det kunde finnas hinder, rent
yttre hinder.

Hon kastar över sig schalen och springer
nedför trappan. Luften är kylig, men hon skall ro
sig varm. Hon skall ro ända ut till Tallön, där
solen hänger mellan grenarna. Hon springer ned
till kajen, faller på knä och öppnar båtkedjans
lås.

Då hör hon ett flåsande. Pojken står tätt
bredvid henne, framåtböjd med händerna stödda mot
knäna. Hon kan se ådernätet i hans panna genom
den mattgula hyn.

Ska du ut och ro? frågar han, och hans röst är
obehagligt gäll. Då följer jag med.

Hon kan inte hjälpa, att hon får avsmak för
denne självsäkre, högröstade lille homunculus. Det
har varit så fridfullt i pensionen, stilla, tysta
människor. Och just i dag skall han komma och störa
friden, den lille främlingen. Hon hoppar i båten.
Då han gör ett försök att kravla efter ger hon
honom en rätt omild liten törn. Han förvrider
ansiktet som till gråt, men ångrar sig och ger till
ett förfärligt joddlande.

Hon ror med långa årtag ut mot Tallön.

– – –

När hon återvänder är klockan nio. Gonggongen
kallar till frukost. Men hon kan inte äta. Hon
kan inte sitta stilla. Det finns icke längre något
botemedel mot ängslan. Nu vet hon, nu nästan
vet hon, att han icke skall komma. Och ännu
är det två timmar, två ohyggliga timmar.

Hon går av och an på verandan. Pensionsfrun
kommer ut och frågar, om hon inte vill äta. Nej,
nej, tack, inte nu. Hon kan inte stå stilla, hon
går av och an. Pojken ställer sig i vägen för henne.

Men så gå då ur vägen, säger hon och tar
honom i skuldran. Han skriker till, onödigt gällt,
hon har knappast snuddat vid honom. Och nu
säger han:

Om du inte lånar mig båten, så ska jag skrika
så du blir döv.

Pensionsfrun tar honom i armen och för honom
åt sidan. Han spjärnar emot.

Men vad är det då för en pojke? frågar hon.
Finns det ingen, som kan ta hand om honom?

De kom i går kväll, säger pensionsfrun. Modern,
stackarn, är sjuk. Hon sitter där borta i vilstolen.

Det är en liten kvinna med ett runt vaxansikte
och stora, trötta, slöa ögon. Det är naturligtvis
mycket synd om henne, den sjuka. Men hon kan
inte hjälpa, att hennes oro slukar allt annat.
Emellertid säger hon åt gossen:

Om du är snäll och tyst ska du få låna båten.
Senare. Ifall din mor inte har någonting däremot –

Nej, nu, nu – skriker pojken.


Hon går upp på sitt rum. Hon kastar sig
tvärsöver sängen och blundar –

Hon spritter till. Det är båten! Det är båten,
som signalerar. Hon vet icke om hon vågar. Men
plötsligt rusar hon upp, ut. Hon ger sig icke
tid att lösa sin båt, hon springer utmed kajen.
Just nu glider ångbåten in bakom pirens spets,
det är således god tid. Men för henne är det
icke god tid. Hon springer utmed kajen. Hon har
ingenting på huvudet, inte ens schalen över axlarna.

Och när hon ännu har ett bra stycke till
landningsplatsen, stannar hon plötsligt och vågar icke
gå längre. För att se bättre håller hon handen
över ögonen. Men i den avgörande stunden hjälper 
det icke, ögonen fyllas med tårar, och hon ser
ingenting.

Han tar hennes arm, hon ser ingenting. Men
hon hör, att han viskar till henne. De gå sida vid
sida, ganska långsamt. Det finns icke längre
brådska och oro. Det är icke längre fråga om
år eller timmar. Hon går vid hans sida, lugn
och stilla. Endast att hon är mycket trött.

Nu rasslar terrassgruset under deras fötter. Han
stannar.

Är det här.

Jo, jo. Vi stiger in. Kom, käre.

Hon släpper hans arm och går före. Pojken
med det svettklibbiga håret rusar emot henne och
slår armarna kring hennes liv.

Får jag låna din båt? skriker han. Och även

nu, när hon är lugn, plågas hon av den gälla
falsetten, av det magra, lillgamla, småsluga
pojkansiktet.

Vad är det för en pojke?

Säg det. En riktig vildbasare. Se här har du
nyckeln. Men slarva inte bort den.

Pojken rafsar till sig nyckeln. Han sprattlar med
armar och ben, och det inklämda bröstet ger ifrån
sig ett underbart starkt, triumferande läte.

Herregud, suckar hon. Måtte vi nu få lugn en
stund. Han är svår, den pojken.

I detsamma möter hon den sjuka kvinnans matta,
glanslösa blick. Hon skäms över sina ord, nickar,
småler. Och den sjuka svarar med ett automatiskt
leende, som tänds och slocknar mekaniskt,
oförstående.

Hon springer uppför trappan. På översta
trappsteget vänder hon sig helt om och breder ut
armarna.

Och nu blir det tyst. Solen lyser het genom den
sandgula gardinen. Måsarna hålla middagsvila.
Vågorna suga och glucka mot kajens stenar. Slagen
och fräsandet har övergått i ett jämt brus.

Och här inne är det nästan tyst. Det viskas,
långa jublande klagande viskningar. Två långa år
ha gått till ända. Fem långa timmar ha gått till
ända. Vad viskas det om? Om framtiden? Kanske.

Om bagateller? Säkert! –

Ett skrik!

Det har varit så underbart tyst, det kan icke

räcka länge. Nu vakna måsarna ur middagsslummern. 
Och pojken börjar joddla –

Solen har passerat fönsteröppningen.

Hon reser sig till hälften upp ur vilstolen och
drar i gardinsnöret. Han sitter på golvet med
huvudet lutat mot stolens armstöd. Han skrattar
så att hon ser hans tänder. Och hon böjer sig
ned över honom.

Då upprepas skriket. Kan det vara gossen?

Och plötsligt börja människor springa.

Golvplankorna i den bräckliga villan knaka och
darra, sanden knastrar under springande fötter.
Hjälp, hjälp!

I ett nu är han på fötter och lutar sig ut genom
fönstret. Han kan icke genast se – han säger:

Det driver en båt där ute – tom –

Min – min båt? Gossen? Gossen?

Han vänder sig om och stirrar på henne. Och
plötsligt kastar han sig på dörren. Hon hör att han
snubblar i trapporna. Och ett ögonblick senare hör
hon hans röst från terrassen.

Finns det någon båt? Lös? –

Nej, det finns ingen båt här. Längre bort, vid
hotellet. Men det är fem, sex minuter, om man
springer.

Hon reser sig, men hon vågar icke gå fram till
fönstret. Hon undrar över, att det återigen har
blivit så tyst. Hon hör någon springa på kajen
i riktning mot hotellet. Men det är tunga,
bestövlade fötter. Det är icke han.

Så har han kastat sig i sjön –

Hon går ut i korridoren, hon ställer sig i
trappan. Återigen gå sekunderna ohyggligt långsamt.
Hon trevar i skärpet, där båtnyckeln brukar ligga.
Ja, det var hon som gav honom nyckeln. Det är
hennes fel. Han tiggde och bad – Det är ingen
orsak. Hon gav honom nyckeln för att bli av med
honom. För att slippa höra honom skrika.

Och nu är det underbart tyst. Hon kan endast
höra ett långdraget, mjukt stönande, en människa
som långsamt och med svårighet andas in och ut.

Hon stiger nedför trappan. Den sjuka sitter
alltjämt i hörnet av verandan. Men hon har nu
böjt sig framåt, håller händerna på armstöden och
söker gång på gång att resa sig. När den sjuka
får se henne släpper hon sitt tag och faller tungt
tillbaka i stolen. De stora, glanslösa ögonen stirra
emot henne.

Var är Bertil? Har ni sett till Bertil?

Hon går fram till den sjuka. Och när hon
nu skall trösta modern, blir hon själv så
fullkomligt lugn.

Ni ska inte oroa er, säger hon. Bertil har givit
sig ut i min båt och nu kan han inte ta sig i
land igen. Men min man har summit ut till honom.
Min man är mycket, mycket skicklig simmare. Ni
ska se, att om några minuter har ni honom här
igen –

Vill ni inte se ut? ber den sjuka. Vad gör de?


Hon betvingar sig och går bort till verandaräcket.

Å, säger hon. Nu har det kommit flera båtar
från hotellet. En hel liten flotta. Ni kan vara
fullkomligt lugn. Hon sätter sig bredvid den sjuka
och tar hennes händer.

Det är mitt enda barn, säger modern som om
hon behövde motivera sin oro. Och jag är änka
också –

Ni kan vara alldeles lugn, upprepar hon gång
på gång. Men plötsligt säger hon i förändrad,
skälvande ton: Hör! Hör bara!

Det är barnet, som gråter. Han skriker
överljutt och ropar på mamma. I trots av allt är hans
röst lika gäll, obehaglig, trilsk, nästan utmanande.
Men det märker hon inte nu. Hon har hållit sig
lugn så länge, nu kan hon icke mer. Hon stryker
den sjuka hastigt över kinden och springer ifrån
henne. Hon springer upp på sitt rum. Innan hon
hunnit fram till sängen faller hon på knä. Och
inte ens så kan hon hålla sig upprätt. Hon faller
framstupa och brister i hejdlös gråt.

Det är ljuvligt befriande. Det sköljer bort dagars
och nätters och de sista minuternas ångest. Hon
vet inte, hur länge hon ligger där och snyftar.
Det kan endast vara en helt kort stund. Hon skulle
vilja ligga där timme efter timme. Det är så skönt
att få snyfta, bara snyfta.

Men nu skäms hon över sig själv. Skall han
överraska henne liggande som ett bylte på golvet?


Hon reser sig, småler matt, nästan sömnigt. Hon
går bort till spegeln för att ordna sitt hår. Hon
får syn på hans resväska. Ack, han måste ju ha
torra kläder. Beskäftigt börjar hon plocka fram
skjorta, strumpor –

Med ens avbryter hon sig och går fram till
fönstret. Båtarna från hotellet äro fortfarande kvar
där ute på sjön. Och hela kajen är fylld med
människor.

Nu hör hon den sjuka kvinnans röst nere ifrån
verandan. Hon säger jämrande:

Men varför skulle han drunkna? Varför skulle
han drunkna?

Drunkna? Vem? Gossen? Var inte gossen räddad? 
Hon hade ju själv hört honom ropa mamma?

Och nu? Nu hör hon gossens gälla röst:

Han fick båtkölen i huvudet.

Och pensionsfrun upprepar:

Ja, han fick kölen i huvudet –

Hon stirrar ut. Fyra stycken båtar röra sig
långsamt om varandra som i en högtidlig dans.
Männen höja och sänka stavar i vattnet.

Plötsligt börja hennes tankar snurra så hastigt,
att hon måste hålla sig i fönsterbrädet. Och för
att hejda sina tankar, som dansa i en vanvettig
takt, börjar hon fråga sig själv:

Vad var det för bagateller – för bagateller –
</chapter>

<chapter name="En skådespelares dag.">
<h1>En skådespelares dag.</h1>

En efter en samlas herrarna i direktionsrummet. 
Fem minuter före elva är styrelsen nästan
fulltalig; endast ordföranden saknas. Konsul
Gråberg, som trots kroppens tyngd och det åldersböjda 
huvudet är en sprittande livlig gammal herre,
knäpper otåligt med fingrarna. Han lyfter blicken
mot vägguret, som i upphöjd ro lik en gud med
orubblig oväld delar ut minuterna åt goda och
onda.

Han säger:

Vad är det här för ett sätt? Varför kommer
han inte? Klockan tolv öppnas stämman och
dessförinnan måste vi ha saken klar.

En viktig sak, en mycket viktig. Alla herrarna
lyfta sina anleten mot den obeveklige avguden på
väggen och de sucka. Ännu återstår en minut.
Någon säger:

Partistyrelsen har sammanträde klockan tio. Men
han kommer nog. Hon har inte slagit än –

Jaså, jaså, muttrar Gråberg. Partistyrelsen har
sammanträde. Vi få således inte primören i dag.
Han har redan trollat med truten –

Ett svagt, halvt ondskefullt, halvt beundrande

leende tänds i alla ansikten, slocknar hastigt. I
detsamma hörs ett dovt sorl från den tidsutdelande
avgudens inre, och med klar, klingande stämma
förkunnar han, att dygnets tolfte timme begynt.

Dörren öppnas: herr ordföranden stiger in. Han
är klädd i frack. Det slätrakade ansiktets tränade
muskulatur antyder skådespelaren, den spänstiga,
snabba, behärskade gången tycks bekräfta – men
herr ordföranden är alltför känd för att behöva
riskera en förväxling. Det idoga samhället ser i
honom sin bärkraftigaste pelare.

Han hälsar, han tar plats, han lyfter klubban
en halv tum från bordet. Under det att sekreteraren
läser upp protokollet, griper konsul Gråbergs gula
fingrar kring frackens knapp, rycker lätt, nappar.

Gubben viskar:

Vad tusan – varför kommer bror i frack?

Herr ordföranden med blicken alltjämt i
papperna svarar:

Jag ska vara på kyrkogården klockan ett. Du
vet – stenen på Y:s grav – ska avtäckas –

Nej, den skojaren hade jag glömt, säger konsuln
alldeles högt. Ty han är gammal och slö och har
glömt åtskilligt som takt och god ton kräva. Men
viskande tillägger han:

Vad har bror där att göra? Jag trodde att
bror och Y –

Herr ordföranden avklipper:

Jag har lovat att tala.

Och med glimten av ett väl disciplinerat leende
tillägger han:

Texten är ju på förhand given: de mortuis nihil
nisi –

Han griper åter till klubban. I sak – den mycket
viktiga saken – äro herrarna på förhand överens.
Men det gäller att klart och framför allt klokt
formulera besluten. Och snabbt, ty i stora salen
samlas redan aktieägarna, oroliga, misstänksamma
människor, som beslutat sig för att gå till botten
med saken, den mycket viktiga.

Herr ordföranden talar. Än en, än en annan
yttrar sig, men det är herr ordföranden, som talar.
Och han ackompanjerar sitt tal med små lätta men
energiska slag av klubban. Punkt för punkt
klubbar han igenom beslutet. Klubban i hans hand
liknar klockans pendel, omutlig, oemotståndlig
mäter den ut besluten som pendeln tiden –

Och vaktmästaren öppnar dörren till stora salen,
där aktieägarnas hord hörs dämpat men undertryckt
hetsigt sorla. Styrelsen stiger upp som en man,
beslutsam och lugn. Uttrycket i herr ordförandens
väldisciplinerade ansikte återspeglas troget av
drabanterna. Styrelsen in corpore träder ut i stora
salen. Dock, i själva dörröppningen stannar herr
ordföranden några ögonblick. Han lägger handen
på konsul Gråbergs skuldra, böjer sig ned och
viskar i hans öra. Han berättar en anekdot, den sista,
den roligaste. Oemotståndligt kittlar den i gubbens
käkar och då herr ordförandens skarpa, leende,

glittrande ögon tycks uppfordra till löje, brister
gubben ut i ett hest skratt. Hela styrelsen ler. Och
så beger det sig att etthundra stirrande, oroliga,
stränga aktieägareögon mötas av den uppbyggligaste 
syn i världen – en leende styrelse.

Herr ordföranden intar sin plats, makligt, utan
brådska, nästan en smula nonchalant. Han kastar
en lugn, ljus blick ut över församlingen, nickar
förstulet åt en och annan –

Så lyfter han den allvarsdigra klubban som vore
den en leksak (i hans hem finns ett rum med
leksaker) och börjar tala. Han går till anfall, ty han
vet, att man skall anfalla honom. Talar lugnt, ty
han vet, att man vill oroa honom. Talar stålblankt 
hårt, ty han vet, att man vill krossa honom.
Talar kristallrent klart, ty han vet, att klara ord
dölja bättre än dunkla. Vad döljas bör.

Än en, än en annan yttrar sig, men det är
herr ordföranden som talar. Och då klockan lider
mot ett, har han kommit så långt att han kan
ackompanjera sitt tal med energiska slag av
klubban. Punkt för punkt klubbar han igenom besluten.
Klubban i hans hand liknar klockans pendel.

Och gamle Gråberg med knäppta händer och
slutna ögon mumlar för sig själv:

Mycket bra, mycket bra – men hur tusan orkar
han?

Kanske har herr ordföranden lika skarp hörsel
som tunga. Det rycker till i mungipan och ögonen
kisa. Ett sista klubbslag. Stämman är slut. Den

mycket viktiga saken har avgjorts på ett
tillfredsställande sätt.

En kvart senare står herr ordföranden på
kyrkogården framför en hög bautasten, ännu svept i sitt
hölje. Det är vackert att han står här, beredd att
tala efter mottot: nihil nisi bene, ty mannen, som
vilar under stenen var en gång hans bittre ovän.
Han har kommit i sista minuten men dock
punktligt: han har intagit sin plats, den förnämsta. Och
som den högtidliga akten inleddes med en bön,
står han nu med huvudet böjt, ansiktet dolt bakom
hatten. Så låter han hatten sjunka, så lyfter han sitt
huvud.

Hans ansikte uttrycker vemod, den kloka
förståelsens, den milda förlåtelsens vemod. Rösten
är klar, mjuk och varm, då han bjuder täckelset
falla. Den döde ovännens bronsansikte stirrar emot
honom från stenen. Han börjar sitt tal. Blicken
glider bort från stenen, ut i rymden. En stor, klar
blick. Han talar, han framställer sin oväns liv i
vackra, enkla, nästan barnsligt enkla tavlor (och i
hans hem finns ett rum med vackra, barnsliga
tavlor), och i denna barnsliga, klara enkelhet
försvinner allt, som kunde vara bittert och bryskt.
Hundra ögon betrakta honom, nyfiket, lystet. Ty
om också mannen kan trolla med ord, så måste
dock – tänker och hoppas man – tankarna trycka
sin prägel på ansiktet. Men herr ordföranden talar
och så småningom fyllas de nyfikna ögonen av

tårar. Man ser honom icke längre tydligt. Och
även om man såge – skulle man ingenting se.

Den högtidliga akten är slut, herr ordföranden
betäcker sitt huvud, kastar en snabb blick på
klockan, skyndar mot grindarna. En man går i kapp
honom, griper honom i armen, fattar hans hand
och trycker den. Det är den döde ovännens bäste
vän. Han säger:

Tack! Det var vackert. Det var både sant och
vackert, och ändå förstår jag inte, hur ni kunde –?

Herr ordföranden stiger upp i sin väntande bil.
Han svarar blott med ett leende, som den må tyda,
som tyda gitter. Ty talets dyrbara gåva använder
han med urskillning.

Tio minuter senare gör herr ordföranden sin
entré på en annan scen, kuslig och kal, grov och
grå, doftande av arbetets rök, sot, svett. Den är
fylld av bistra, genstörtiga blusmän. Herr
ordföranden knäpper i dörren sin ytterrock, ty fracken
stämmer illa med den nya scenens dekoration. Vid
bordet mitt i salen sitter gamle Gråberg,
kompanjonen, skälvande av förtrytelse och hes av
ansträngning. Vid den stores entré sjunker gubben
ihop, suckar och muttrar: Nå äntligen.

Herr ordföranden går med raska men tunga och
myndiga steg genom salen. Han knuffas på ett sätt,
som säger: Håll till godo! Och han knuffas på
på ett sätt som säger: Inte illa ment! Så kommer
han fram till bordet, kastar sig obesvärat på en

stol, nickar but0tert till höger och vänster, slår båda
handflatorna i bordskivan, säger:

Nå gubbar! Hur ska vi hat?

Och han talar. Hans röst är det stränga
förnuftets och den godmodiga välviljans. Det gäller
att förebygga en strejk, att träffa ett avtal. Herr
ordföranden är arbetsgivare och talar i egen sak
Men det ser inte så ut, det låter inte så. Han
vänder sig till gubbarna, än till den ene, än till den
andre. Han tar saken mycket personligt, han tycks
inte kunna ta den annorlunda. Det är du och jag,
min gubbe lilla! Låt oss tala förstånd. Har du
inte hustru, barn, kanske? Och tänker kanske ge
dig in på ett sånt här äventyr. Behöver de inte
mat och kläder? Ungarna. (Och i hans hem finns
ett rum med små nätta barnkläder.) Tag nu lite
reson, min gubbe lilla. Så ska jag också ta lite
reson! Och tänk på ungarna –

Och han skrattar godmodigt, räcker fram sin
välvårdade hand, tar en näve. För tusan gubbar.
Handslag.

Det blir handslag på handslag – hela raden
utefter. Gamle Gråberg stirrar fascinerad på den
vita, välvårdade handen, som fångar näve efter
näve. Han mumlar:

Mycket bra – mycket bra – men att han ids!

Och åter förändras scenen. En utställning,
vernissage, tavlor på väggarna, konstnärer och societet
på golven. Ommaskering. Ett lätt intresserat

uttryck, någon gång stegrat till halv entusiasm.
Muskelspelet kring ögonen markerar en ökad
synskärpa. En plötsligt stillhet inför tavlan, några
minuters tystnad, anger att konstverket uppskattats.
Det gäller blott att i hastigheten finna de rätta
tavlorna att beundra, de rätta konstnärerna att
komplimentera, de rätta societetsmänniskorna att
byta några fraser, några leenden med.

Och åter förändras scenen. Ett stilla hus, ett
tigande hem, tunga, mörka draperier, en dov doft,
tigande människor. En kondoleansvisit.
Ommaskering. Men den nya masken kommer nästan av
sig själv. Ledans fåror och gröpper äro rätt lika
sorgens. Behövs blott en lätt retouche. Det är
egentligen en vila –

Och åter förändras scenen. Ett festligt rum, ett
festligt bord, festklädda herrar. En liten
kamratmiddag. En vän lämnar staden, ett avsked alltså
men ett avsked på lek. Stor ommaskering! Ty nu
gäller det framför allt att vara glad och –
naturlig. En vän bland vänner. Vinet ger inspirationen.
Ett kvickt, lysande, sprudlande skåltal – skratt,
sorl. Ena mungipan dras plötsligt ned på ett
besynnerligt sätt. Blott för ett ögonblick. Och om
någon ser grimasen, tar han den blott för en
– grimas.

Och åter en ny scen. Herr ordföranden stiger
uppför en trappa, möter gamla Gråberg. De båda
kompanjonerna bo i samma hus.

Nå så, säger gubben, du har slutat din dag nu?
Ja, du kan vara trött.

Herr ordföranden skrattar.

Inte trött precis, säger han, men uppriktigt sagt
– en smula hes.

Herr ordföranden träder in i sitt hem.
Tamburen är upplyst, en tjänarinna hjälper honom av
med ytterkläderna. Han är kanske i alla fall en
smula trött. Hållningen har förlorat något av dess
spänstighet. Emellertid går han ganska raskt genom
rummen, som alla äro upplysta. Han stiger in i sin
hustrus sovrum. Hon står framför spegeln:
assisterad av kammarjungfrun lägger hon sista handen
vid sin toalett. En mycket vacker toalett, och en
mycket vacker kvinna. Lika väl bibehållen som herr
ordföranden själv, eller kanske ännu bättre.

Hon vrider på huvudet – hennes profil och
hennes skuldror äro hos henne det mest
fulländade – och säger:

Men käre, vad du kommer sent. Du har väl
inte glömt att vi ska gå på –

Jo, det hade han verkligen glömt. Även den
bäste kan fela. Hon vänder sig nu helt emot
honom, betraktar honom, säger:

Du ser trött ut.

Han rynkar ögonbrynen, ofrivilligt; så tänds
åter – och man får förmoda: frivilligt – det
väldisciplinerade leendet.

Trött? Jag? Nej, vad tänker du på! Jag ska
vara färdig om några minuter.

Han går mot sitt rum. Hon säger, med en viss
tvekan:

Ja – du behöver inte gå för min skull. Du
vet – jag får ju ändå sällskap – och om du är
trött –

Han lyfter handen till en artig protest men
hejdar sig. Någonting i hennes tonfall säger
honom, att protesten är överflödig, kanske rentav
malplacerad. Han står ett ögonblick med ryggen
vänd mot den vackra spegelbilden. Ett ögonblick,
två, tre: han utför dagens sista ommaskering,
kanske den svåraste. Han vänder sig mot sin hustru,
säger:

Ja visst, det är så sant. Kommer han och
hämtar dig?

Hon nickar; och han säger:

Nå ja, om du inte blir ledsen – jag tror nästan
jag föredrar att stanna hemma. Jag har varit i
farten hela dagen.

Hennes leende strålar ännu ljusare: hon hotar
skälmaktigt med fingret.

I dag som alla dagar!

Han upprepar både leende och ord:

I dag som alla dagar.

Och då den stunden kommer, tar han emot sin
hustrus sällskap. Talar, ler. Följer dem båda ut
i tamburen. Talar, ler. Följer dem ända ut i
trappan. Talar, ler.

Han stiger åter in i sitt hem, står en stund
stilla i tamburen, släcker ljuset. Han går långsamt

genom rummen, släcker ljus efter ljus. Sist stannar
han framför den upplysta spegeln men betraktar
varken sin egen bild eller något annat. Han släcker
ljusen.

Herr ordförandens hem är försänkt i mörker.
Och tystnad. Han vandrar sakta av och an genom
rummen; känner dem alltför väl för att behöva se.
Stöter inte emot någonstans. Stannar. Går. Stannar.
Ibland för en kort stund, ibland för en lång. Om
han ännu här i mörkret, tystnaden, ensamheten
har några maskeringsbekymmer, veta vi ej. Kanske
vet han det icke själv.

Sist går han genom det ödsliga och kalla rum,
som för några år sedan var sängkammare. Stannar
vid en dörr. Trevar i fickorna, tar fram en nyckel,
öppnar, tänder ljuset.

Han stiger in i en kammare, stänger dörren
efter sig. Det är ett besynnerligt litet rum, fyllt
med besynnerliga, löjliga små saker. Där finns
en lurvig björn, en luden apa, en ruggig häst,
där finns allehanda djur och allehanda människor
och allehanda hus och städer och båtar och
järnvägar – alltsammans i löjligt liten skala.

På väggarna hänga vackra, barnsliga tavlor.

I väggkistan ligga nätta små kläder.

Vidare finns där en spjälsäng. Den är prydligt
bäddad – fast dess ägare för länge sedan bäddats
i en annan säng.

Denna kammare, i vilken ingenting får ändras, är

herr ordförandens vurm, hans nyck – mänskligt
att döma hans enda.

Han slår sig ned på en stol, en ganska
obekväm stol för resten av vitlackerat trä utan
stoppningar. Som vilstol betraktad är den kanske den
olämpligaste, som finns i hans hem. Men där blir
han nu sittande minut efter minut, kvart efter kvart,
den uttröttade.

Hans ansikte är utan mask, slappt, gammalt,
kraftlöst men icke sorgset, icke oroligt. Uttrycker
det något, så uttrycker det en trygg tålmodig
förbidan. Han lyssnar.

Herr ordföranden, som talat hela dagen, lyssnar.

Och snart blir det uppenbart att han verkligen
hör någonting. Hans ansikte svarar, han nickar
samförstånd, han småler, han skakar sakta på
huvudet.

Till sist börjar han åter tala.

Han viskar, viskar.

Den, som nu lyssnade till honom, skulle
förgäves söka den logikens skärpa, den viljans styrka,
den uttryckets kraft, som eljest plär utmärka herr
ordförandens tal. Nej, han skulle finna dessa
viskningar med ett dött barn barnsligt
osammanhängande.

Och likväl förefaller det herr ordföranden själv,
som skulle han nu för första gången under en lång
dag tala till en människa.

Eller rättare sagt – kanske: Som en människa.
</chapter>

<chapter name="Holofernes.">
<h1>Holofernes.</h1>

Den hemlighetsfulla lilla gallerport i brons och
koppar, som är första rigeln och inseglet på vägen
till bankpalatsets allra heligaste, låtes upp för
fröken Judit Brahm.

Vaktmästaren frågar:

Vem söks?

Och Judit svarar:

Chefen.

Två unga män sitta framför var sitt papperstyngda 
bord. De intaga den ödmjukt framåtböjda
ställning, som anstår arbetets slavar. Men när
ordet når dem räta de ut ryggarna, kasta huvudena 
bakåt och stirra häpet och icke utan en viss
ömkan på flickan.

Vaktmästaren gör emellertid icke något försök
att hindra den djärva. Då Judit försvunnit i
trappan, säger han:

Tänk! Lilla vännen tror att hon ska få träffa
chefen. Chefen själv! Tänk!

Tänk! upprepa de unga männen och återgå till
tempeltjänsten. Det är allt. Och Judit, som med
skälvande knän stiger uppför marmorstegen, måste
ännu en gång förundra sig över ödets beslut.

Insegel brytas, portar öppnas, vägen till fienden
bjuder henne icke något hinder. Det oerhörda
skall ske.

I väntrummet står en herre vid fönstret och
läser tidningen. Två vördnadsvärda gråhårsmän
sitta i skinnsoffan och betrakta varandra med
allvarliga blickar. Under tystnad. På huk framför
hyllan med de otaliga facken står chefens
privatsekreterare. Han är en ung godsinnad man med
runt huvud, runda ögon, rund, putande mun. Han
har dansat många gånger med Judit Brahm. Han
har sagt henne många allvarliga ord och många
skämtsamma och framför allt många vackra. Men
nu vet han absolut icke, vad han skall säga.
Naturligtvis har han vetskap om huset Brahms fatala
ställning, naturligtvis anar han orsaken till detta
underliga besök. Och plötsligt rodna de runda
kinderna och de runda ögonen fuktas.

Han mumlar:

Å nej, kära då – å nej –

Men Judit säger:

Var god och anmäl mig för bankchefen.

Då bjuder han henne en stol och börjar
balkonversera, viskande och förtroligt, i den goda
avsikten att så småningom konversera henne bort
från den farliga platsen. Att köra ut vackra Judit
Brahm som man kör ut en vanlig hjälpsökare går
icke an. Sakta och varligt måste man låta henne
förstå, vad hennes frid tillhörer.

Stackars flicka!

Men Judit säger:

Anmäl mig. Jag har redan talat med chefen i
telefon. Han väntar mig.

Och den godsinnade kavaljeren med runt huvud
och runda ögon förvandlas. Han slår ihop klackarna
som en ordinär ordonnans, tar visitkortet
vördnadsfullt mellan fingerspetsarna och försvinner bakom
den gröna filtdörr, som är det allra heligastes sista
insegel.

Fröken Brahm. Var så god.

Inseglet brytes –

Herrn vid fönstret kastar en dyster avundsam
blick över tidningskanten. En av de vördnadsvärda 
gamla i soffan tar upp sin klocka, suckar
och säger:

Tror ni att den unga damen blir länge där inne?

Nej, svarar kavaljeren, som nu åter står på huk
framför hyllan med de många facken. Ur fack B
tar han fram ett grått konvolut under vars feta,
svarta <sp>promemoria</sp> läses i rött: Brahm & C:i.

Och under firmanamnet chefens kråkfötter,
lapidariskt kortfattat:

Ärendet avgjort.

Han stoppar konvolutet under armen. Och väntar.

I den ovala hjärnskålsformade cell, där
bankpalatsets tankar tänkas, står Judit Brahm och
betraktar sin fiende. Belysningen är sparsam,
dagsljuset utestängt, glödlampan på skrivbordet
brinner under en tjock, grön kupa. Judit ser först de
feta, gulvita, kortfingrade händerna som oroligt och

med vresiga ryck och kast tumla omkring bland
pappersluntor. Därnäst skönjer hon tätt bredvid
den mörkgröna kupan huvudet, den platta, kala
hjässan, pannan med dess grova rutade hud och
den fasliga vårtan vid högra tinningen, näsan,
denna alltför rikligt tilltagna och med ett blått
ådernät utsirade näsa, som under ett decennium
varit en fröjd och en god inkomstkälla för
skämttecknare.

Fröken Brahm?

Blicken följer icke frågan. Bankchefen är alltför
upptagen av pappersluntorna, av skrivbordets
oerhörda arbetsmaterial. Bankchefens kropp är ända
upp till axlarna innesluten i detta kolossala
skrivbord som med sin svängda överdel, sina fyrkantiga,
buktiga fackdörrar och sina många mystiskt
oregelbundna utväxter påminner om en gammal
jättesköldpaddas skal.

Syster till direktör Brahm? Dotter till
godsägare Brahm? Jo, jag minns. Vi har visst träffats
någon gång. Tag plats.

Rösten stiger dov ur jättesköldpaddans inre. Den
är butter, skrovlig, kortandat flämtande. Orden
äro icke artiga, tonen är avgjort oartig. Men Judit
Brahm som bär på ett stort, dock icke särdeles
väl övertänkt beslut, har icke tid att fästa sig
vid smärre obehag. Det är för henne angelägnast
att möta fiendens blick. Hon tror, vad varje kvinna
medvetet eller omedvetet tror, att blicken är den
enda verkliga och verksamma kontakten mellan
tvenne människor.

Bankchefen undviker hennes blick, samvetsgrant.
Kanske beror det på en slump, kanske delar han
hennes tro. Han håller alltjämt huvudet sänkt,
visar endast den platta pannan och näsryggen i
fågelperspektiv. Men för att giva hållningen
rimligt skäl har han dragit ut en liten låda till höger,
strax under lampan. Det är antagligen en
lönnlåda, eftersom den illa passar till bordets
arkitektur. Det är också möjligt att han i den lådan
förvarar hemliga upplysningar om sina offer. Han
släpper den icke med blicken.

Ärendet?

Judit sätter sig, det sker icke fullständigt
frivilligt. Ärendet är stentungt. Att gripa om det i
ensamheten, att släpa det över gator och torg,
uppför marmorstegen i bankpalatset, förbi gapande
ungherrar och medlidsamma f. d. balkavaljerer, det
är alltsammans tungt. Men tyngst att ställa det
till rätta, just till rätta inför fienden. Hon gör ju
så gott hon kan. Hon talar med detta överjordiska,
onaturligt rena lugn, som utmärker den
poesi-uppläsande flickan en skolavslutningsdag. Hon talar
ödmjukt men värdigt, oförståndigt men mycket,
mycket   sakligt.   Och   till   slut   säger  hon:

... och nu ville jag bara fråga, om det ändå
inte kunde finnas något sätt att – att –

... bringa firman på fötter igen?

Verkligen – nu ser han upp.  Blottar sin
angreppspunkt, sina ögon. Mattgrå iris inom
gallsprängd vita, pupiller som knappnålshuvuden, sakna
blick, sakna allt som kunnat inge Judit Brahm
förhoppning.

Med en fumlig rörelse griper han efter
rumstelefonen, för talröret till munnen.

Brahm & compani.

Ett ögonblick. Filtdörren öppnas, sekreteraren
med konvolutet under armen trippar in, lägger
konvolutet framför chefen och försvinner. De korta
feta fingrarna fumla otåligt med konvolutets lock,
men plötsligt skjuter pekfingret ned på etiketten,
nageln stryker ett bekräftande streck under
kråkfötterna.

Ärendet avgjort. Nu minns jag. Saken
slutbehandlades på sista styrelsesammanträdet. Det finns
således ingen –

Jo, det finns det. Det finns hjälp. Det finns
det oerhörda, det som skall ske snart, mycket snart.
Det oerhörda som Judit Brahm och Ödet i
samråd beslutat. Men tills vidare nöjer hon sig med
att säga:

Jag bryr mig inte om styrelsen. Jag frågar,
om  ni,  personligen,  inte  skulle  kunna  hjälpa –

Han svarar, avbrytande:

Kunna?

Ja, därpå hänger det – kunna eller vilja. Eller
rättare: kunna vilja. Hur skall ett monstrum med
mattgrå iris och knappnålspupiller, ett monstrum
förskansat upp till öronen i en jättepaddas  skal,
hur skall det kunna vilja något gott? Och hur
skall Judit Brahm, som liknar en flicka på
skolavslutningsdagen, hur skall hon kunna förmå
vilddjuret att vilja?

Jag behöver inte fråga, om ni kan. Jag frågar,
om ni vill? Jag vet, att min bror råkat förolämpa
er –

Såå? Det är mer, än jag vet –

Han kryper ännu djupare ned i sitt skal,
huvudet sjunker och blicken fastnar åter i lönnlådan,
som säkerligen innehåller vilddjurets katkes. Ja,
där i lådan ligger hans katkes uppslagen och nu
tjuvläser han och rabblar upp sitt credo:

Bästa fröken, det är i affärer inte frågan om
personliga känslor. Jag är här – på detta rum –
icke en person utan en institution. Man kan icke
förolämpa mig. Men man kan stå mig i vägen. Det
gör er bror och hans firma. Alltså –

Alltså! Alltså måste det oerhörda ske.

Men det finns något oerhördare än själva det
oerhörda. Och nu kommer det mellan flinande
läppar, mellan tandrader där konsten firat större
triumfer än naturen –

Dessutom kan ni hälsa herrarna Brahm, att jag
inte heller är mottaglig för påverkningar av –
annat slag. Är det er herr bror eller er herr far,
som skickat er?

Judith svarar lågmält och med samma
överjordiskt rena lugn som nyss:

Ni är bra lumpen.
Det är nu, mitt i hennes hjärtas barnsliga
upphetsning, som lönnlådan börjar spöka på ett
oroande feberaktigt sätt för Judit Brahms inbillning.
Orsaken är väl den, att fienden så helt tyckes
ägna sin uppmärksamhet åt lådans innehåll. Judit
bevärdigar han icke med en blick. Hennes ångest,
hennes lidande och den heroiska beslutsamhet, som
säkerligen glittrar likt en gloria kring hennes änne
– allt detta finns ej till för honom. Endast lådan.
Hans tonfall blir alltmera förstfött, nästan
grubblande. Ännu talar han till henne men gitter knappt
fullborda sina meningar.

Såå – ni har kommit på eget bevåg? Nå i
våra originella tider –

Hur ängsligt bevakande de feta, gulvita
händerna skugga lådans kanter! Vem kan betvivla
att den gömmer en hemlighet? En av de många
som i rasslande viskningar leva kring och av herr
bankchefens mäktiga person. En av de många och
kanske den viktigaste, den avgörande. Kanske den
hemliga orsaken till hans onda vilja, till hans
människoskygghet, till hans brutalitet, förklaringen till
hans slughet och illist, till hans makt över
människorna, till hans obegripliga tur, till hans
osvikliga framgång.

Nå, och ni fröken – fröken Brahm – har ni
kanske något förslag att komma med? Eljes är min
tid – upptagen –

Han böjer sig nu än djupare ned så att den stora
rundsvarvade nästippen nästan försvinner i lådans
öppning. Pannan rynkas som när man skärper
blicken till omsorgsfull granskning.

Samtidigt fumlar vänstra handen fram mellan
pappersluntorna, söker och närmar sig
ringledningens vita knapp. Det är hans avsikt att lugnt
och likgiltigt ringa ut vackra Judit Brahm,
hennes heroiska beslut och vilt dunkande
flickhjärta.

Alltså det oerhörda!

Jo, säger hon, jag har ju ett förslag.

Och det är?

Hur överjordiskt ren och klar är inte tonen –

Att ni gifter er med mig.

Han lyfter huvudet, hastigt. Ögonen vidgas så,
att de gallsprängda vitorna komma till synes mer
än vad som är behagligt. Judit har bragt sin
fiende ur fattningen. Men triumfen blir kortvarig.
Rösten är lika butter, lika skrovlig, lika direkt
kommen ur inälvorna av en jättepadda.

Det var – lika smickrande – som originellt. Jo.
För ni är ju mycket vacker, fröken Brahm. Jo.
Jag har nog sett det. En skönhet. Och jag är ju –
inte just det. Alltså – mycket vänligt, kunde man
säga.

Därefter säger han:

Och på så sätt skulle jag bli obligerad att hjälpa
era anhöriga? Inte sant?

Jo.

Ja. Det är ju alltid ett förslag. Vad säger ni –
egentligen – själv om förslaget?
Nu gäller det för Judit Brahm att lugnt och
sakligt föra sin talan. Han tror kanske att det är en
flickunges dåraktiga hugskott? Eller en skrämd
kvinnas jämmer. Nej. Det är ett förslag, en plan
uttänkt av en klar och redig hjärna. Visserligen
under trycket av en hotande olycka, men medvetet,
sakligt, lugnt beräknande uttänkt.

Och vari låge det oerhörda? Har icke unga
kvinnor i alla tider ingått resonemangspartier och
kommer det icke alltid att förbliva så? Är det
någonting oerhört att en flicka offrar sitt lilla
jag för sin far, sin bror, sin familj, sitt namn,
sitt hus? Är det inte i själva verket förnuftigare
än att följa en känslonyck?

Nej. Finns det i detta något underligt och
ovanligt, så är det väl det, att hon, kvinnan, flickan,
på eget bevåg ställer förslaget till honom, mannen.
Det kan tyckas okvinnligt, kanske oblygt. Men
inför en säkert och logiskt arbetande hjärna –
sådan som Judit Brahms – falla fördomarna till
föga. Den räknar endast med verkliga fakta;
nödvändigheten, medlet, målet, och kortaste, rakaste
vägen att nå målet.

Allt detta, som är på förhand väl genomtänkt
och överläst, säger Judit Brahm, och dessutom
åtskilligt mera, som hon icke ens i sägande stund
kan känna igen som egna förnuftiga tankar eller
förnuftiga tankar alls. Ty för stunden har hon
egentligen endast en tanke, ett begär, en brinnande
bön till den Allsmäktige, i vars hägn de dårar stå
– att denna heroiska offerhandling, som ibland
synts henne vidrig, ibland stor och upplyftande,
att den dock icke måtte bli en löjlighet, en
passande anekdot för unga herrar med runda
huvuden, runda ögon och runda, putande, tisslande
munnar.

Han ger henne god tid att tala, kanske alltför
god tid. Ty sanningen att säga börjar den säkert
och logiskt arbetande lilla hjärnan att producera
och slunga fram alster av underhaltig art. Endast
en gång gör han ett inpass och säger buttert,
skrovligt, vresigt:

Ja. Naturligtvis är förslaget lockande.

Men just på den punkten brister nu Judits
logiska byggnad. Vilket skäl har hon haft, har hon
någonsin kunnat ha att tro sig åtrådd av denna alla
skämttecknares omhuldade långnäsa? Sin skönhet?
Hans storslagna fulhet? Kanske. Men är det nu
verkligen fullt logiskt och bindande bevisat, att
en ful man måste som en nåd från ovan eftersträva
en vacker kvinna?

Bevisat? Nej. – Men behöver ett axiom
bevisas?

Mannen, som i denna stund mottager ett så
lockande förslag sjunker alltmer tillbaka i sin förra,
besynnerliga, brutalt ohövliga tankspriddhet. Det
är dock ett litet under av graciös och dåraktig
ungdom, denna flicka som förtvivlad kämpar för
att rädda sin stackars kvinnliga heroism från
hånlöjets besmittelse. Han ägnar henne icke en blick –
vete gud om han ens längre lyssnar till så barnsliga
läppars visdom. Det är åter denna mystiska
lönnlåda som helt fängslar hans intresse. Han böjer
sig ned, skuggar med de gulvita feta händerna,
ser – ser – ser – rynkar pannan som när man
skärper blicken för att omsorgsfullt granska.

Plötsligt stänger han lådan, nej, slår igen den
med en smäll så hård, att den rundögde lille
herrn på andra sidan filtdörren hoppar till.

Varför? Judit Brahm har rest sig och sträckt på
tå lutar hon sig fram över bordet, stirrar med
heta, förskräckta, nyfikna flickögon. Hon förmår
icke längre behärska sitt begär att utforska det
hemlighetsfulla, som framgångsrikt rivaliserar med
hennes skönhet, hennes ungdom, hennes dårskap,
hennes förtvivlan.

Tyvärr – får hon ingenting se. Lönnlådan slås
i lås.

Och vidundret reser sig, kryper ur sitt skal. När
han nu står framför henne utan skyddande pansar,
tycks han henne liten och futtig.

Men rösten är alltjämt densamma.

Han   säger:

När ni ringde upp mig, fröken Brahm, anade
jag naturligtvis ert ärende – på ett ungefär. Ert
ädelmodiga anbud kunde jag däremot inte ana mig
till. Jag skulle eljes ansett det som en plikt att
bestämt avböja äran av ett besök. Ni är säkert
en mycket präktig flicka – er ömhet för far och
bror tyder åtminstone på det. Ni är absolut den

vackraste flicka, jag har mött, vacker – föreställer
jag mig – som er bibliska namne. Och lika modig
– tycks det. Går rakt in i fiendens läger. Däremot
torde ni knappast vara lika klok. Åtminstone har
ni kalkylerat en smula fel i den här – affären.
Jag är nämligen icke någon Holofernes. Jag kan
visserligen tappa huvudet för ett ögonblick eller
två, men absolut icke, som den stackars Holofernes,
för någon längre tid – Nå, när ni nu varit nog –
modig att bjuda ut er själv – ja förlåt, jag nämner
allt vid dess rätta namn – bjuda ut er själv,
så vill jag försöka visa mig som en värdig
motståndare. Jag vill vara nog modig att avslå det
mest lockande anbud, som förekommit i min –
verksamhet. Det är ingalunda ert lilla villkor,
som förmår mig därtill. Att hjälpa huset Brahm &
compani på fötter skulle näppeligen vålla mig någon
större svårighet. Och under inga förhållanden skulle
den svårigheten kunna avhålla mig från en så –
angenäm affärsförbindelse. Nej, mitt motiv är
starkare än så.

Jag vill visa er, kanske även mig själv, att en
modern människa, och jag tänker då närmast på
den moderna affärsmannen, verkligen höjt sig så
pass över känsloberoendet att han förmår sköta sin
verksamhet helt förståndsmässigt. Utan
tillskyndelse från andra – sfärer. Jag är, som ni kanske
behagat observera, en rätt ovanligt ful man. Ja,
det vet ju Gud och hela världen och särskilt har
skämtpressen   med   prisvärd   uthållighet   påpekat
saken. Och nu vill jag öppet bekänna för er, att
detta faktum utgjort mitt livs utan jämförelse
största plåga. Därav kan ni förstå, hur rörd och
tacksam jag bör vara över att en sällsynt vacker
kvinna mäktat så älskvärt negligera den fatala,
omständigheten, att hon bjudit mig – låt oss säga
sin hand. Men just detta gör, att jag med en viss
stolthet kan säga: En modern Holofernes låter sig
icke påverkas av sina känslor. Han sköter sitt
fälttåg fullt förståndsmässigt.

Beklagligtvis har ni således icke vunnit något
med er modiga handling. Men ni kan vara
övertygad om att jag uppskattar den till sitt fulla
värde. Och att ni alltjämt kommer att stå mycket
högt i min aktning, ungefär lika högt – vill jag
hoppas – som jag i er.

Och nu, fröken Brahm, vågar jag inte längre,
uppehålla er. Dessutom har jag själv ett och
annat att bestyra.

Bankpalatsets härskare öppnar själv filtdörren
för Judit Brahm, kavaljeren med det runda
huvudet öppnar den andra dörren, vaktmästaren den
hemlighetsfulla gallerporten i brons och koppar.
Sanslös och dock sansad passerar Judit alla tre
inseglen. Icke ens de arbetande tempeltjänarnas
samfällda Tänk! når henne.

Efter en stund ringer bankchefen. Sekreteraren
trippar in.

Jag tar inte emot vidare i dag. Se här –
Bramhska papperna.
Lägges tillbaka?

Nej. Lägges bland oavgjorda ärenden. Till nästa
sammanträde.

Den rundhuvade trippar ut. I förrummet stannar
han och stirrar på etiketten. Över orden: Ärendet
avgjort har chefen dragit ett grovt streck och
därunder klottrat:

Omprövning!

Den rundhuvade vänder sig i övermått av
förundran till den tålmodigt tidningsläsande herrn.

En sån liten satunge, säger han, att kunna
trolla!

Och de slå tillsamman sina kloka huvuden.

Men i det allra heligaste har chefen åter
krupit in i sitt skal, och åter öppnar han den
hemlighetsfulla lönnlådan och tar fram det föremål, som
väckt Judit Brahms undran.

Han granskar det omsorgsfullt. Han rynkar
pannan. Läpparna skiljas och blotta en tandgård, där
konsten firar större triumfer än naturen. Ler han?
Föga troligt. Det ingår icke i mannens vanor att
le. Men väl att ilsket eller vresigt visa tänderna.
Sådana de nu äro –

Och det mystiska föremålet?

Föremålet är en spegel.
</chapter>
<chapter name="Han som hann.">
<h1>Han som hann.</h1>

Klockan 12.12 skramlade tåget in i banhallen;
12.57 var färjans avgångstid. Alltså tre dyrbara
kvarter förspillda. Lyckligtvis hade han ett och
annat att uträtta. En del av resgodset skulle skickas
till hotellet, en annan del skulle uthämtas,
tullbehandlas och föras ombord på färjan. Men först
och främst skulle han sända ett iltelegram, svar
betalt, till K. & P. På svaret berodde mycket,
ofantligt mycket. Vidare måste han passa
uppgående snälltåget 12.34, han måste ovillkorligen
träffa Karl. Fem minuter stod dem till buds: det
var inte många ord de behövde växla –
 men
viktiga, ofantligt viktiga. Slutligen skulle han kila
upp på banken. Och hämta post på hotellet. Samt
äta, ty han var utsvulten. Och köpa sig en ny
resmössa, ty han hade tappat den gamla. Blev det
någon tid över – nå ja, varför inte? – blev det
någon tid över, kunde han skriva det där brevet till
Gerda. Det där brevet, som borde ha skrivits i
somras, eller ännu hellre i våras. Skulle han
verkligen skriva det i väntsalen? Datera: Väntsalen i
X. den –. Varför inte? Man måste begagna sig av
livets vilopunkter. Man andas ut, man besinnar sig,
man fattar sitt beslut.
Han började i tankarna formulera brevet. Kära
Gerda, som du minns fingo vi aldrig tid –
tillfälle – eller rättare sagt –

Längre kom han icke i konceptet, ty samtidigt
hade han stuckit ut huvudet genom fönstret och
ropat på bärare. Och när tåget saktade farten,
hade han börjat samla ihop sitt pick och pack och
skulle just befordra det vidare genom fönstret, då
han plötsligt på perrongen upptäckte Gerda. Ingen
annan än Gerda, ensam i folkvimlet, stilla, tyst,
lugn  –  nu   som   alltid.

Gerda! ropade han, viftade med hatten, räckte
sin väska åt bäraren. Gerda! ropade han än en
gång, gav bäraren order. Och han tänkte: Detta
är Försynens skickelse. Kom inte och säg
någonting annat. Nu behöver jag inte skriva brevet,
och behöver inte vänta på svar. Det är oerhört
fördelaktigt, det är, vad det är.

Och han störtade ut ur vagnen, knuffade sig
fram, grep hennes händer, kysste dem.

Om du visste! sade han och viskade det tätt
intill hennes öra – eller rättare sagt skrek det, ty
bullret var betydligt i hallen. Om du visste, Gerda!
Det fanns på hela jorden endast en person, som
jag ville möta just nu. Och just nu möter jag just
den personen. Är det inte en Försynens skickelse,
Gerda? Minns du i våras? Jag har någonting att
säga dig, som måste sägas. Just nu. Men vänta
här ett ögonblick. Jag ska skicka ett telegram.
Fem minuter bara!
Och han rusade åstad, vid vart tionde steg
svängande runt på hälen för att se, att hon
verkligen stod där och att hennes blickar följde honom
och att hon log emot honom.

Han skrev sitt telegram. Och under tiden tänkte
han: Jag går rakt på sak: ja eller nej. Vi äro båda
två för kloka och för ärliga att krumbukta. Om en
sak kan avgöras på fem minuter, så tjänar det
ingenting till att offra en dag på den.

Ilsvar betalt! skrek han åt tjänstemannen,
stampande i golvet. I himlens namn raska på, jag
skall –

Han såg på klockan: 12.16, 12.34 skulle han,
träffa Karl, men dessförinnan måste han hämta
pengar på banken. Det gällde att inte splittra
tiden. Banken låg tvärsöver gatan – fem minuter
fram och tillbaka. Återstod trettiofem minuter att
odelade ägna Gerda. Gott.

Han sprang tvärsöver gatan, fick sina pengar.
Men så var det posten! Hotellet låg två steg
därifrån. Han sprang dit. Bredvid hotellet låg en
mössaffär. Hur underbart väl allting samlade sig
kring honom, utbjöd sig så att säga på kortast
möjliga tid. Två minuter och han hade sin mössa.
Posten tog längre tid. Den måste ögnas igenom.
Ett brev krävde omedelbart svar, men det kunde
vara gjort på två röda minuter. Portiern stod
genast till tjänst med papper och kuvert. Han
raspade ned svaret. En rumskypare gled genom
hallen  med  fackmässigt tysta  steg,  balanserande
en bricka på fingertopparna. Smörgåsar. Det minde
honom om att han var utsvulten. Han tog så
många smörgåsar som rymdes i handen, slängde
sin börs på disken och mumlade: Var så god,
tag betalt! Så skrev han, så åt han, så tänkte han:

Redan tolv och tjugutre. Det är en allvarlig sak,
det här. Jag kommer för sent till färjan. Men det
får jag finna mig i. Det ojämförligt viktigaste är,
att jag får saken ordnad med Gerda. Förbannade
klocka! Det gäller hennes liv och mitt liv. Det
gäller vår lycka. Tolv och tjugufyra. För resten skall
jag hinna. Det var också tusan –

Han kuverterade brevet och slängde det åt
portiern, i det han gav honom adressen. Sprang.
Glömde börsen och den nya mössan på disken,
men det var nu en småsak, åtminstone börsen.
Mössan måste han ha, fann det fördelaktigare att
slinka inom boddörren och rycka till sig ännu en.
Som han var känd, behövdes varken betalning eller
förklaring. Klockan 12.26 störtade han åter in
i banhallen.

Nu var frågan den: stod hon kvar, där han
lämnat henne? Varom icke var det hela förkylt. Att
söka henne i folkvimlet –

Där stod hon. På samma fläck, i samma
ställning, lika stilla, lugn, tyst. Han tvärstannade, på
tåspetsarna: förde handen till bröstet, där hjärtat
dunkade våldsamt. Blodet sprängde i tinningarna,
sorlade i öronen. Han kände yrsel. Ett ögonblick
flög det för honom: jag jäktar för mycket, jag får
slag –

Men så tänkte han:

Å nej. Jag är helt enkelt rörd. Där står hon
lugn, stilla, tyst. Väntar. Hon har, vad jag icke
kan köpa för pengar. Lugnet. Det är det, hon
skall giva mig. Till skänks. För pengar kan det icke
längre köpas.

Och för en gångs skull utan att snegla mot
klockan – 12.27.34 – gick han fram till henne
med lugna, avmätta, en smula trötta steg. Han
tog åter hennes händer och kysste dem.

Nu Gerda, sade han lågmält (det var för
ögonblicket tämligen tyst i hallen), nu är jag här,
och nu är tiden vår, helt och hållet vår.

Han såg henne in i ögonen, och hennes ögon
logo mot honom soligt och skälmaktigt och en liten
smula gäckande. Hon sade:

Törs jag fråga – hur lång tid? Är helt och
hållet vår?

Han slog ut med handen, en frikostig
rikemansgest.

Obegränsad. Jag kommer kanske för sent till
färjan, men det får jag finna mig i. Det
ojämförligt viktigaste är, att jag får tala ut med dig,
Gerda. Får säga dig allt, vad jag gått och burit på
i min ensamhet. Det är för mig så viktigt, att jag
gärna skulle offra hela dagen.

Å nej då! avbröt hon honom; men han
fortsatte:
Jo! Ty som skrivet står: Vad gagnar det
människan, om hon ock vinner hela världen – ja, du
förstår mig. Ser du, Gerda, jag är en ensam
människa, en förtvivlat ensam människa –

Någon rörde vid hans arm.

Han vände sig blixtsnabbt om, rynkade
ögonbrynen och knep ihop munnen till ett barskt
avvisande uttryck. Men mannen, som stod inför
honom, var en affärsvän av betydenhet; han böt
skyndsamt mask, slätade ut de barskaste rynkorna,
klämde in ett litet leende i mungipan och i
ögonvrån. Sade:

Nej se. Ofantligt roligt. Du vill tala med mig?
Tyvärr omöjligt. Upptagen. Du kan tala med Karl.
Kommer med trettifyran. Ni har hela fem minuter
på er. Adjö. Farväl. Auf wiedersehen!

Vände sig åter till Gerda, men glömde att ta bort
det lilla uttryckslösa leendet, som krampaktigt
hängde sig kvar i mungiporna.

... som sagt, kära Gerda, en ensam människa.
Jag får allt oftare stunder av tomhet och leda.
Arbetet räcker inte längre till att fylla mitt liv –

Gerda avbröt honom; hon sade:

Där har du bäraren.

Äntligen! skrek han till och snurrade runt. Var
håller ni hus, människa? Behöver ni en halv
timme för att bära sakerna till hotellet?

Han rev och rafsade i fickorna, slog sig för
pannan.    Han    grep   mannen   i rockuppslaget,   drog
honom till sig, gav honom inledningsvis en kort
men kraftig skakning, sade:

Se på mig karl, och försök att fatta vad jag
säger. Min börs ligger hos portiern på hotellet. I
börsen finner ni polletteringsmärket. Här har ni
nycklarna. Ni tar ut sakerna, tullbehandlar dem, för
dem ombord, ställer in dem i kaptens hytt. Har ni
förstått? I kaptens hytt – inte hos eldaren eller
maskinisten.  Skönt!  Ge  er i väg!  Raska  på!

Men då bäraren med krokiga knän lunkade
därifrån, slog han sig på nytt för pannan, var med
några skutt vid hans sida, högg honom i armen.

Hör på! Om jag skulle komma för sent till
färjan, skall kapten behålla mina saker ombord.
Begriper ni? Ombord, ombord, ombord. Det är bra.
Gå! Spring!

Och han gav honom en avskedsknuff och
återvände till Gerda, i det han lyfte på hatten,
torkade svetten ur pannan.

– Ja, sade han och grinade plötsligt till, som
om han velat bitas, vi leva i formaliteternas land
och tidevarv. Men, Gerda. Vi ska trotsa dem. Ja,
det ska vi. Vi ska inte låta vardagens alla
struntsaker förkväva det enda viktiga, Gerda, hör nu på.
Jag står inte längre ut med detta tomma, flacka liv,
detta leverne utan innehåll. Varje ny dag tycks
mig vara en förspilld Guds gåva. Och det finns
endast en människa, Gerda, endast en, som kan
giva mitt liv –
Hastigt höjde han handen, gjorde en rörelse,
som om han velat lägga den över hennes mun.

Nej, nej, nej. Låt mig tala först. Låt mig tala
ut. Sedan blir det din tur. Vi vinner tid på det
sättet –

Men hon sade:

Käre, du får gärna tala så först som sist. Hela
tiden. Jag bara undrar, om vi inte skulle kunna gå
in i väntsalen? Så hörde jag kanske bättre –

Jo, medgav han, men ändrade mening efter en
titt på stationsklockan.

Nej, omöjligt. Hon är redan fem minuter över
halv. Karl kan vara här vilket ögonblick som
helst. Jag måste träffa honom –

Är det mycket viktigt? insköt hon en liten blek
och oskyldig fråga. Han gav henne en
misstänksam blick, ryckte på axlarna.

Varken viktigare eller oviktigare än andra
affärer. Men det är ett avtal. Jag har lovat att möta
honom. Det kommer att ta en kvarts minut, inte
mer. Jag ska bara lämna honom pengar mot kvitto,
som redan är utskrivet. För resten kan du hjälpa
mig. Om du ser åt vänster, ser jag åt höger. På
så sätt kan han inte undgå oss och vi sparar tid.

Och vad ska vi göra med den myckna sparade
tiden? frågade hon, alltjämt oskyldigt och menlöst.
Skulle vi inte för en gångs skull och dagen till ära
kunna slösa en smula med tiden?

Han ryckte till; han såg sig omkring, som om
han sökt sig en utväg. Då tog han hennes hand
i sin och med sänkt huvud och med blicken fäst
vid hennes kjortelfåll och vid fotspetsen, som stack
fram därinunder sade han, lågmält:

Gerda. Du är skarpsynt. Jag tror, att du läser
i mig som i en öppen bok. Jag, jag är en slav
under klockan, en jäktad slav. Jag vet inte, hur jag
blivit det. Hur det har kommit sig, och hur det
kommer sig. Det är ingen som driver mig, och
intet. Varken nöd eller människor. Jag är ständigt
på språng, jagad från klockslag till klockslag. Vad
jag har för händer kan vara viktigt, det kan också
vara oviktigt. Det är inte det, som är avgörande.
Det är inte det, som driver mig. Nej, det är detta
– att hinna, att hinna, att hinna! Ett ord bara, en
ihålig, tom tanke. Men den är fruktansvärd, ty
den släpper inte min hjärna och äter ut allt annat.
Ja, det är ett spöke, tror jag. En spökande tanke.
Hade kanske en gång verkligt liv men lever nu
som en vampyr. Och jag kan inte bli den kvitt.
Icke ensam. Du minns hur det var i våras? Ett
försök! Jag försökte att hejda mig, stanna, andas ut,
besinna mig, tänka efter. Tänka efter om inte livet
ändå skulle ha någonting annat än ett
meningslöst jäktande att bjuda mig. Du vet bäst, att jag
icke lyckades. Kanske sårade jag dig. Kanske tog
du för likgiltighet, vad som endast var oförmåga
att slita mig lös från vardagens kugghjul.
Oförmåga att hålla helg. Jag fick aldrig säga dig –

Hon insköt, starkt men varligt:

Du fick aldrig tid att säga mig –
Han knep ihop ögonen, stampade lätt med foten.

Just det, Gerda. Men nämn inte spöket. Och
nu! Nu kommer du i min väg och neka icke, att det
är Försynen som sänt dig! Hör bara på! Jag hade
tre kvart, tre dyrbara kvarter, också en gåva av
Försynen. Vet du hur jag tänkte använda dem?
Jag tänkte ägna dem helt och odelat åt dig. Jag
tänkte skriva ett brev, jag tänkte skriva – allt.
Ja, jag hade redan börjat brevet i tankarna – då
står du här livslevande framför mig. Mitt i vimlet,
i detta hus, som är det osaliga jäktandets
högkvarter, står du heligt lugn och oberörd. Som alltid.
Då förstod jag! Nu, just nu skall jag mitt i allt
vimmel och larm och jäktande hålla helg, min
första stora helg. Jag skall säga henne allt –

Och vinna tid, insköt hon lent och stillsamt.

Men han brydde sig inte om hennes gäckeri.
Han betänkte sig ett ögonblick; så böjde han sig
ned, han såg henne in i ögonen. Och sade allt.
Allt som överhuvudtaget behövde och måste sägas.

Det skedde i sista stunden, ty samtidigt
slamrade snälltåget, det uppgående, Karls tåg, in över
de glänsande skenorna, fyllande löftet med svart
rök och hela hallen med sitt dånande, fräsande,
dunkande, flåsande larm. Folk strömmade till,
virvlade runt, sopade av en osynlig, jäktande kvast.
Men mitt i virvlarna, knuffad och stött från alla
kanter, höll han oryggligt fast vid sitt beslut att
hålla helg. Och att säga henne allt, vad en man
har att säga en kvinna. (Det är i själva verket inte
så mycket och kan, om man fattar sig kort och
klart, mycket väl hinnas med på en två, tre
minuter.)

Och under det han talade, trängde hans blick
djupt in i hennes soliga, skälmska en liten smula
gäckande ögon. Och han sökte med ängslig iver
läsa svaret på sin fråga. (Ty det var naturligtvis en
fråga han framställde, eller en bön, om man sä
vill.)

Hennes ögon tycktes svara ja. Ett soligt,
obetingat, hängivet ja. Men ögon kunna dock gäckas,
och han ville vinna bekräftelse av hennes mun.
Därför vände han örat till och tryckte hårt hennes
hand som ett tecken att han väntade sin dom.
Larmet i hallen var betydligt och uppbjudande all
sina lungors kraft skrek hon i hans öra:

Jag - har - icke - hört - ett ord. Du -
får - säga det - en - annan - gång - om -
du får - tid -

Han studsade. Tåget hade stannat och han for
hastigt med blicken från fönster till fönster. Han
tog några steg baklänges för att bättre kunna
överblicka hela raden av vagnar. Och där - längst
bort i andra vagnen från lokomotivet - upptäckte
han honom, Karl, den, han väntade och måste
träffa.

Han sade:

Gerda - ett ögonblick! Bara ett ögonblick!

Och ännu en gång höll han helg, tog hennes små
händer och kom hennes soliga ögon nära. Han
viskade:

Sedan Gerda - sedan är tiden vår.

Och rädd att även dessa hoppfulla och
löftesrika ord skulle undgå henne, upprepade han med
hög röst, nästan skrikande:

Sedan - säger jag - sedan är tiden vår -

Han skyndade bort. Det var inte längre lönt att
vända sig om vid vart tionde steg, ty folkvimlet
skymde genast hennes lilla person. Alltså gällde
det endast att taga vara på tiden. Karl stod på
trappsteget, viftade redan med kvittot i hand. Det
tog en halv minut att lämna honom sedelbunten och
slunga till honom några ord. Så tillbaka!

Men någon högg honom i armen. Direktörn!
Direktörn!

Det var bäraren, andfådd, flämtande, stammande.

Direktörn - kapten säger - han kan inte -
förstår direktörn - han törs inte - han vågar inte
ta sakerna ombord - med mindre direktörn själv
kommer -

Han rycker upp klockan. 12.44. Och färjan går
12.57. Alltså hela tretton minuter. Men vad hon,
har att säga honom är antingen ett ja eller ett
nej. Behöver man mera än tretton minuter för ett
så kort litet ord? Nej. Varför då slösa med tiden?

Hälsa honom, att jag kommer! ropar han och
kastar sig in i folkvimlet. Armbåge höger ut och
vänster ut stick! Han är van vid trängsel och
behandlar sina medmänniskor med hänsynslöst förakt.
Likväl går det inte fort att taga sig fram, nej, det
går långsamt, tum för tum, fot för fot, segt,
förtvivlat långsamt. Han kämpar mot den täta, sega
massan, kämpar som i en mardröm. Hans hjärta
arbetar tungt och ojämnt, ansiktet blir gråaktigt
blekt och sköljes av svett, som icke blott är
ansträngningens. Han mumlar för sig själv:

Tänk om jag inte hinner!

Hinner? Det är inte nu och här det spöket
passar. Hinner, hinner? Det är slut med dess makt.
Hinner? Väntar hon icke på mig, hon som är lugn
och oberörd, stilla förbidan?

Och han kämpar, tum för tum, fot för fot
kämpar han sig fram genom det jäktande
folkvimlet, fram till henne som är lugn och oberörd,
stilla förbidan.

Plötsligt vänder han sig om, ser upp mot
stationsklockan. Men den gången ej för att taga
befallning av sin herre Tiden. Nej, han vill helt
enkelt bestämma platsen, där hon finns. Eller
fanns. Ty han minns att hon stod rätt under
klockan, något litet till vänster kanske men dock
så, att hon hade klockan nästan rätt under sig.

Där finns hon inte längre, vare sig just där
eller i närheten, Och nu börjar trängseln lätta:
snälltåget har satt sig i gång, folkmassan vältrar
mot portarna, snart finns det inte ett tjog liv på
perrongen.

Han ser sig omkring. Nej. Han går genom
väntsalen. Nej. Han stiger ut på trappan. Nej. Han 

går återigen in i hallen. Nej, nej. Han ropar,
Gerda! Det låter vanvettigt. Gerda! I den tomma
hallen. Gerda! Nej, han kan sannerligen inte ropa.
Han måste leta. Vad betyder det, om han
försummar färjan? Ingenting. Vad betyder allting annat i
jämförelse med detta - att ha lämnat henne utan
att få svar? Att för en struntsaks skull ha lämnat
henne utan att få svar!

Han måste leta, han måste hinna leta -

Nej, nej, nej, han måste leta, om det så skall
ta hela hans liv i anspråk. Hela evigheten. Ty
det finns ingenting viktigare och alltså icke heller
något att hinna. Tiden är avsatt, klockan störtad.

Någon ropar hans namn. Han tvärstannar,
trycker handen mot bröstet. Han vågar icke vända
sig om. Det är icke hennes röst, men det kan dock
vara någon, som hon har sänt.

Men det är det inte: det är helt enkelt ett
telegrambud som kommer med svar på hans il. Han
stoppar det oläst på sig och skyndar ut. Ty just
nu har han fått en räddande tanke - han vet ju,
var hon bor. Det är endast tre minuters väg -
Minuter? Å tyst med minuter! Om det så vore
tre timmar, tre dagar, tre år.

Emellertid springer han, storspringer. Ringer på
dörren och hamrar på den samtidigt. Den öppnas
genast. Han frågar: Är Gerda hemma?

Det är hennes mor, som svarar:

Nej kors bevars väl. Hon har rest bort.
Omöjligt, säger han, omöjligt! Jag träffade henne
nyss vid stationen.

Gumman nickar och småler:

Ja visst, hon skulle fara med snälltåget,
uppgående. Berättade hon inte det?

Han svarar icke. Han sluter ögonen och ser
henne framför sig. Jo, alldeles riktigt - där -
just där vid kjolkanten står en liten gul
resväska. Den hade han alltså icke sett. Och
varför skulle hon eljes ha varit nere vid stationen?
Det hade han alltså icke tänkt på. Nej, hur skulle
han haft tid att tänka på det?

Men nu har han.

Och gumman säger, småmysande och förtroligt:

Jo, det var en farlig brådska med den resan.
Hon gick till tåget en timme för tidigt. Se, oss
emellan sagt - jag antar att Gerda själv inte ville
berätta det - så ska hon bort och visa sig för
hans släkt. Ja, ni vet väl, att hon är förlovad - ?

I detsamma slår klockan ett. Då ropar han adjö,
störtar utför trapporna, storspringer ner mot
hamnen. Ty det låter ju tänka sig, att färjan är några
minuter försenad, och att han ännu kan hinna -

Han hinner. I sista sekund hoppar han ombord
och rusar med oförminskad fart in i kaptenens hytt.
Var är mina saker? frågar han. Jo, de finnas där,
välbehållna. Gott.

Han sjunker ned på stolen, får någonting att
dricka.

Kapten säger:

Du jäktar ut dig. En vacker dag får du slag.
Inte ska en gammal karl springa på det där sättet.

Nej, mumlar han. Nej, men jag hade givit mig
tusan på att jag skulle hinna.

Han tar upp sitt telegramsvar, tillägger:

Och jag hann!

Så läser han sitt iltelegram, ett svar från
affärsvänner av betydenhet. Och lyckligtvis säger det
honom att den resa han nu företager är den
viktigaste och mest betydelsefulla, han
överhuvudtaget kan företaga. Han torkar svetten ur pannan,
suckar och säger:

Fattas bara, att jag inte hade hunnit.

</chapter>
<chapter name="Idyllen i Ettenheim.">

<b>Idyllen i Ettenheim.</b>

Adjutanten Lagerbielke hade redan stängt
vagnsdörren, hästarna hade givit ett första ryck, då
hans majestät konungen av Sverige plötsligt reste
sig upp i vagnen och, vändande sig till hertigen,
med stor kraft uttalade följande ord:

Var övertygad om, monseigneur, att allt mitt
inflytande hos min höge svärfader, kurfursten,
skall användas till er favör. Likväl ber jag er
enträget att ofördröjligen lämna Ettenheim.

Sire, jag är ers majestät tusenfalt obligerad.
Men ni vet, vad som binder mig -

Konungen blickade hastigt upp mot fönstren i
slottets första våning, han rodnade och gjorde en
stel liten bugning. På andra sidan det blänkande,
kupiga fönsterglaset utförde prinsessan
Rohan-Rochefort en nigning så djup, att den gjorde
henne osynlig.

Konungen sade:

Det gör mig ont, att mina olycksprofetior skola
kasta skugga över en så förtjusande idyll. Men mitt
bekymmer för monseigneurs personliga säkerhet
går före andra hänsyn.

Hertigen av Enghien smålog en smula otåligt:
Sire - Men konungen avbröt honom med en
oväntat hjärtlig och familjär hälsning. Det
kungliga ekipaget satte sig i rörelse.

Hertigen sprang raskt uppför trapporna. Som en
tjuvpojke smög han sig på tå genom antichambren.
Men prinsessan lät sig icke överraskas. Hon ställde
sig på lur bakom dörren, och när hertigen med
huvudet på sned ville kika in genom dörrspringan,
sprang hon fram och blåste honom i ansiktet.

Min Gud, jag måste blåsa av er den kungliga
högtidligheten. Annars är jag rädd, att vi få en
tråkig afton.

Gamle markis de Thumery fann infallet
oemotståndligt roligt. För att icke besvära med sitt
tandlösa gap, gömde han huvudet bakom gardinen.
Baron Griinstein, som stod mittemot honom i
fönsternischen, skakade ogillande på huvudet och
sade halvhögt:

Varför göra narr av konungen? Han har
fullkomligt rätt!

Och hertigen sade:

Konung Gustav Adolf är en av de få, som ännu
vågar visa oss deltagande -

O monseigneur, det är icke åt konungen, jag
skrattar. Det är hans olyckliga min -

Aha, madame, ni skrattar åt olyckan! Han
kysste hennes hand. Min kära bundsförvant, jag
tror, att ni uppfattar situationen fullkomligt riktigt.
Olyckan är ett spöke, som grasserat länge nog i
vår släkt. Om vi skulle skratta ut henne? Man
påstår, att ett gott skratt kan jaga det envisaste
spöke på flykten.

Men till bords, kära vänner. Hans majestät av
Sverige har ingen aning om våra enkla vanor. Han
har låtit oss svälta i tu timmar.

Gamle markis de Thumery hade även vid bordet
all möda att dölja sin tandlösa mun. Han satt
mittemot hertiginnan, men som hon var helt och
hållet upptagen av sin gemål och bordsgranne,
kunde han utan ohövlighet vända sig mot
Grünstein.

Ni har då ingen aptit, baron? Efter att ha jagat
hela förmiddagen.

Griinstein svarade viskande:

Och ni har då inget samvete, markis? I stället
för att genast underrätta hertigen -

Baron! prinsessan Charlotte hotade med
pekfingret, inte konspirera vid bordet! Ja, jag vet nog,
att ni vill driva oss ur paradiset. Men för resten -
Har jag någonsin vägrat att lämna Ettenheim?
Hertigen skjuter skulden på mig. Men det är i
själva verket icke jag, som håller honom kvar i
Ettenheim. Det är franska gränsen -

... som jag icke kommer att överskrida.

Vem vet? Er jaktiver kan locka er en dag -

Nej, madame, ni kan vara lugn. Skall jag
återvända till mitt fädernesland, så blir det icke som en
okänd jägare utan som prins av Frankrike.

Ske alltså, mumlade markisen andäktigt. Men
Grünstein rodnade under solbrännan, reste sig till
hälften och nästan skrek:

Monseigneur!

Baron?

Jag måste säga er - Jag har talat med
postmästaren i Offenburg. Och det lider icke något
tvivel - han har blivit utfrågad av en fransk
general. Man spionerar på er.

Ni tar fel, baron. En fransk general spionerar
icke.

Grünstein fortsatte:

I Strassburg vimlar det av franska soldater. Och:
jag vet med säkerhet, att generalerna Ordener och
Caulaincourt anlände dit i går afton. Vidare tycks
de franska spionerna ha förväxlat markisens namn
med general Dumoriez' Man har således
inrapporterat till förste konsuln att Dumouriez befinner
sig i Ettenheim.

Min Gud! Vill man kanske påstå, att den
personen konspirerar tillsammans med mig, med en
Condé? - Min stackars markis, jag beklagar er.
Det måste vara obehagligt att bli förväxlad med
en skälm.

Markisen smålog med insugna läppar och efterhärmade 
hertigens beklagande gest. Men
Grunstein fortfor alltmera upprörd:

Monseigneur, det är lättsinnigt att avfärda dessa
varningar med ett skämt. Jag har redan för två
veckor sedan underrättat er om usurpatorns
tänkesätt. Buonaparté är ytterligt uppretad på grund av
greven av Artois' stämplingar mot hans person.
Buonaparté vill statuera ett exempel. Och till det
ändamålet behöver han en prins av Frankrike -
likgiltigt vilken -

Verkligen? Likgiltigt vilken! - Min käre baron,
ert nit lockar er att uttala fraser, som äro nästan
vanvördiga.

Hertigen skrattade förargad. Han lyfte sitt
grönvita, slipade glas och betraktade med kisande ögon
ljusets lek i vinet. Han talade lugnt, men
överläppen drogs upp, darrande nervöst.

Dessutom - det kan ju hända, att ni har en
riktig uppfattning av förste konsulns karaktär. Men
jag tror, att ni underskattar hans klokhet. Att
arrestera mig på en neutral, vänligt sinnad makts
område, skulle vara ett så grovt brott mot
folkrätten, att även en republikansk despot måste finna
det betänkligt. Och vem skulle arrestera mig?
Några polisspioner? Dem låter jag Canon, min
kammartjänare, och min trogne Mohiloff förpassa
till andra jaktmarker. Och att franska soldater,
franska officerare skulle låta använda sig till
polistjänst, det tillåter jag mig fortfarande att betvivla.

Prinsessan Charlotte och hennes damer reste sig
upp från bordet. Hertigen reste sig så hastigt, att
kammartjänaren icke hann draga undan stolen. Den
föll skrällande till golvet. Prinsessan skrattade, ett
förskräckt litet skratt. Och plötsligt brast hon i
gråt. Hertigen rynkade pannan.

Ni ser, baron, vad edra olycksprofetior 
åstadkomma. Ni gör oss en stor tjänst, om ni behåller
dem för er själv.

Han bjöd prinsessan armen. Men Grünstein gick
etikettlöst nog rakt fram till sin furstlige värd och
sade kort:

Tillåt, monseigneur, att jag i natt och följande
nätter sover i rummet utanför ert sovrum?

Hertigen svarade med en axelryckning. Han
förde prinsessan genom galleriet ut i trädgården.
På trappan möttes de av hunden Mohiloff, som
gläfsande kastade sig mot sin herre. Hertigen
släppte sin dam -

Å monseigneur! snyftade Charlotte. Jag gråter
för er skull. Men ni föredrar en hund -

Hertigen skrattade:

Men madame, vilken jämförelse! Det här stackars
kräket har endast en dygd, som fordrar respekt:
trohet. Men för en Bourbon är det så sällsport att
möta denna ödmjuka dygd -

De gingo in i orangeriet. Prinsessan stannade
framför en grupp av tulpaner. Röda tulpaner
bildade ett krönt HC, vita tulpaner bildade franska
liljor. Charlotte sade:

Se där en olycklig sammanställning. Er släkt
spår er olycka, därför att ni älskar en Rohan.
Rohan - de kungliga martyrernas fiende. Varför
flyr ni icke olyckan, Henri? Varför lämnar ni
mig icke?

Hertigen drog henne intill sig, viskade:

Därför att jag redan lidit nog av det förflutna.
Men var nu icke orolig, kära! Om också det
otroliga sker, om jag blir arresterad - än sedan?
Mitt samvete är rent. Det hela skulle slutligen
endast resultera i ett möte mellan mig och förste
konsuln. Ett - om icke angenämt - så åtminstone
intressant möte, det måste medges.

Hertiginnan sköt honom ifrån sig, gav honom en
lekfull liten knuff och sprang in i orangeträdens
mörka allé. De lekte tafatt. Men Mohiloff var för
hjälpsam mot sin herre. Charlotte slog honom över
nosen: Du dumma djur. Och för att växla lek
började hon leka rädsla. Hon kröp tätt intill sin gemål,
hon såg spioner bakom varje träd, viskade och
jämrade. Mohiloff hetsades och rusade skällande
ut i mörkret. Springande steg. Prinsessan bleknade,
tog sig åt hjärtat. En spion? viskade hon. Och
hertigen svarade i en skrattfylld viskning: Nej,
förste konsuln själv, förklädd till trädgårdsdräng!

Charlotte nöp honom i öronen. Henri, viskade
hon, jag är svartsjuk på förste konsuln. När du
tänker, tänker du på honom, när du drömmer,
drömmer du om honom. Bekänn!

Hertigen svarade kort: Förste konsuln är
onekligen en märklig man.

Mohiloffs skall ljöd avlägset. Henri drog henne
intill sig och viskade tätt intill hennes kind:

En vacker scen, min Charlotte, en vacker idyll:
Troheten vakar över kärleken.
Strax efter klockan ett återvände hertigen till sitt
sovrum. Han gick till sängs, somnade men väcktes*
av Mohiloffs tjut. Canon! ropade han, släpp in
hunden, annars väcker han prinsessan.

Tyst tassade hunden in i sovrummet, nosade på
bädden och kröp ihop under sängen. Hertigen
somnade på nytt men hörde i sömnen hundens suckar1
och morrningar. Vid fyratiden gav Mohiloff till ett
ilsket skall. Hertigen vaknade ur sin halvslummer.
Han hörde en främmande röst i antichambren: Jag
är general Ordener.

Hertigen rusade ur sängen, slog upp dörren och
stötte emot Gninstein. Han såg markisen och
baronen i nattdräkter, framför dem stod en man i
generalsuniform. Generalen frågade: Vem av herrarna
är exhertigen av Enghien?

Grünstein tog ett steg emot honom, men
hertigen sköt sin vän åt sidan. Han gick fram till
generalen och sade:

Jag är Henri av Bourbon, prins av Frankrike och
hertig av Enghien.

Generalen vände sig till hälften om.

Jag har i uppdrag att arrestera er. Var god
och skynda er. Vi måste omedelbart fara härifrån.

På hertigens befallning undvek man att väcka
prinsessan. Från Strassburg sände han henne ett
förhoppningsfullt brev. Man bemötte honom väl,
och någon verklig fara kunde han ju icke vara
utsatt för. Det hela skulle som sagt utmynna i ett
intressant möte med den märklige man, som
kallades förste konsuln.

I Strassburg skildes han från de flesta av sina
medfångar. Endast en av dem var honom
följaktig till Paris - Mohiloff! När fångtransporten
den ödesdigra morgonen passerade Rhen, hade
hunden simmat efter båten. Generalen, som icke
yttrat ett ord under färden, sade plötsligt: Den
där är ju galen! och stötte efter honom med
sabelbaljan.

Hertigen svarade: Ni vet själv, min general, att
blind trohet mot herren och mästaren kan förleda
till bra underliga handlingar.

Härpå svarade generalen intet. Men Mohiloff
upptogs i båten.

Idyllen i Ettenheim fick sitt brutala slut
morgonen den femtonde mars 1804. Den tjugonde
samma månad mottog medborgaren Harel,
guvernör på slottet Vincennes, en skrivelse från
polischefen. Häri tillkännagavs den snara ankomsten
av en fånge, vars namn måste förbliva okänt, och
med vilken endast kommendanten personligen fick
träda i förbindelse.

Denne hemlighetsfulle fånge anlände på aftonen
vid sextiden till kastellet. Han var uttröttad och
uthungrad, fick av kommendantens egen hand en
smula mat och begärde sedan att få gå till vila,
vilket beviljades.

Men hans sömn blev kortvarig. Redan klockan
elva väcktes han av militärkommissionens ombud,
major Dautancourt. Majoren började förhöret,
innan fången hunnit kläda på sig. Frågorna
framställdes med snubblande brådska. På frågorna om
han kämpat mot Frankrike och om han deltagit i
sammansvärjningen mot förste konsuln, svarade
han:

Jag har kämpat under min farfars, hertigen av
Condés befäl mot republikens armé. Det var min
skyldighet som prins av Frankrike. Men det torde
vara er bekant, att lönnmord icke ingår i hertigens
av Condé krigföring.

Frågorna om han i konspirationssyfte uppehållit
sig i Ettenheim, samt om han deltagit i grevens
av Artois' konspirationer besvarade han nekande.

Förhörsprotokollet uppsattes skyndsamt. Innan
han undertecknade protokollet skrev han i kanten:

Jag anhåller enträget om ett enskilt samtal med
förste konsuln. Mitt namn, min rang, mina
tänkesätt och det fasansfulla i min ställning låter mig
hoppas, att han ej skall vägra uppfylla denna min
önskan.

Under förhöret hade överste Savary, förste
konsulns högra hand och sedermera belönad med
hertigdömet Rovigo, låtit sammankalla krigsrättens
medlemmar i en av kastellets salar. General Hullin
presiderade. Fången infördes. Presidenten befallde
major Dautancourt att delgiva den anklagade
innehållet av samtliga dokumenten, både de som talade
för, och de, som talade emot den anklagade. 

Samtliga dokument, upprepade presidenten, letade
nervöst bland papperen, rodnade och tillade hastigt:
Till ett antal av ett!

Detta enda dokument var själva anklagelseakten,
innehållande tre punkter: Anklagelsen för att hava
dragit vapen mot Frankrike, för att hava deltagit
i komplotten mot förste konsulns liv, för att hava
tagit sold från England.

Pensionen från England är allt, vad jag haft
att leva på. Då båda andra anklagelserna har jag
redan besvarat. Jag ber endast att få upprepa min
anhållan om ett enskilt samtal med förste konsuln.

Fången utfördes. Som bevis beträffande de
omtvistade punkterna saknades, skred man genast
till omröstning. Först avlämnade rättens yngsta
medlemmar sina röster. Under tiden gick general
Hullin fram till ett av salens fönster, som vette
mot vallgraven. Plötsligt vände han sig till Savary:
Överste, vad har man för sig där nere? - Man 
gräver en grav. Hullin stirrade på honom, viskade:
Innan domen ännu är fälld? Savary svarade:
Marken är tillfrusen, och det är bäst att börja i tid.
Förste konsuln har befallt skyndsamhet.

Hullin svängde om på klacken, gick fram till
bordet och avlämnade sin röst.

Hertigen av Enghien hade enhälligt dömts till
döden.

Presidenten tog papper och penna, började
skriva. Vad gör ni, general? frågade Savary. Jag
meddelar förste konsuln  domen  och fångens  
anhållan om ett enskilt samtal. Savary ryckte ifrån
honom pennan. Det är icke er sak, general. Ni
har redan fullgjort ert uppdrag. Förste konsuln
har uttryckt en önskan att icke bliva besvärad.

När överste Savary, åtföljd av kommendanten
och några officerare, inträdde till fången, frågade
denne:

Är förste konsuln underrättad om min ankomst?

Savary svarade beklagande: Förste konsuln hade
hela kvällen spelat schack med madame de
Rémusat. Då vill han icke bliva störd. Och nu,
mon-seigneur, har förste konsuln för länge sedan gått
till vila.

Kommendanten, som bar en lykta i handen, bad
hertigen följa sig. Omgivna av drabanter trädde
de ut i mörkret. Efter några minuters rask gång
kommo de till en smal, slipprig trappa, som förde
ned i vallgraven. Hertigen stannade. Vart för ni
mig? Jag vill veta, vart ni för mig. Intet svar.
Kanske för ni mig till ett hemligt fängelse? Men
då föredrar jag att dö.

Ni kan vara alldeles lugn, monseigneur!
utropade Savary.

De nedstego i vallgraven, som upplystes av
facklor. Genom de rykande facklornas skuggspel
urskiljde hertigen några blänkande gevärspipor. Han
begärde att man skulle tillkalla en präst. I stället
för svar uppläste kommendanten dödsdomen.

Hertigen upprepade sin begäran. Men Savary
stampade otåligt i marken och skrek: Min Gud,
vill ni då dö som en kapucin!

Hertigen vände sig då till en av officerarna och
bad honom avskära en lock av hertigens hår, vilket
ock skedde. Han framtog en biljett, som han i
hemlighet skrivit på resan från Strassburg till Paris,
drog en ring av sitt finger och lade hår och ring i
papperet.

Officeren lovade att detta lilla paket skulle
överlämnas till prinsessan Charlotte de
Rohan-Roche-fort i Ettenheim.

Hertigen föll på knä och förrättade en kort
andakt. Han sprang upp och gick rakt fram mot
gevärspiporna, ropande:

Det är ohyggligt att dö för fransmäns händer!

Kommendanten lyfte på hatten. Skotten smällde.

Den mördade hertigens sista önskan blev icke
uppfylld. Biljetten överlämnades till förste konsuln,
och var den sedan hamnade är obekant. Troligen i
närmaste kakelugn.

Förste konsuln och blivande kejsaren hade annat
och större att tänka på. Han var icke rätte
budbäraren, framlämnaren av en öm souvenir.

</chapter>
<chapter name="Sergeant Alruth.">

<b>Sergeant Alruth.</b>

Sommaren 1837 tjänstgjorde vid X-regemente
en viss sergeant Johan Alruth. Han var vid den
tiden tjugonio år gammal, gift sedan två år
tillbaka och sedan sex månader far till ett
gossebarn, som han höll oändligen mycket av. Son
till en fattig lantbrukare och före detta officer
hade han tvekat i valet mellan dessa båda
levnadskall, soldatens och lantbrukarens, och ehuru
militärtjänsten tilltalade honom, hade han denna
sommar på grund av olidliga ekonomiska bekymmer
beslutat taga avsked. Det var honom bekant att
regementschefen, som tillika var stor
lanthushållare, med ljus och lykta sökte en ny förvaltare
för sin egendom Kåseholm. Gården var stor och
präktig, platsen följaktligen god, och som översten
sällan besökte denna sin egendom, erbjöd den
tillräcklig självständighet i arbetet för att vara i
sergeant Alruths smak. Men när det gällde att
hålla sig framme vid grötfatet, var den gode
sergeanten så pass bortkommen och buskablyg,
att han troligen aldrig skulle ha satt sin fot på
Kåseholm, om icke följande händelse inträffat.

Det spelades den sommaren tämligen högt och
vilt bland de yngre officerarna vid regementet.
Hedens pilkringkransade ödslighet hade inga
kvällsnöjen att bjuda de unga herrarna, som
således voro hänvisade till ett visst tälts halvt om
halvt förbjudna och alltså desto mera lockande
förströelser. Här samlades dagligen lyckliga
spelare och olyckliga och bland de senare utmärkte
sig för sitt hänsynslösa och dåraktiga spel
underlöjtnanten Rutger Berg-Weedenheim, en pojke på
tjugutvå eller tjugutre år, svartmuskig som en
zigenare, livlig och obehärskad, sällan i jämvikt.
En afton, då unge herrn förlorat börsens sista
styver vid spelbordet, sprang han ut i
tältöppningen och seende en man i sakta mak vandra
över heden, ropade han honom till sig. Det var
halvskumt och först då mannen vänt sig om och
närmade sig, kände löjtnanten igen sergeant Alruth.
Ett ögonblick tvekade han; det hade i tjänsten
förefallit saker, som gjort förhållandet dem emellan
något spänt. Men nöden har ingen lag; spelet
gick sin gilla och hastiga gång där inne i tältet,
han hade ingen tid att förlora. I hövlig, nästan
urskuldande ton bad han sergeanten om en tjänst.
Han skulle gå till löjtnantens tält och ur den och
den kofferten på det och det stället hämta honom
en sedelbunt, omknuten med ett blått band.

Sergeanten förstår, tillade han och log en smula
tvunget. Törs inte lämna min post. Drabbningen
pågår. Men ammunition fattas.

Alruth besvarade icke hans leende. Uppdraget
var honom obehagligt, och han skulle säkerligen
ha nekat, om icke den lilla herrn varit honom i
hög grad motbjudande. Han visste naturligtvis att
en vägran skulle tagas illa upp, kanske framkalla
några snäva eller förolämpande ord, och som han
själv just befann sig i en dyster och retlig
sinnesstämning, var han rädd för en sammanstötning.
Saken hade ju dessutom föga betydelse. Tyst förde
han handen till mösskärmen och begav sig åstad,
återvändande efter en kort stund med den önskade
sedelbunten. Löjtnanten, som återtagit sin plats
vid spelbordet var dock redan halvtokig av
otålighet men vred till ett leende och mumlade
någonting, som kunde vara ett tack. Sergeanten förde
åter handen till mössan och avlägsnade sig utan
att säga ett ord.

Löjtnanten stoppade sedelbunten oräknad in
mellan tvenne knappar i rocköppningen, och då oturen
eller hans besinningslöshet plockat honom på en
sedel ryckte han en ny ur dess gömsle och kastade
den på bordet. Efter en timmes tid eller så
omkring fick han emellertid treva förgäves mellan
knapparna; intet prasslande papper mötte hans
fingrar. Som det föreföll honom alldeles omöjligt
att hela den ganska betydande summan kunde ha
strukit med på så kort stund, började han leta,
knäppte upp livrocken och även skjortan, men när
han icke ens på bara kroppen kunde finna några
sedlar, dök han ned under bordet och började söka
på golvet - allt under det att kamraterna stucko
honom med spefulla frågor och skämt. Slutligen
sprang han upp, mumlade: Jag vet, att det var
tolv, och skyndade åstad till sitt tält. Här stod
han nu på huvudet i sin koffert, slungade kläder
och persedlar till höger och vänster men fann icke
de saknade pengarna. Förlusten av sedlarna
betydde mindre för honom än förlusten av
speltiden, varje förspilld minut plågade och hetsade
ytterligare upp honom. Han beslöt att låna eller
att spela mot hedersord.

Som han lämnade sitt tält, fick han syn på
sergeanten. Han hade slagit sig ner på en lår i
tältgatans mynning, han satt djupt framåtböjd med
huvudet i händerna. Löjtnanten, som icke hyste
det minsta tvivel om sergeantens ärlighet men
som var i starkt behov av att över någon eller
något få urladda sin spänning, ropade bryskt:

Sergeant! Hur många sedlar lämnade ni mig?

Alruth kände, att någonting obehagligt skulle
inträffa. Han skyndade fram till löjtnanten och
svarade i lågmäld ton, att han tagit bunten sådan,
som den låg där, och framlämnat den utan att
ha räknat sedlarna. Men om han hoppats att
exemplet skulle smitta och att hans lågmälta ton
skulle stämma ned löjtnantens, så bedrog han
sig. Weedenheim fortsatte lika bryskt och
högljutt:

Ja visst, ja visst! Men faktum är att bunten
innehöll tolv hundrakronsedlar och att sergeanten
endast lämnade mig åtta eller nio.
Han fick några ögonblick att besinna sina ord.
Varpå sergeanten sade:

Jag anhåller vördsamt, att herr löjtnanten
uppmärksammar mina ord. Jag framlämnade bunten
sådan som jag fann den och utan att ha räknat
igenom den.

Ännu mera upphetsad ropade löjtnanten:

Visst fan hör jag vad ni säger, men en annan
sak är vad jag tror.

I samma ögonblick fick han ett slag över vänstra
kinden.

Nu var sergeanten en tre alnars karl och mer:
hans nävar voro släggor. Löjtnanten tumlade runt
ett par varv i dammet, men kom genast på fötter
igen. Han slog av dammet med flathänderna och
mumlade: Det är nästan väl starkt, det är för
mycket! Därpå såg han sig om åt alla sidor och
även sergeanten spejade i skymningen för att se
om någon bevittnat uppträdet. Undvikande
varandras blickar, skildes de åt.

Alruth gick raka vägen till regementschefens
tält och begärde ett enskilt samtal. Översten steg
upp från sin fällstol, trädde före in i tältet,
stoppade i sakta mak sin pipa, tecknade åt sergeanten
att slå eld och lät slutligen med en grymtning
förstå, att han var redo. Alruth rapporterade kort
och gott, att han slagit underlöjtnant
Berg-Weeden-heim en örfil. Överstens lugn rubbades icke för
ett ögonblick. Han sade endast:
Jaså, sergeanten har gjort det. Vad var
anledningen?

Sergeanten svarade, att han naturligtvis
oförbehållsamt skulle tillstå, vad han låtit komma sig
till last, men att han dock bad översten först
höra löjtnanten. Orsaken till hans begäran var
den, att han icke visste, huruvida Weedenheim
ämnade beskylla honom för stöld. I så fall,
tänkte han, måste jag finna ut något sätt att
skydda min hustru och min son. Jag kan icke
tillåta att de utsättas för en sådan skam.

Översten fann hans begäran underlig, men innan
han hunnit fatta något beslut, störtade
Weedenheim in i tältet och avlade i upphetsad ton sin
rapport. Kamraterna hade övertygat honom om att
hans spelförlust, räknad från den stund då
sergeanten lämnade honom sedelbunten, uppgått till
minst elva, kanske till tolvhundra kronor. Vart
den sista sedeln tagit vägen, var icke fullt klart,
men Weedenheim insåg dock att han, visserligen
mot sin vilja, gjort sergeanten orätt. Glömsk av
alla formaliteter fattade han Alruths händer och
bad honom med tårar i ögonen om förlåtelse.
Sergeanten kände sig högligen besvärad, och
översten klippte av med ett kort: Nog nu med prat!
Jag vill veta, om det fanns några vittnen vid
upptuktelsen?

Ordet upptuktelse kom löjtnanten att rygga
baklänges. Han spärrade upp sina blänkande, svarta
ögon och stirrade oavvänt på sergeanten. Denne
tycktes emellertid icke lägga märke till hans
sinnesrörelse utan svarade helt lugnt, att det troligen
icke funnits några åsyna vittnen, men att
löjtnantens högröstade tal möjligen uppmärksammats i
de kringliggande tälten. Översten gjorde ytterligare
några frågor, varpå han avskedade dem med det
beskedet, att han ville sova på saken.

Följande morgon kallade han dem åter till sig
och meddelade helt kort och gott sitt beslut. Som
handgemänget icke haft vittnen, ansåg han sig
icke för sådana förbannade dumheters skull böra
skämma ut sitt regemente med en krigsrätt. Men
för att i alla händelser stoppa varje möjligt tal
om mannamån - Weedenheim var hans
systerson - och då sergeant Alruth onekligen gjort
sig skyldig till svårt subordinationsbrott,
förständigade han båda herrarna att omedelbart efter
mötets slut inlämna sina avskedsansökningar.
Därvid fick saken bero.

Sergeant Alruth måste medgiva att han sluppit
lindrigt undan, allra helst som han redan förut
bestämt sig för att lämna militärtjänsten. Icke
förty verkade tilldragelsen nedstämmande på hans
redan förut dystra lynne. Det plågade honom, att
han kunnat utsättas för en misstanke om stöld; och
nästan lika mycket plågade det honom, att han i
ett viktigt ögonblick visat en sådan brist på
självbehärskning, till på köpet inför en pojkvask, som
han i grund och botten föraktade. Dessutom kunde
han med skäl befara, att tillräckligt mycket och
tillräckligt litet sipprat ut om historien för att
göra den till ett begärligt skvallerämne. Och att
pratet icke skulle underlätta hans strävanden att
vinna sitt och sin familjs uppehälle, var tämligen
säkert. Han tänkte på sin hustru, han tänkte på
bytingen, och tankarna gnagde.

Efter mötets slut tillbragte han några månader
i hemmet, håglös och dådlös. Han sade till sin
hustru - och till sig själv - att han icke kunde
söka någon ny anställning, innan avskedet
beviljats. I själva verket hade hela hans långa
lekamen, tre alnar och ett kvarter, så
genomdränkts och uppmjukats av missmod, att han
ingenting förmådde. Dagen lång satt han vid pysens
bädd eller vandrade av och an med honom genom
de båda små rummen, vilkas golvytor gåvo hans
ben ett mycket knapert svängrum. Och när han
hittat på ett nytt sätt att roa pysen och att
framlocka en storögd, häpen och glad min i detta lilla
ansikte, tyckte han att dagen icke gått helt och
hållet förlorad. Hans hustru plågades kanske mer
än han av de ständigt växande ekonomiska
bekymren och av oro för framtiden, men hon sade
ingenting. I hemmet rådde en tystnad som avbröts
nästan endast av pysens små fågelskri.

Någon dag fram på nyåret begav Alruth sig till
regementschefen för att undanstöka de sista
formaliteterna rörande avskedet. När det var gjort,
sade översten:
Sergeanten har ju familj? Vad ska han nu ta
sig till?

Alruth svarade tämligen kort, att han ämnade
söka sig plats som förvaltare eller - om det icke
lyckades - skaffa sig ett billigt arrende.
Härtill genmälte översten: Dumheter! Dumheter! Den
första april tillträder han platsen som förvaltare
på Kåseholm.

Och med ett ilsket grin under den yviga,
hängande, blonda knävelborren tillade han:

Där behövs min liv och kniv en karl, som kan
ge hurringar åt höger och vänster. Så nu vet
han, varför han fått platsen.

Johan Alruth svarade endast: Tack översten!
Och den gode herrn började genast utbreda och
beklaga sig över de olidliga förhållandena på
gården. Kåseholm hade under det sista decenniet
förvaltats av en redig men slapphänt gammal man,
som icke förstått att hålla de tämligen styvsinta
blekingarna i Herrans tukt och förmaning. Särskilt
voro skogstorparna oregerliga, tjuvskytte förstörde
jakten i grund, hundratals dagsverken blevo aldrig
utförda, fisket vansköttes m. m. Korteligen:
Kåseholm avkastade icke hälften av vad det borde
avkasta, vilket var desto förargligare som
granngårdarna i allmänhet stodo i hög kultur,
enkannerligen då det Weedenheimska godset Ellenäs.

Här avbröt översten sin skildring med ett snävt:

Kom ihåg! Jag vill inte veta av flera dumheter
på den kanten.
Alruth måste undertrycka ett ofrivilligt leende
och svarade:

Om löjtnanten icke önskar träffa mig, kan det
nog undvikas. Jag för min del hyser inte något
groll.

Svaret behagade översten till den grad, att han
som bevis på sin synnerliga bevågenhet gav
sergeanten ett dunderslag på skuldran, sägande:

Det är förbannat bra. Så ska det vara. Inte
något groll. Weedenheim är en spelevinker men
god lanthushållare. Mycket, min bäste, mycket!
Han sköter Ellenäs som en ängel. Sergeanten ska
ta honom till råds i tvivelaktiga fall. Kanske också
att han tittar över någon gång för att se hur det
går. Jag har bett honom om det.

Ifall det sista meddelandet väckte någon
obehaglig känsla hos Johan Alruth, så drunknade den
åtminstone till en början fullständigt i glädjen.
Missmodet, självplågandet, de ekonomiska
bekymren, alltsammans hade sopats bort av några ord.
Besynnerligt, nästan övernaturligt besynnerligt
tycktes det honom att denna »förbannade dumhet»,
som han nu gått och tuggat på i månader, just
skulle vara orsaken till att han erhållit en syssla,
som han knappt vågat eftersträva. Så länge han
befann sig hos sin förman, bar han sin lycka med
tämlig värdighet. Men utkommen på gatan
började det rycka i hans ben på ett alldeles
oemotståndligt sätt. Och innan han visste ordet av,
storsprang han mellan raderna av små hus och
trädgårdstäppor, bitvis förföljd av ilsket
hundgläfs och uppsnappande i farten blixtsnabba
skymtar av löjliga anleten med runda, uppspärrade
ögon och gapande munnar.

När hans hustru hörde trätrappan braka under
en så vådlig framfart, vände hon sig andlös och
blek mot dörren och som hon fick se hans
upphetsade ansikte och glänsande ögon, tryckte hon
händerna mot bröstet och skrek till. Och utan
att egentligen veta, vad hon väntade eller vad
hon menade med sina ord, sade hon: Nu är det
slut med oss. Han tog henne i famn, ryckte sedan
till sig pysen och vandrande av och an med
jättelånga steg berättade han alltsammans från början
till slut, även historien om örfilen, som han förut
förtegat. Hustrun brast i gråt och höll till sist
på att förarga livet ur honom med sina dumma
snyftningar. Slutligen lyckades hon få bukt med
dem och även hos henne tog glädjen ut sin rätt.
Hon ruskade och omfamnade och kramade honom
och skrattande sade hon:

Jaså, det var örfilen, som skaffade dig platsen?
Jo, vi måtte få trevligt på Kåseholm! Far kommer
att slå örfilar, som kungen slår mynt!

Och hon lyfte upp pysen mot honom och
varnade honom sägande:

Ja, akta dig för fula gubben! Han slåss!

Under den glada tid som följde,
förberedelsernas och förhoppningarnas var det ständiga temat
för unga fruns skämt och upptåg: örfilen, som
givit far en god syssla och pysen en säker kaka.
Och hon upprepade gång på gång med hycklad
oro: Ack, vad det ska hagla örfilar på Kåseholm!
Alruth skrattade; men en dag sade han:

Nej, vet du vad, Marie! Jag har bestämt tappat
smaken för örfilar. Tänk vad jag var nära att
göra oss olyckliga den där gången! Att låta reta
sig av en dum pojke! Att inte ha mera
självbehärskning. Jag hade visserligen rätt. Men jag
bar mig åt som ett kräk.

Under två år förvaltade Johan Alruth
Kåseholm; dock icke med den framgång, han själv och
översten hoppats på. Redan från början mottogs
han av folket med trilska och misstro. Ryktet
från heden hade gått före honom; det berättades
i stugorna att översten skaffat sig en riktig
mandråpare, som skulle gå hårt åt folket. Det påstods
med bestämdhet, att han slagit ihjäl en soldat vid
regementet. Löjtnanten på Ellenäs, redan känd och
ökänd som folkplågare, skulle ha anbefallt honom
åt översten, och de båda grymmingarna hade
sammansvurit sig till varje torpares, statares och
drängs fördärv. Skräcken spred sig genom hela
socknen. Den dag, då förvaltaren skulle anlända,
samlades man i skockar vid vägkanten, i allén,
under den stora asken på gårdsplanen.

Alruth kom åkande i en trilla, hustrun satt
bredvid honom med gossen i famn. Pysen fäktade med
armarna och hojtade av fröjd över farten och
Bruntes yviga, svans. Marie log och nickade; men
då den första och andra skocken passerats,
svalnade leendet, bleknade, försvann. Instinktmässigt
lade hon händerna hindrande över den lilles
fäktande armar. Och när de stigit ur vid
förvaltarflygelns trappa, skyndade hon utan att yttra ett
ord åt de kringstående in i det nya hemmet. Men
Alruth gick, sedan han lämnat häst och trilla åt
stalldrängen, upp på gårdsplanen där större delen
av gårdsfolket samlats. Han hälsade till höger
och vänster, sporde efter namn och gjorde andra
frågor. Svaren kommo enstavigt och motvilligt.
Slutligen ställde han sig under asken med ryggen
stödd mot dess väldiga stam och tog en överblick
av det hela. Gården behagade honom och han
kände sig rätt nöjd att stå där som styresman.
Karlarna å sin sida betraktade honom under lugg,
men uppmärksamt, mätte honom, vägde honom,
prövade honom.

Inkommen till sin hustru sade den nye
förvaltaren :

Det är nog ett styvt folk. Man får ta dem med
lämpor.                                        ;                        ;

Lämpor, lämpor! Det blev hans valspråk.
Alltifrån den ödesdigra kvällsstunden på heden
visste han fuller väl, var han hade sin fiende.
Hans fiende var vreden. Räck honom ett finger,
och han tar hela handen. Och vilken tung,
förskräcklig tingest, vilken slägga till hand. Om han
varit säker på sig själv, skulle han kanske ha
tagit en eller annan av dessa genstörtiga lurkar i
nackskinnet och statuerat ett exempel, som
förvandlat tröghetens vatten till nitets vin. Men han
var icke säker på sig själv. En gång hade han
ju varit nära att skövla sin välfärd i grunden.
Av brist på självbehärskning. Det var icke
troligt att turen skulle hjälpa honom en gång till
ur en liknande klämma.

Nej, det gällde för Johan Alruth att nå sitt
mål med lampor. Fort gick det icke. Första året
vann han icke något märkbart resultat. Översten
uttryckte sitt missnöje. Weedenheim gjorde allt
tätare besök på Kåseholm, surrade kring jätten
som en humla kring en humlestör. Det frestade
honom kanske mer än någonting annat att
övergiva självbehärskningens och lämpornas väg. Men
han besegrade frestelsen och fann en särskild
tillfredsställelse i att besegra den.

Löjtnanten får ursäkta, sade han, men den här
saken måste jag sköta på mitt sätt. Jag kommer
ingen vart, om jag går bröstgänges till väga.

Någon tacksamhet från folkets sida kom
honom icke till del. Den där tungsinte, inbundne
bjässen, den där mandråparen, som körts ur
tjänsten emedan han pryglat ihjäl en oskyldig sate,
var nu en gång satt där till att plåga folket.
Vad han i själva verket gjorde, betydde mindre.
Förr eller senare skulle han nog visa klorna -
om man icke klippte dem i tid. Han var
skenhelig. Han spelade foglig, insövde folk i säkerhet
för att desto lättare kunna lista ut, vilka  
friheter de till äventyrs tagit sig. Han var falsk! En
uppbrusande, fräsande ilsken liten herre som
löjtnanten på Ellenäs vore att föredraga. Man visste
åtminstone var man hade honom. Och att
drängplågaren på Ellenäs så flitigt umgicks med
Kåseholmsförvaltaren, visade väl bäst, vad den
sistnämnde i grund och botten var för en karl. Förr
eller senare skulle han nog visa klorna. Om man
icke klippte dem i tid!

Någon tacksamhet fick Johan Alruth alltså icke
röna. Det betydde emellertid föga, eftersom han
alls icke räknat på någon tacksamhet. Han visste,
varför han handlade, som han gjorde, och det var
honom nog. Att han endast mycket långsamt, fot
för fot, återvann åt husbonden, vad denne förlorat,
var visserligen bekymmersamt. Men han hoppades,
att översten skulle ha tålamod och att han
åtminstone ej skulle betvivla hans goda vilja. Andras
omdöme angick honom ej. Han skötte sin syssla
efter bästa förmåga, och han hade sitt hem.
Kvällarna tillsammans med Marie och pysen voro alla
bekymmer till trots ogrumlat lyckliga. Hatet där
ute hägnade hemmet, alldeles som en vinterkvälls
mörka kyla tyckes slå vakt kring den ljusa
värmen inomhus. En afton i oktober, då han
tämligen sent lämnade gårdskontoret, träffades han
i nacken strax bakom högra örat av en sten,
slungad från något bakhåll. Han svor till, vände
och rusade några steg blint framåt men
besinnade sig. Bah, tänkte han, får jag fatt på 
lymmeln, slår jag kanske ihjäl honom. Bäst att låta
bli. När Marie fick se den nedblodade
skjortkragen blev hon utom sig, och han måste slutligen
tillstå, vad som hänt. Hon förbjöd honom att
gå ut, sedan det blivit mörkt. Då brast han i
skratt. Jo, hon ville just göra honom till en snygg
förvaltare. Och gnuggande sina händer, sade han
med en blick på dörrens massiva gamla lås och
de slutna stängda fönsterluckorna:

När jag bara har er båda inom lås och bom!
Själv reder jag mig nog.

Med lämpor! upprepade Marie hans valspråk.
De skrattade båda, lyckliga över att äga ett hem,
ett tryggt krypin för den där parveln, som redan
började bli en morsk liten karl, begärlig efter denna
världens faror och fröjder.

Under det att den gode sergeanten sålunda
ganska nöjd framlevde sina dagar, nalkades
honom olyckan från två håll. Kåseholmsfolket som
höll honom för att vara en lömsk och farlig karl,
den där endast bidade ett lägligt tillfälle att platt
förgöra dem, beslöt att kosta vad det ville röja
honom ur vägen. Översten åter, som till sin
förargelse funnit den hetsige knekten förvandlad till
en alltför beskedlig civilist, förlorade tålamodet
och gav sin frände och förtroendeman, löjtnanten
på Ellenäs, det otrevliga uppdraget att avskeda
honom.

Berg-Weedenheim hyste alltför stor respekt för
sin onkel och före detta chef för att vilja avsäga
sig uppdraget. Men det var honom innerligen emot
Han avskydde den där karlen, som stäckt hans
militära bana, som givit honom en »upptuktelse»
och mot vilken han själv förgått sig. Men just
därför hade han samvetsgrant bemödat sig om att
undvika allt, som kunde göra troligt att han bar
på agg eller ville hämnas. Förgäves hade han
sökt förmå Alruth att övergiva en taktik som gav
så klent resultat; förgäves hade han å andra,
sidan framställt detta resultat i gynnsammaste
dager inför översten. Nu stod han där vackert med
brev och uppdrag på fickan, och svärjande en
dyr ed beslöt han att göra pinan kort, steg genast
till häst och red över till Kåseholm.

Han började med att i en retlig ton klanka på
stort och smått, rusade fräsande som en toker
genom uthusen, skällde upp var dräng han mötte
och begärde slutligen att få se gårdens böcker.
Omedvetet drevs han av ett begär att reta den
andre till någon överilning, men Alruth bibehöll
hela tiden ett fullkomligt lugn. Då stillnade den
uppbrusande lille herrn själv av och sedan de i
mörkningen återvänt till förvaltarflygeln framförde
han med beklagande och nästan urskuldande min
sitt ärende.

Vad som förut icke lyckats, lyckades nu över
hövan väl. Alruth förstod visserligen icke i första
ögonblicket allt, vad orden inneburo utan sade
endast: Tyst, tyst! Min hustru kan höra oss. Men
som han sagt detta vitnade hans ansikte, pupillerna
blevo stora och mörka som brunnar, läpparna
drogos krampaktigt isär, blottande tänderna, och
han snarare stönade fram än skrek:

Det är ni! Det är ni nu igen, fördömda lymmel!
Det är ni! Mitt hem! Allt! Det är ni!

Den enes vrede utlöste ögonblickligen den
andres. De skreko båda utan att lyssna till
varandra. Den gamla historien från heden sprang
upp som gubben ur trollasken. Fjädern hade hela
tiden varit spänd, behövdes blott att haken drogs
från locket. Beskyllningarna haglade. Alruth skrek:
Ni har sagt, att jag stulit! Den andre svarade:
Aldrig! Men en sedel fattades i alla fall!

Inför förnyandet av den gamla beskyllningen
tystnade Alruth, andlös. I samma ögonblick hörde
han en bubblande, babblande, kvittrande stämma
bakom sig, vände sig om och såg hustrun stå i
sängkammardörren med pysen på armen. Utan att
yttra ett ord vidare gick han in till henne, slog
dörren i lås. Han tog barnet och tryckte dess
mjuka lilla kropp mot sitt upphettade ansikte.
De små händerna krafsade och kravlade i hans hår,
han förnam hjärtats pickande och det muntra
bubblandet i denna klängande och flängande och
oavbrutet jollrande lilla varelse. När han åter såg
upp tvingade Marie fram ett leende och sade:

Jo, det kallar du självbehärskning!

Han stirrade på henne. Så skrattade han till,
räckte henne pysen. Han gick åter ut i salen där
löjtnanten alltjämt stormade omkring mumlande
långa ramsor för sig själv och fäktande med
armarna i luften.

Alruth sade:

Jag ber om ursäkt, ifall jag förgått mig. Jag
skall genast hämta gårdens böcker.

Men Weedenheim kastade med huvudet som
en grinsk häst och bedyrade, att han för säkerhets
skull själv ville gå upp på kontoret. Denna nya
förolämpning bekom Alruth icke det bittersta; han
vände honom helt enkelt ryggen och gick åter in
till Marie och gossen. Men knappt hade de fått
pysen i säng, förrän löjtnanten störtade in i
rummet, blåblek, frustande, halvt vanvettig av ursinne,
kanske också av skräck. Uppkommen på
gårdsplanen hade han mottagits av en stenskur, slungad
ur mörkret. Och genast stod alltsammans klart
för honom! Alruth hade lockat honom i en fälla.
Alruth ville hämnas, Alruth stod och hade hela
tiden stått i hemligt förbund med slöddret. Utan
att ens försöka hejda denna ström av beskyllningar
steg förvaltaren upp, drog på sig en tjockt
vadderad skinnjacka, som hustrun förfärdigat åt
honom och som han på skämt brukade kalla sitt
harnesk. Vidare tog han knölpåken av ek, som
hängde på väggen, samt tände ljuset i blindlyktan.
Därpå sade han:

Stenarna voro tvivelsutan ämnade åt mig. Jag
har redan några gånger varit utsatt för dylikt. Men
för att bevisa min oskuld lovar jag löjtnanten att
genast taga fatt på lymlarna, så att ni själv får
näpsa dem efter behag.

Och han gick. I förstugan upphanns han av
hustrun, som ville hindra honom. Han sköt henne
tämligen omilt åt sidan, brummade: Du pratar!
Förstår du inte att jag måste. Och skrattande
tillade han: Nu kan det vara nog med lämpor
och självbehärskning.

Då sade hon:

Jag står här i dörren och det första jag hör dig
ropa springer jag ut efter hjälp.

Han gick på tå med långa, glidande steg. Han
grubblade över, hur han bäst borde bära sig åt
för att obemärkt komma gärningsmännen in på
livet. Först då han hunnit ett stycke uppför backen,
rann Maries sista ord för honom och han
tvärstannade. Tanken att hustrun stod i dörren och
lyssnade, att hon kanske skulle låta locka sig ut
i mörkret, drog honom nästan som ett förnimbart
rep kring strupen. Han höll på att vända om.
Men besinnande att ett icke alltför bullersamt
handgemäng på gårdsplanen eller däromkring
näppeligen kunde höras från förvaltarboningen,
fortsatte han sin väg, då och då låtande blindlyktans
sken spela in mellan buskarna och träden. Och
småleende mumlade han för sig själv:

Så pass självbehärskning tör jag väl ha, att
jag inte ropar.

Strax därpå träffades han av ett hårt slag i
bakhuvudet. Han tumlade några steg framåt, sjönk på
knä men reste sig genast. Ett nytt slag över
vänstra handloven kom honom att tappa lyktan.
Han bet ihop tänderna. Med fruktansvärt kraft
lät han ekpåken beskriva en vinande cirkel, men
träffade ingen. Nu började stenarna hagla över
honom från alla håll och kanter. Han skyndade
fram till asken, vars väldiga krona och famnvida
stam skymtade som en skugga i mörkret. Han
tog ryggskydd. En sten krossade hans högra öga.
Han slog, stötte, sparkade åt alla håll, dock utan
att träffa. Askens rötter flisades och knäcktes
som stickor under de broddade hälarna. Han hörde
fötter trampa, strupar flåsa. Slagen föllo från
höger och vänster, ett dovt oavbrutet dunkande. Så
småningom förlorade han känslan av smärta och
visste ej längre, vad som hände eller var han
befann sig. Han visste blott, att man ville förmå
honom att ropa och att han av någon bjudande
fast glömd orsak icke borde ropa. Det var dock
en redig tanke att hålla fast vid. Men plötsligt
blev han mycket trött och fick lust att vila sitt
huvud mot någonting mjukt. Han fantiserade om
pysen, tyckte att han höll honom mellan sina
händer. Och han böjde huvudet. Äntligen föll han.
Tänderna voro hårt sammanbitna. Det
berättades länge på Kåseholm och berättas kanske ännu,
att icke ens mördarna, som flämtande hukade sig
ned över den i dödsryckningar vältrande kroppen,
förnummo ett ljud från dess läppar.

</chapter>
<chapter name="Judith.">

<b>Judith.</b>

Gubben satt på en fällstol utanför grinden. Till
var och en som närmade sig ropade han:

Lämna mitt hus i fred!

Hans hus var ett envåningshus, där fanns endast
tre rum och kök samt två vindskammare. I
trädgården stodo träden kala, gräsmattorna voro
frostbitna, så att de icke ens dugde till bete. Det var
i sanning icke mycket att vakta. Men gubben
lämnade icke sin post. Han satt där ännu i
mörkningen och till var och en som drog förbi ropade
han: Lämna mitt hus i fred!

Om någon av de främmande soldaterna stannade
vid hans grind, steg han upp från stolen, drog av
sin flottiga gröna mössa och berättade, att han
hade döden i huset.

Herr soldat, det är i edert eget intresse jag
talar. Jag har döden i huset. Tror ni mig inte så
kom med. Jag skall visa er. Men det är
smittosamt, herr soldat.

Och herr soldaten trodde honom på hans ord.
Han såg själv ut som döden.

Detta hus, som hyste döden, var det sista i sin
by. När skymningen svartnat till natt kom en ung
soldat och begärde att bli insläppt. Han hade
klappat på alla dörrar och funnit alla bäddar upptagna.
Att söka sig fram till nästa hus eller by var i
mörkret ogörligt. Och döden fruktade han så litet,
som det anstår en soldat att frukta. Gubben
upprepade vad han sagt varje förbidragande. Men
denne var helt ung och något övermodig. Han
skrattade och  sade:

Den där visan har jag hört förr. Se så, släpp
nu in mig. Jag skall varken stjäla eller mörda.
Jag vill bara sova.

Och när gubben upplyste honom om, att döden
var i huset, lät han sig likväl icke avskräckas. Han
sköt gubben åt sidan och trädde in på förgården.
Det var så mörkt, att han icke kunde urskilja
husets port, men han gick mot ett lysande fönster.
Gubben följde honom. När de kommit fram till
fönstret sade gubben:

Se nu, herr soldat, att jag inte ljuger. Det är
min svärson, det där. Han är död.

Mitt i rummet med framgaveln vänd mot fönstret
stod en säng. Där låg en död. Han var ung som
soldaten, men död. Han var svept i lakan ända
upp under hakan. Nära huvudgärden satt en kvinna
eller flicka. Hon satt framför ett bord och på
bordet stodo fyra brinnande ljus. Soldaten såg mera
på flickan än på den döde. Han fann, att hon var
vacker om också alltför mörk och alls inte så
vacker som hans egen flicka därhemma. För resten
var det en sak, som icke angick honom. Han ville
bara sova.  Han vände  sig till gubben och sade:

Nog finns det väl någon bädd i huset eller
åtminstone en madrass eller vad som helst att
ligga på?

Det finns det, svarade gubben. I vindsrummet
står en bäddad säng, som min svärson brukade
använda under sin fästmanstid. Men herr soldat,
jag talar i ert intresse. Ni ser nu med egna ögon,
att jag har döden i huset. Det är smittosamt. Jag
ber er lämna mitt hus i fred. Jag ar en gammal
man och jag har sorg tillräckligt.

Soldaten sade:

Far lille, den där sängen i vindskammaren
tänker jag inte avstå ifrån. Ingen människa tar skada
av att jag ligger där, och det skall kännas
ljuvligt att få krypa in mellan lakan.

Han slog dövörat till för gubbens invändningar
och trevade sig fram till porten. Förstugan var
fullständigt mörk. Soldaten blev tvungen att öppna
dörren till det rum, där de fyra ljusen brunno.
Men sedan han väl öppnat dörren hade det varit
en oartighet att icke stiga in och berätta sitt ärende.
Han gjorde ställningssteg innanför tröskeln. Den
unga kvinnan reste sig långsamt upp och böjde på
huvudet.

Soldaten sade:

Om förlåtelse, min nådiga. Jag söker bara
natthärbärge. Skulle ni eller någon annan vilja visa
mig kammaren, där er fästman brukade sova.
Hon sade:

Bädden är redan i ordning och jag skall bära
in vatten och ljus. Det är kallt. Kanske ni vill ha
en brasa? Så här till års brukade vi alltid elda, när
min fästman skulle ligga där uppe. Han var för
resten min man nu, vi gifte oss i somras.

Soldaten lyfte av sig kasken och gick på tå fram
till sängen. Han trodde sig nödd att säga något
och frågade:

I vilken sjukdom?

Ack, sade hon och för första gången såg hon
honom rakt in i ögonen. Min man dog i kriget.
Han stupade i förrgår. Efter vad man sagt mig
skedde det i en bajonettstrid. Han fick strupen
avskuren.

Er far, började soldaten.

Hon avbröt:

Jo, jag vet - han säger att vi har en
smittosam sjukdom i huset. Ni lät inte skrämma er av
knepet? Det är ju så vanligt. Far är rädd, att jag
skulle förgå mig om jag mötte någon av de edra.
Men jag är inte så dum. Vem har mördat honom?
Varken den eller den. Det är kriget.

Det är sant, sade soldaten. Man får inte vara
ond på den eller den. Det är kriget, det är
alltsammans.

Ännu några steg närmade han sig huvudgärden
och betraktade den döde. Hustrun böjde sig fram
och pekade ut hur bajonettstynget skurit. Hela
strupen. Det var ett sår, som aldrig ville upphöra
att blöda. Ett helt dygn efter det att döden inträtt,
blödde det ännu. Soldaten skakade på huvudet:

Ja, det är inte roligt att se dem så här, sade
han. Då det pågår, tycker man det är som det
ska vara. Men att se dem efteråt och så här i
hemmet - det är svårt. Ja, de slogs förbannat
bra, de edra. Jag var också med i den där
bajonettstriden.

Jag vet det, sade kvinnan. Far påstod att de våra
fått förstärkning och att ni skulle ta en annan väg.
Men jag visste, att ni skulle komma. I middags
hörde vi era signaler. Far ville, att vi skulle
gömma oss. Å, vad skall sånt tjäna till?

Inte sant! ropade soldaten. Han rodnade av
iver och glädje. Vi gör ju ingen människa för
när. Låt oss bara vara i fred så - det är
riktigt snällt att ni inte är rädd -

Han tvärtystnade, förlägen över sin iver. Han
kände sig eländigt hemlös här i fiendeland, men
det var en känsla som icke borde förrådas för
första bästa. Lyckligtvis tycktes hon ha sina tankar
på annat håll. Hon hade lutat sig ned över den
döde. Hon strök honom över håret och pannan på
samma mjuka, lugnande sätt som soldatens flicka
brukade, men nu sade hon:

Vi ska inte bli stående här. Ni är väl hungrig?

Hon förde honom ut i salen, tände taklampan,
bredde en duk över bordet. Hon tog hans kask
och kappa och hängde dem i förstugan. Geväret
rörde hon icke. Han ville ogärna ställa det ifrån
sig. När hon gick ut i köket, passade han på och
lade det under bordet. Han höll foten på kolven.
Hon dukade upp en hel festmåltid. Soldaten tog
fram sin börs och räknade genom slantarna. De
voro icke alltför många. Tack, tack, mumlade han
förläget. Min nådiga gör sig för mycket besvär -

Och när hon satte fram två vinbuteljer, måste
han säga ifrån.

Nej, det här går inte an. Jag behöver inte så
fint. Och för ögonblicket är jag inte vid kassa -

Hon smålog.

Vet ni vad - stoppa in den där. Det är
landsförräderi att sälja mat till fienden. Men att
bespisa en hungrande kan inte vara orätt. Inte ens
i krig.

Hon slog upp ett glas vin.

Drick! Drick för vem ni vill. Kanske ni har
en fästmö därhemma? Ja, det ser jag på er. Ät
nu och drick. Jag skall under tiden ställa i
ordning ert rum.

Soldaten åt och drack. Han tänkte: Jag skall
äta jämnt så mycket, att jag blir mätt. Inte mera.
Hon är väldigt hygglig mot mig och det vore att
missbruka hennes godhet, om jag åte upp
alltsammans. Fast nog skulle det smaka. Om hon eller
gubben gjorde mig sällskap, det vore en annan
sak. Men det kan jag icke begära.

Efter en stund kom hon tillbaka. Varför äter
ni inte? Försmå inte det lilla, huset förmår. Tror
ni kanske, att jag har lagt gift i vinet. Se här?
Hon slog i ett glas och tömde det till hälften.
Därpå räckte hon det till soldaten. Han skrattade
och drack.

Ack, sade han, jag är visst inte rädd. Ni är
så god. Men varför vill inte er far göra mig
sällskap?

Hon ryckte på axlarna.

Far har gammaldags åsikter. Han vill inte dela
bröd med en fiende. Men det går inte an att vara
så trångbröstad i våra dagar. När ens egna äro
borta, så får man hålla till godo med det sällskap
som bjuds. Inte sant? Jag är riktigt hungrig.
Tänk er bara, jag har inte ätit sen jag sist satt
till bords med min man. Och det är fyra dagar
sedan dess.

Hon tog en stol och satte sig mittemot honom.
Soldaten skar av steken och lade för. De drucko
med varandra. De började tala om ditt och datt,
om vädret, de dåliga vägarna, om skörden som
förstörts. Kriget undveko de, men soldaten berättade
lustiga historier från sitt hem. Först berättade
han om far och mor, om sin barndom. Helst hade
han talat om sin fästmö, men det vågade han icke.
Hon lyssnade uppmärksamt, smålog, när han
skrattade. Plötsligt frågade hon: Er fästmö då? Ni
berättar ingenting om er fästmö? Han rodnade.
Det var ju ingenting att tala om. Lösa
framtidsplaner. Hon gav honom rätt.

Ni får kanske aldrig se henne mera.

Soldaten suckade. Han tänkte: Varför plågar hon
mig med detta? Jag skulle önska att hon satte
sig här bredvid mig. Jag skulle vilja hålla hennes
hand i min. Jag är så ensam.

I detsamma steg hon upp och gick bort till
farstudörren. Hon lyssnade. Soldaten vred sig
oroligt på stolen, han böjde sig ned och makade
försiktigt till sig geväret. Kvinnan återvände till
bordet, hon flyttade sin stol närmare soldaten.
Hon sade, att hon kände sig så ohyggligt ensam.
Tänk, herr soldat, jag har varit gift i fyra
månader och nu är jag änka. Kan ni förstå vilken
tomhet. Det är som om hela världen tagit slut.
Jag har inte längre något att tänka på. Ingenting
att hoppas, ingenting att frukta. Det är förfärligt
att icke ha någon att hålla av -

Soldaten frågade:

Höll ni mycket av er man?

Hon svarade icke. Hennes huvud sjönk. Den
nakna halsen fick en vacker, rörande, blyg böjning.
Soldaten tänkte: Ack stackars liten, vad hon är
vacker! Och tänk så ensam! Alldeles som jag.
Vad skall jag nu göra? Jag vill inte tycka om
henne. Jag vill inte, nej, jag vill inte. Kanske har
jag också druckit för mycket. Där nere ligger
mannen. Hu. Ack, hon har aldrig tyckt om honom.
Varför skulle hon eljest sitta här? Det är bäst,
att jag går upp på min kammare.

Han frågade:

Vad heter ni?
Hon såg upp, stirrade på honom med ett
förvånat uttryck.

Vad jag heter? Ni menar mitt dopnamn? Jag
heter Judith.

Judith, upprepade han och smålog sömnigt. Det
låter bibliskt, men det är ett vackert namn.

Hon nickade, och plötsligt sade hon:

Vad ni har för en vacker hals, herr soldat.

Han skrattade förläget och bad om ursäkt. Utan
att tänka på det, hade han öppnat några knappar
i vapenrocken. Fältfasoner! Han knäppte igen. Men
det ville hon inte. Nej, nej, han skulle vara som
hemma hos sig. Åtminstone för i natt skulle han
ha ett hem. I det hon åter knäppte upp knapparna
vidrörde hon hans blottade hals. Han grep henne
i armarna och drog henne intill sig. Hon
spjärnade emot helt lätt. Då vidrörde deras fötter
geväret. Bajonetten slog med ett stålklingande ljud
mot bordsbenet. De ryckte till.

Soldaten brast i skratt.

Där ser ni! sade han. Här sitta vi nästan som
man och hustru i vårt hem vid dukat bord. Men
under bordet ha vi bajonetten. C'est la guerre.

Hon reste sig hastigt och gick ut i köket. Nu
har du förnärmat henne, tänkte han. Vad du är
klumpig och dum. Trodde genast att hon skulle
kasta sig i dina armar. Å nej, det är en ärbar
kvinna. Och du ville henne ingenting. Du har
druckit för mycket, det är hela saken. Gå nu och
lägg dig utan att säga god natt. Hon vill inte
se dig.

Han gjorde sig i ordning, tog upp geväret. Men
som han skulle resa sig, kom hon tillbaka. Hon
hade hämtat dessert och en flaska sherry.
Soldaten måste hålla till godo. De åto och drucko.
Soldaten var på sin vakt. Han uppförde sig så
korrekt, som det bara var möjligt. Talade om
likgiltiga ting och bemödade sig att hålla ögon och
tankar borta från kvinnan. För sista gången drack
han henne till.

Går ni nu också och lägger er? frågade han.

Hon svarade:

Nej, jag går in till min man.

Han anade en förebråelse i de där orden. Och
det retade honom. Han fick en oemotståndlig lust
att säga henne något beskt. Varför sitter ni här,
om ni verkligen höll av er man? Men han
bemästrade sig och sade endast i det han höjde
glaset:

Jag beklagar er, min vackra fiende. Men -
c'est la guerre.

Han bugade till avsked, tog sitt gevär. Gubben
lyste honom uppför trappan. Soldaten låste dörren
om sig, lade på haken. Han började kläda av sig.
Rummet var helt litet och lågt i taket. Sängen
stod mittpå golvet, vackert bäddad med vita lakan.
Ack, det skulle smaka! På nattduksbordet brunno
fyra ljus. Vilket slöseri! Han släckte två av ljusen.
Han sparkade av sig stövlarna. Plötsligt smög
han sig på tå till dörren och lyssnade. Vindstrappan 
knakade. Han öppnade dörren och viskade
ut i mörkret: Judith -- Judith --

Tystnad. Han stängde långsamt dörren men lade
icke på haken. Han kröp ned i bädden, släckte
ljusen. Han sade till sig själv: Jag vill bara tänka
på dem därhemma --

Inom några ögonblick hade han somnat --

Han vaknade. Rummet var upplyst, han såg de
fyra lågorna. Judith stod böjd över honom. Hans
hjärta började dunka, dunkade, dunkade. Ack, det
gjorde nästan ont. Han sträckte upp armarna och
grep med skälvande händer kring hennes huvud.

Judith - Judith -

Hon sade: För dig heter jag Judith. För honom
där nere hade jag ett annat namn. Vem skall nu
nämna mitt namn?

Judith - Judith -

Han drog ned hennes huvud.

Då kände han, att hon skar i hans hals.

Judith! skrek han.

Hon sade: Jag beklagar dig, min vackra fiende -

Han började rossla. Hon lämnade honom ensam.
Hela huset var mörkt utom dessa båda rum, där
ljus brunno. Hela byn låg tyst i nattmörker. Där
sovo främlingar bland fiender.

*
</chapter>



INNEHÅLL.

ARNFELTAR.

Hannes och knektarna ...   7
Fransyska stilboken ....  41

LABYRINTEN.

Labyrinten ...........  55
Mike Todanz' Mike ....  98
När hallonen mogna ... 123
Bröderna Bélar ......  143
När stygga barn leka   159

BAGATELLER.

Bagateller ............. 175
En skådespelares dag ... 186
Holofernes ............. 198
Han som hann ........... 213
Idyllen i Ettenheim .... 229
Sergeant Alruth ........ 242
Judith ................. 263

*




HJALMAR BERGMAN

SKRIFTER

omfatta följande delar:

	1:a serien. (Romaner.)

Girolamo Savonarola.           Klockeberga och Ryglinge.
Hans Nåds testamente.          Dansen på Frötjärn.
Vi Bookar, Krokar och Rothar.  Knutsmasso marknad.

	2:a serien. (Romaner.)

Mor i Sutre.                   Farmor och Vår Herre.
Markurells i Wadköping.        Eros Begravning.
Herr von Hancken.              Jag, Ljung och Medardus.

	3:e serien. (Romaner.)

En döds memoarer.              Chefen Fru Ingeborg.
Kerrmans i paradiset.          Flickan i frack. – Lotten Brenners ferier.
Jonas och Helen.               Clownen Jac

	4:e serien. (Noveller och dramatik.)

Amonrer.                       Sagor. – Nya sagor.
Loewenhistorier.               Marionettspel.
Kärlek genom ett fönster.      Swedenhielms. – Patrasket.

Pris pr del
häft. 3:25, inb. i halv fr. band 5:50.

ALBERT BONNIERS FÖRLAG


