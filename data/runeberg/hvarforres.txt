





<h2>HVARFÖR RESER DU?</h2>
<chapter name="Hvarför reser du?">
<img></img>
<big><big><big>H</big></big></big>varför reser du? Jag menar, fortfor Herr Hugo,
hvarför reser du på det sättet kring land och rike
helt ensam, utan sällskap? än åkande och än till
fots? Jag vet likväl, att du icke har <i>vettenskapliga</i> 
afsigter dermed. Ja, jag behöfver icke upprepa 
allt; men nog af, din egenhet är verldskunnig — 

   Jag skall gerna säga herr Hugo hvarföre jag
reser, och på det omtalade sättet, svarade Richard. 
Man kan hafva flere ändamål för sin resa. Vill
man blott och bart <i>komma fram</i> till ort och ställe,
der man har en affär, då är skyndsammaste och
beqvämaste methoden äfven den bästa: man sätter
sig i en kalesch, lagar att man har en god vän
vid sidan att språka med, när tiden blir lång, och
som icke misstycker att man insomnar, i fall
tiden blir alltför lång. Reser man åter för att se och
lära känna landet; än mer, för att se och lära
känna menniskorna: då duger det resesättet föga. Ty
hur går det? Man låter föra sig fram i sin goda
vagn och har vid sidan sin goda vän. Med
honom eller henne samspråkar man — alltväl — 
derigenom lär man känna honom eller henne; men
behöfdes resan för det? och merendels var den
vännen bekant förut, dess känslosätt, dess
tankegångar, dess mimik, alltsammans; ty annars var
det förmodligen ingen intim vän. Hvad vinner
man då af sin resa? Vid utsigterna höger eller
venster om vagnen utropar man: hur vackert!
eller: hur fult! och vännen utropar ungefär detsamma. 
Men i blott de allmänna insigterna <i>vackert</i>
och <i>fult</i> ligger föga, som är bevändt med. Ont
också allt i verlden skulle kunna indelas i 
”göttfich” och ”höllisch” — i ”ack!” och ”fy!” — i
”charmant” och ”exsecrabelt” — så besitter man
ändock härigenom ganska liten verklig kännedom om
föremålen, som de äro. Man går kanske så långt i
sina anmärkningar under åkningen, att man finner
somliga trakter vara slättländer, andra bergiga, åter
andra skogiga, och ibland dessa somliga mer
bevuxna med barr-, somliga mer med löfträd. Detta
är redan en icke vanlig iakttagelsekraft hos våra
resande herrskaper, i synnerhet om ett minne
bibehåller sig af det anmärkta längre än vid
sjelfva förbifarten blott. Men hvad menniskobekantskap 
har man då gjort? Landets barn framställer
sig aldrig under annan skepnad än en skjutsbonde, 
bakpå sittande, eller på kusksätet: föga
aktad, oftast retad eller i sin tur retsam, alltid
obehaglig, och aldrig så intim med herrskapet, som
skulle fordras för att göra en menniskas bekantskap. 
”Nå, min Gud! intim med sin skjutsbonde?
Och under ett vägstycke, framrulladt på en timme
eller par, hvad närmare bekantskap eller
menniskostudium kunde väl så hastigt eröfras? Dessutom
finnas väl andra menniskor i landet, hvarigenom
vi åka: vi åka in hos vår goda vän * * på
herrgården * *; och derefter hos vår goda vän * * på
herrgården * *; och sedermera —, och derpå —,
och slutligen —: och det blir en hel kedja af
angenäma visiter, riket igenom.”

   Häremot kan ingenting invändas, då hvar och
en söker sitt nöje. Men obemärkt bör icke lemnas, 
att allt detta ger ganska liten annan vinst för
resan, än blott visitnöjet. Odlade personer i alla
städer och landskaper äro intressanta att råka, det
lider ingen tvifvel. Men ett hafva de emot sig,
nemligen att man kan dem nästan alla utantill.
Vår bildning står öfverallt på en gemensam grund
af litet latin, litet franska, hos somliga litet
tyska, kanske litet engelska; och dertill en viss kurs 
fortepiano. Har man en gång denna nyckel, så
träffar man hos alla provinsers herrskaper icke
mer något egentligen nytt. Icke så att förstå, som
skulle all individuell prägel hos personerna vara
afslipad — nej — de framställa mången gång
ganska egna, märkliga fysionomier, hafva och
hafva haft sina lefnadsöden hit och dit, allt hvad
man kan begära. Och deras odling är på sitt vis
ganska aktningsvärd — långt ifrån annat. Men
ändock är det ett urverk, det drar sig beständigt 
inom en och samma boite. Samma språk och
uttryckssätt, samma manér, samma tycken, samma
slags fördomar, samma kunnighet i visst, jemte
djup okunnighet, nästan stockblindhet i visst
annat. Åtskilliga egenheter återstå väl ändå för
betraktaren att äfven hos dem lära känna, se,
beundra och älska: några få nemligen. Men större
delen af dessa menniskors skiftningar äro ganska
matta: de gå som grått i grått. Gäller nu detta
om deras inre karakteristik, så har det änn mera
betydelse om deras yttre; deras lefnadssätt i
huset. Ty hvad olikheter, hvad att se och höra
erfar man vid herrskapernas fason att kläda sig,
äta och bo, om man reser in hos hvartenda ett,
alla Sveriges provinser igenom? det tillgår
öfverallt på samma sätt. Jojo, det är sannt, visst
märker man några små olikheter. Men de hafva
financiell grund, och bestå icke i landt- eller
folkåtskillnader. Man njuter hos somliga sockerrötter, 
sparris, bakelse, viner, likörer — hos andra
intet dylikt. Men de sednares höflighet är likväl
så stor, att man rörd finner, det de bjöde gerna
sådant ock, om . .  om . .  om . .  Således belöper
det sig till en kassaskillnad; men en inre
karakteristisk skillnad märker man icke. Icke utan, att
ej i alla fall äfven dessa yttre financiella
iakttagelser äro af vigt; man anteknar åt sig det
herrskapligas statistiska tillstånd. Men hur går det med 
nöjet?  Jo, svaras härpå, man åker icke in till
andra än dom, som ”stå sig godt,” och då blir
besöket nöjsamt.  Smakligt, utan tvifvel, ganska
smakligt.  Till och med smakfullt, jag tviflar ej
härpå.  Men jag talar egentligen om ett annat
nöje och om en högre vinst af resan.  Ty mat- och 
thevattensvisiter blott kan man ju göra hemma 
i sin stad eller i sin ort, utan sådana omvägar?

   Hos det egentliga folket, deremot, finnas i
hvarje landskap, hvart härad, ja nästan i hvar
socken vigtiga och anmärkningsvärda olikheter.

   Herr Hugo misstar sig mycket om min
mening, i fall min herre tror, att jag icke alls vill
påhelsa och uppvakta herrskaper: men jag vill icke
<i>endast</i> hålla mig till dem.  Jag skiljer mig
således från andra icke deruti, att jag <i>utesluter</i> en
menniskoklass, nemligen den herrskapliga: men deruti, 
att jag <i>ej utesluter</i> en annan klass, det stora
folkets.  <i>Begge</i> tillhöra landt- och menniskokunskapen, 
och de blifva begge roligast, just då man,
genom bekantskap med begge, får hålla dem bredvid 
hvarann, se deras ömsesidiga betydelse, och
njuta skiftevis af motstyckena.  Det är min sak.  
Vanligen vill man endast veta af den ena sidan,
den obetydligare, herrskapssidan.  Deri skiljas vi.

   Slutet blir således, att hvar och en söker sitt
slags nöje med resan, som med annat.  Och jag
skall alldeles låta bli att hafva något emot andras
smak häruti, som i annat, emedan jag behöfver
ursäkt för min egen.

   Hemligheten hvarför jag reser är i grunden
ändå icke nu att se divergenserna emellan 
herre- och bondfolk, ty dem känner jag förut.  Men
orsaken är följande.  Funne jag för mig i Skaldernas 
arbeten och i böcker skildringar af verkliga
och intagande menniskor, så reste jag kanske icke.  
Men dessa teckningar visa mig nästan aldrig
<i>personer</i>.  Personer stå väl der med sinsemellan 
olika namn, men de gå för öfrigt så in i hvarann
med själ, språk, tycken, allt, att det hela smakar
ögat som gråpapper.  Nu gifves, jag medger det,
några stora undantag af skalder, som förstått att
måla personligheter så, att man tycker sig se och
höra verkliga menniskor.  Dessa tecknare äro så
utmärkta, att man redan förvånar sig öfver dem.
Men likväl — när de nu en gång insett
nödvändigheten af skild personteckning, och äfven utfört
den så, att figurerna gå upp ur det stora grå chaos
och antaga färg; så falla författarne merendels likväl
in i den karikaturen, att låta hvarje person
ständigt och oupphörligt framkomma med <i>sin</i> beskärda 
lott, sin utmärkthet, sitt afstickande.  En
högre betraktelse öfver menniskorna borde dock visa
tecknaren, att individen icke blott står olik alla
andra, utan äfven skiftar inom sig sjelf, stund för
stund och ställe för ställe.  Personlighetens
hemlighet visar sig sådan, att då varelsen evigt är
igenkännelig, ständigt i något densamma; så
varierar den dock evigt tillika.  Det är således en
ofullständig teckning, om den blott förmår göra
sina figurer skiljbara ifrån hvarann, men ännu
icke hvarje figur i olika stunder och förhållanden 
<i>skiljbar ifrån sig sjelf</i>.  En qvick är, för att
vara menniska, icke alltid qvick; en dum icke
oupphörligen dum.  En ständigt enahanda karakter 
blir ingenting annat än en poetisk maxim,
blir icke en lefvande, rörlig menniska.  Det är en
i någon viss ställning uppsatt mannekin, som, om
den också har förtjensten af att åskådliggöra den
der vissa ställningen, likväl ingenting vidare är
än en mannekin.  Jag kommer nu till det tredje
och värsta.  När jag ock någongång funnit
teckningar, så förträffliga, att menniskorna i dem
både skilja sig ifrån <i>hvarandra</i>, och ifrån <i>sig sjelfva</i>
— högst sällsynta teckningar! — så händer
emellertid, att de framställda menniskorna, ehuru 
lifslefvande de stå der, dock icke intaga mig, ej äro
intressanta.  De hafva nu kommit så långt, att de
blifvit verkliga — gudskelof! — men ledsamma,
min Gud! Huru kan då dermed hänga tillsammans? 
har jag ofta frågat mig; kanske är det till sluts
jag sjelf, som befinner mig obillig emot skilderiet,
och felet blir mitt eget? Jag begriper icke huru
det kommer sig och hvad det är, men bekänner
emellertid sanningen.  En målning kan framställa
sann verklighet (i visst fall), utan att det ändå
blifvit en intressant verklighet.  <i>Men är då
hvarenda lefvande individ så beskaffad, att den kan
hafva en intressant verklighet?</i>  Detta är sjelfva
den stora frågan; ty besvaras den med <i>nej</i>, då är
det icke skilderiets fel om ointressanta figurer
stundom stå der, utan felet ligger hos menskligheten, 
som råkar vara ledsam emellanåt.  Men
besvaras frågan med <i>ja</i>, då blir det skilderiets fel,
som mäktat framställa, väl på sitt vis verkliga,
men likväl icke intressanta figurer.

   Huru är det nu med denna grundfråga, den
största, som en artist kan göra sig, herr Hugo? Skola
vi besvara henne med ja, eller nej? Derpå hänga
oändligheter.  Jag har länge, länge tänkt derpå.  
Derföre, min herre, har jag rest och sett mig om,
och talat med tusentals folk.  Och jag bekänner
att jag kommit derhän, herr Hugo, att jag besvarar 
frågan med <i>ja</i>.  Det vill säga, hvarje lefvande
figur, som finnes verkligen till i verlden, är
<i>intressant</i>.  Af detta mitt svar följer också, att om
i en skildring ointressantheter visa sig, så kan
det aldrig annat bli än skilderiets fel.  Detta är
en gruflig följd för artisterne.  Tusentals förträffliga 
verk blifva derigenom grus.  Stackars målare! 
stackars författare! de hafva vunnit två så högst
betydliga segrar, de hafva nemligen <i>först</i> fått
sina ämnen upp ur den allmänna vida gråheten; de
hafva <i>sedermera</i> fått dem individuelt skilda, icke 
blott från andra, utan ock från sig sjelfva: med
ett ord, deras personer se ut som verkligheter — 
och likväl stå de der —

   Hvad är det då för ett <i>visst något</i>, som så
ofta fattas i skaldeverkets teckning, men som
finnes hos hvarje lefvande, och gör den intressant? 
Det är sammanhängandet med det gudomliga; och
som gifves qvar ännu, till och med hos den elaka,
bildande äfven honom till en intressant varelse,
ehuru han derföre icke upphör att till sitt onda
vara förkastlig.  Så får en skildring blott sitt inre
höga och oförklarliga sken, om det gudomliga, som
på sitt vis finnes i hvarje individ, lyser der på
ett sätt som det skall.  Vi intagas då.  Annars
icke, ohjelpligen icke.  Detta är en ganska svår
uppgift för skildraren; ty den löses icke dermed
blott, att förträffliga filosofiska och theologiska
anmärkningar fogas bredvid i texten, vackra sattser 
sägas öfver allting i verlden, intagande utläggningar 
medfölja additionelt, den ena efter den andra 
i poemet.  Sådant hjelper <i>författaren</i>, så att
vi under läsningen utropa: hvilken god, hvilken
ädel menniska, som skrifver så! — men det
hjelper icke hans <i>verk</i>.  Jag känner icke mer än en
enda artist, som lyckas rigtigt och alltid i det jag
här menar, och hvilket jag nödvändigt behöfver
för att ha ett rätt nöje af skaldeverket.  Gud är
denna artist, ensam i sitt slag.

   Derföre, herr Hugo, är det som jag reser
omkring i hans skapelser.  Hvart jag kommer, har jag
ett dramatiskt nöje.  Tusentals poemer af den
fulländade och outtömliga skalden omgifva mig hvart
jag kommer, i landskaper, i städer, i hus: och jag
reser öfverallt som i ett Eden.  Hvarje stor eller
liten händelse är en scenisk föreställning.  Hvar
menniska, jag råkar, är en intagande varelse på
skådebanan, emedan den aldrig är misstagen.  Den
kan vara olycklig för egen del, otäck, finna sig 
misslyckad i <i>sina</i> utsigter och planer; men den är aldrig
olycklig eller misslyckad såsom aktör eller aktris på
den stora scenen.  Också måste jag säga, att jag
har den besynnerliga fördelen då jag reser
(ensam nemligen), att nästan alla menniskor möta
mig med ett paradisiskt lynne.  Det måste vara
någon hemlig aning, som säger dem, att jag hos dem
endast söker <i>dem sjelfva;</i> ty jag har knappt
varit några minuter i deras sällskap, knappt vexlat
tjugo ord med dem, förrän de upplåta inre verldar 
af den mest egna vällukt.  Jag får öfverallt
lefvernesbeskrifningar.  Jag får höra talas om Väl
och Ve; ömsesidiga beklagelser och berömmelser;
skarfvadt utan tvifvel i mycket, det förstås, det
vore ej annars menskligt.  Men icke är det alla de
anekdotiska uppgifterna, som häruti egentligen roa
mig.  Nej, sådana äro sig ofta lika nog.  Men
under det personen talar, befinner jag mig passiv
och liksom på parterren.  Dess sätt att meddela
sig, gesterna, ögonkasten — dess verldsåsigt, till
vidd eller till inskränkthet — dess bedömning af
andra, dess planer för utkomsten, dess åtbörder med
händer och fötter, hårliggningen, växten, 
rörelsen — ingenting är mankeradt.  Allting är
underbart väl.  Jag behöfver sjelf icke mer än
insticka ett och annat ord, så fortgår skaldestycket.  
Nöjet häraf är icke stort att tala om; ty den,
som erfarit det som jag, finner det outsägligt:
annars är det — 

   För att rent njuta häraf, behöfs också ett
visst icke obetydligt förlagskapital af billighet mot
folk, och beqvämhet.  Med det sednare menar jag
den Guds gåfvan att må lika väl i allt slags
väder och vind, vid all slags föda, och i alla slags
boningar.  Ty kommer otålsamhet och illamående
härvid, så faller genast ridån, det är icke längre
ett skönt poem, utan rätt och slätt en tråkig resa.  
Med det förra, eller billigheten, menar jag åter 
den Guds nåden, att sätta sig i hvarje persons
ställning, så att man icke förifrar sig öfver dess
egenheter eller inskränktheter, der sådana möta,
utan beskådar dem, och hjelper; icke häpnar, icke
förargas, icke anfäktar sig — men icke heller far
fram som blott och bart en dum kappsäck, utan
kommer med höflighet och glädje.  Menniskor
hafva den likheten med fortepianos, att gerna gifva
ifrån sig den ton, man slår an; och de låta icke
illa, om ej då de äro ostämda.  Menniskor kunna 
vara ostämda eller förstämda emot en, och på
denna grund låta illa hvilken ton som helst man
slår an, om de till följe af förutfattade tankar
om ens person se i spader allt hvad man gör och
säger.  Men sådana förstämningar inträffa icke på
resor, der man ser hvarann för första gången, och
der man uppenbarar sig utan bismak.  Man tycker 
icke då det är angeläget att vara kantig, och
anser ej för en religionspligt, att i följd af
någon sekt-åsigt fördöma sin påhelsande nästa i
smått och stort.  Ty på en resa hinner man icke
så långt.  Man ser hvarann icke längre, än som
upptages af glädjen.  Det är först, när man
kommer i långvarigare bekantskap, som man får tid
att bli ledsam mot hvarann, och finner angeläget
att hafva nycker eller göra förtret.  Äfven då är
det onödigt i sig sjelf, men hör till bruket.  
Huru skulle detta bruk kunna afläggas?

   Herr Hugo, det faller mig något in! Om man
skulle taga sig före att betrakta hela sitt och sin
nästas lif som <i>en resa blott</i>, en resa öfver jorden,
så tror jag man alltid skulle vara angenäm, alltid
billig; och dessutom sjelf ha roligt, som ej vore
det minsta.

   Man skulle kunna gifva råd, som toges väl,
och följdes, hvilket ej vore litet.  Alla boningar
skulle betraktas som <i>resqvarter</i> —

Går det an?
</chapter>




