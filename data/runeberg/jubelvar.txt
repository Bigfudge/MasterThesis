
<h2>Jan Myrdal</h2>

<h1>Jubelvår</h1>

<h2>Roman

Illustrationer
av Svenolov Ehrén

Askelin & Hägglund</h2>



<poem>© Copyright: Jan Myrdal, 1986
© Copyright illustrationer: Svenolov Ehrén, 1986
Omslagsbild: Svenolov Ehrén
Omslag: Mats Örbrink
Tryck: Risbergs Tryckeri AB, Uddevalla 1986
ISBN: 91 7684 0883</poem>





<chapter name="Första kapitlet: Vari författaren presenterar sig själv, tar läsaren
med på en lång resa samt ställer scenen i
ordning för skådespelet."><poem><sc>första kapitlet</sc>

<i>Vari författaren presenterar sig själv, tar läsaren
med på en lång resa samt ställer scenen i
ordning för skådespelet.</i></poem>

När jag var ett riktigt litet barn, långt mindre till
formatet och långt oskyldigare till sinnet än vad jag är
nu när jag passerat den mogna ungdomen och snabbt
forslas in i medelåldern, då stod jag en dag vid
Kungsholmsstrand med händerna på ryggen och såg ut över
vattnet. Det var vår. Solen glittrade i fönstren. Luften
var barnsligt klar och himlen blå. Träden var ännu
kala och ett växellok på andra sidan vattnet sände
puffar av svart rök upp i den ljusa luften. Min
sjömanskostym var ny och långt borta vid S:t Eriksbron kom
en liten röd bogserbåt med två små svarta pråmar
släpande efter sig. En tant hade ställt sig bredvid mig,
hon hade brun päls och klappade mig nu på huvudet.

– Hur kan en sån liten rar gosse må då?

– Jag mår bra, svarade jag, ty jag var ett snällt
och väluppfostrat barn.

– Vet du vad det där slottet heter? frågade tanten
och pekade på Karlberg.

– Det är Karlberg, svarade jag, och där gör dom
krigare. Då gav tanten mig en ettöres kola. 
Bogserbåten hade kommit närmare. Den töffade och pustade,
sände tussar av rök ur skorstenen och det var små



svallvågor mot stranden. Bogserbåten tycktes mig så
stor och en man i brun overall vinkade åt mig.
Bogserbåten stånkade, hostade och blänkte av äventyr.

– Den kanske ska gå ända till Afrika, sa jag.

– Nej, det gör den inte, min lille gosse. Den ska inte
alls gå till Afrika. För det första går den åt fel håll. För
det andra är den så liten. Ute på de stora haven är
vågorna höga som hus och den där lilla bogserbåten
skulle aldrig kunna klara det. Den skulle spolas över,
välta och sjunka.

Jag vände mig om och såg på husen där fönstren stod
öppna för morgonvädring. Solen gnistrade i rutorna,
det hängde lakan på lakan över hela fasaden. Sen såg
jag på bogserbåten och förstod att den var alldeles för
liten. Aldrig skulle den kunna komma fram till Afrika.

– Det ska mycket större båtar till för att gå till
den varma södern, sa tanten.

I Afrika var det alltid varmt och där gick stora gula
lejon fram och tillbaka under palmerna vid stranden.
Där ramlade kokosnötter ned från träden och
människorna behövde inte ha några kläder på sig för det
var aldrig kallt, där var det sommar jämt och alla
människor var snälla. Det var väldigt långt till Afrika.
Det var långt till den varma södern.

Men då jag stod där med händerna på ryggen i min
nya sjömanskostym och tänkte på Afrika gjorde jag
en stor upptäckt. Jorden var rund, det sa de stora och
det syntes på jordgloben hemma och Afrika låg i 


mitten. Det är bara mitten på jorden som är varm, längst
i söder blir det kallt igen. Allting beror på varifrån
man ser värmen. Jag sa:

– Vi som bor häruppe talar om den varma södern,
men dom som bor riktigt långt i söder måste ju säga
den varma norden. Då tittade tanten på mig och sa:

– Nu ska du inte prata dumheter. Sen sa hon inget
mer och efter en stund gick hon sin väg. Den dagen
förstod jag att också dom stora väldigt ofta har fel
och väldigt ofta inte kan förstå hur världen verkligen
ser ut. Ännu länge efter det att tanten gått och
bogserbåten försvunnit med sina pråmar stod jag kvar
vid stranden och tänkte på hur jorden egentligen såg
ut. Jag brydde mig inte ens om att Lelle och Olle ville
leka kull med mig och sen sprang på kloakrören som
gick ut i vattnet. Det var vår i alla träden och
gräsmattorna började bli gröna, Anderssons dogg nosade
på mig men jag lekte inte med den. Man ropade på
mig att maten var klar, att jag genast måste komma
upp och äta. Man fick ropa flera gånger.

I trappan talade jag med mig själv och sa: ”Jag vet
att den varma södern också är den varma norden.”
Det kändes gott och lent i munnen att säga det. Jag
gick ensam i den stora trappan, väggarna var
vitkalkade, ledstången satt högt och jag hade en hemlighet
ihop med verkligheten.

Det är bra att ha en sådan hemlighet ihop med
verkligheten. När det ibland sägs att det bara finns varma


södrar, då tänker jag: ”Men det finns varma nordar
också, det hela beror på var man står.” När folk som
upptäckt en varm nord blir ledsna och desillusionerade,
slår sig för pannan och säger:

– Det finns alls ingen värme mer i världen, för
norr och söder gör detsamma och därför bor vi bäst
som vi bor. Då tänker jag: ”I mitten är det i alla fall
varmast, och det är söder om oss och norr om våra
motfotingar.” Det lärde jag mig den vårdagen för
längesedan då jag sakta gick uppför trapporna i min
nya sjömanskostym och man ropat på mig och sagt att
jag genast måste komma in. Hörde jag det, genast!

Men, nu ska vi börja berätta! Och då det står oss
fritt att välja vilken utgångspunkt som helst och det
är av vikt att redan från början inskärpa att detta är
en moralisk och andligt högtflygande berättelse
förflyttar vi oss ut i världsrymden och betraktar de
kommande händelsernas skådebana ur evighetens
synvinkel. Alltså:

I en liten liten vintergata långt ute i mörkret och
världsrymden, en av dessa små suddiga fläckar som är
så ljussvaga att de försvinner när man fixerar dem och
först framträder när man ser vid sidan om dem, i en
av dessa finns en liten liten stjärna. Kring den lilla lilla
stjärnan i den lilla lilla vintergatan långt ute i mörkret
snurrar ett litet litet korn. På det lilla lilla kornet som
snurrar runt den lilla lilla stjärnan i den lilla lilla
vintergatan långt ute i mörkret finns ett litet litet land. I


det lilla lilla landet på det lilla lilla kornet som snurrar
runt den lilla lilla stjärnan i den lilla lilla vintergatan
långt ute i mörkret finns en liten liten stad. Den staden
heter Ljungsvik.

Det ligger en liten stad östan om sol och västan om
måne just där Ljungdalsälven rinner ut i Bottenhavet.
Det är stora skogar bakom den och det blåser kallt från
havet genom dess gator om höstarna. Stambanan går
längre in i landet, endast en liten bibana passerar
staden. Kustlandsvägen går grusgropig och sönderkörd
genom staden och man har i tio år diskuterat att göra 
en ny infart för att slippa trängseln på Södergatan.

Staden är liten, men den har sina traditioner och sin 
historia och dess innevånare kallar den gärna Nordens 
Venedig – därför att den har residens och domkyrka 
– Bottniska Vikens Pärla – ty liksom varje annan
stad är Ljungsvik den vackraste och intressantaste av
städer i sina innevånares ögon.

Du och jag som är från stora städer och stora
förhållanden och utan tvivel är vidsynta människor med
horisonter och perspektiv vi bör icke driva gäck med
de små städerna och deras bebyggare. Även små länder
är stater (också Liechtenstein och Andorra har sin
traditionella stolthet och sin flammande chauvinism) och
också små städer är samhällen och har ett samhälles
alla kännetecken. Det finns cirklar och kretsar, det
finns mäktiga och fina, arma och obehagliga. Det finns
rivalitet och hat och det finns personer som längtar


efter att bli de främsta och mest hyllade inte bara i
den lilla staden utan även i varje den lilla stadens lilla
cirkel och krets. Kampen inom den frireligiösa sy- och
kaffecirkeln i Ljungsvik kan bli lika ansträngande hård
som den vilken föres kring diplomaternas gröna bord
ute i stora världen.

Ljungsvik är en vacker stad, dess parker grönskar så
skirt om vårarna, bladen faller så röda om höstarna,
vintern är grå och sommaren sval. Älven delar staden.
Söder om älven ligger det gamla Ljungsvik, där finns
domkyrkan, residenset, rådhuset. Där finns staty över
hjältekonung, där är gatorna smala och i utkanterna
ligger prydliga villor propert bland välskötta
blomsterrabatter och välompysslade fruktträd. Norr om älven
ligger de stora nya industrierna, där är de nya
bostadskvarteren, hamnen, Norrängens höga tegelgula
stjärn-hus med sitt riksbekanta centrum, Ljungsviks
yrkesskola och de kakelglänsande snabbköpen.

Söder om älven, det betyder ämbetsmannaljungsvik,
köpmannaljungsvik, en stad med uppfostran och finess,
en den välartade borgerlighetens stad. Norr om älven
är Ljungsvik en uppkomlingsstad, industriljungsvik och
arbetarljungsvik.

Det har börjat bli stilla och tyst på gatorna söder
om Ljungsvik, först norr om älven byggs det, först norr
om älven dunkar livet tungt och bullrigt genom stadens
asfaltgator. I den här boken kommer vi att befinna oss
söder om älven.



Här står läroverket i brun sandsten, går man vidare
upp genom Allén då ser man den gamla
järnvägsstationen. Urtavlan har romerska siffror och ryckigt rör
sig minutvisaren. Detta är Ljungsvik Södra. Den nya
stationen ligger norr om älven, den är ritad av arkitekt
SAR Trandströmmer, den är byggd i glas och betong,
har två abstrakta skulpturer i väntrummet och mosaik
i golvet framför biljettluckorna. Men Ljungsvik Södra
är byggd i brunrött tegel och ännu står blå och
vitemaljerade spottkoppar vid de snusbruna
väntrumsbänkarna.

Det är senvinter nu. Det ligger snö i luften och på
planen utanför stationen ligger brunmoddiga snöhögar.
Det blåser snålt upp genom Allén, ljusreklamen vid
Hedströms Beklädnad har tänts och tåget söderifrån
har just kommit in. Det kommer en främling med
tåget och snart börjar underliga saker att hända i
staden.

Människor som hittills har uppfört sig normalt och
stillsamt, som rullat vidare på invanda spår fram mot
pension och begravning, de börjar slamra över
växlarna, åka sidospår och kränga svårt i kurvorna samt
utveckla nya och skrämmande sidor av sina väsen.

Främlingen kommer gående utför Allén och han har
bara en skrivmaskin som bagage. Han går sakta längs
Storgatan, stirrar nyfiket på människorna han möter,
muttrar för sig själv, nickar belåtet åt staden och dess
människor. Man tittar på honom i skvallerspeglarna.

Han är i trettioårsåldern, går barhuvad, har stubbat
blont hår och är lite fetlagd.

Han har beställt rum på Matildas pensionat uppe i
Gamla Staden under Galgberget. När han kommer dit
skriver han in sig i resandeboken:

<poem>
<tab>namn ...... <tab>skiftar
<tab>yrke ........ <tab>obestämt
<tab>hemvist ....<tab>tveksamt
<tab>ankom ......<tab>i morgon
<tab>avreste ......<tab>i går</poem>

Han är en kraftig och matfrisk man. Om dagarna
går han fram och tillbaka uppe i sitt stora ljusa rum
på andra våningen. Man hör hans fotsteg nere i köket,
tramp tramp tramp paus tramp tramp tramp.

– Man blir riktigt nervös av att höra honom gå så
där, säger Inga.

– Har du inte annat att vara nervös över kan du
vara glad, säger Matilda Johansson som äger
pensionatet.

Främlingen sätter sig mitt på sängen om dagarna.
Han skrynklar till det fina vita överdraget Inga slätat
ut så vackert på morgonen. Han talar högt för sig själv
och röker mycket. Han har lagt ut talg på
fönsterkarmen och sitter långa stunder och ser på fåglarna som
pickar och pickar på talgen. När Inga kommer upp
med eftermiddagskaffet säger hon:

– Är dom inte gulliga, och hon pekar på fåglarna.



– Jo, säger han, och nu håller snön på att smälta
bort från taken, uthustaket är redan tjärpappssvart
och i trädgården är marken bar och blöt.

Om nätterna slår hans korta fingrar över
skrivmaskinens tangentbord så att Johannisson som är
statsanställd och underbetald och bor i rummet bredvid
främlingens ligger vaken timme efter timme, ser på
klockan och våndas över att han aldrig får somna. På
morgonen klagar han för Matilda Johansson själv. Men
hon har fått betalt för tre månaders helinackordering
av främlingen, fått betalt i förskott och spänner
ögonen i magre Johannisson och säger:

– Det är inget fel på honom. Han klagar inte över
maten som somliga, han äter allt som sätts fram åt
honom. Han ber inte om uppskov med betalningen som
somliga utan betalar i förskott. Hon stirrar vid dessa
ord så envetet på Johannisson och säger ”somliga” med
så tydlig syftning att han rodnar långt upp i det tunna
hårfästet och skyndar sig att be om ursäkt för att han
inte får sova om nätterna. Han känner hennes blickar
på sig, skvimpar ut kaffet, sätter smörgåsen i
vrångstrupen, får röda fläckar av oro på den taniga halsen,
guppar frenetiskt med adamsäpplet, kommer försent
till kontoret och blir än mer rädd för chefen, Pährson.

Det våras i Ljungsvik och uppe i främlingens stora
och ljusa rum med utsikt över alla stadens tak smattrar
skrivmaskinen om nätterna, säregna saker börjar hända
i staden och underliga människor uppträda.</chapter>



<chapter name="Andra kapitlet: Vari stadens bokhandel får ett besök, man begår
middag hos Matildas och adjunkt Ridén
inträder i handlingen."><poem><sc>andra kapitlet</sc>

<i>Vari stadens bokhandel får ett besök, man begär
middag hos Matildas och adjunkt Ridén
inträder i handlingen.</i></poem>

Strax bredvid banken, snett emot rådhuset ligger
stadens bokhandel. Det är en fin gammal bokhandel som
ligger i ett fint gammalt tvåvåningshus. Därför injagar
den också respekt och vördnad, vem som helst vågar
inte gå in i den – man kikar in genom dörren, ser
konsulinnan Dävergård köpa lyrik åt sin dotter,
tänker: ”en annan dag”, och så händer det sig att många
av Ljungsviks innevånare aldrig under en hel lång
livstid varit innanför bokhandelns dörrar.

Men när man kommer in ser man att bokhandeln är
uppdelad i två avdelningar. Till höger finns
pappersvaror och billighetsböcker i kulörta omslag, de har
kommit i stor upplaga och deras pris är lågt och får
därför heller inte beblanda sig med de riktiga böckerna.
Åt vänster ligger bokhandeln. Där är bokhyllor som
går ända upp i taket och böckerna som står på den
översta hyllan ser så svåråtkomliga ut att man nästan
inte vågar fråga efter dem, men biträdet Nilsson som
är gänglig och vig klättrar som en apa uppför stegen
och efter att ha blåst bort dammet från boken slår han
den lätt med handflatan och räcker den med en
bugning tvärs över disken.



Litteräre manufakturhandlaren Hedström har just
kommit in, han har order från sin fru att gå in i
bokhandelns stora bokcirkel där det bara läses böcker av
vikt. Minst sju hekto. Skolynglingen Myrman har letat
bland de gamla realisationsböckerna under disken i inre
rummet, han kommer fram med en stor trave i famnen.
Bokhandlaren skriver upp dem på hans faders,
notarien, konto och gossen Myrman säger rodnande:

– Men tala om för mig innan räkningen sänds ut
så jag ... här dör hans röst bort i allmänt generat
mummel och bokhandlaren ler förstående mot honom.

Det är mörkt i bokhandelns bokavdelning, det luktar
böcker, damm och trivsel. När dörren slås upp och den
blonde, lite fetlagde främlingen i grå trenchcoat
kommer in känner han genast denna doft av böcker, han
ser sig om, går fram till biträdet Nilsson och frågar:

– Ni har väl någonting om Ljungsvik. Stans
historia och sånt.

Det läggs fram många böcker på disken. Julböcker,
stiftsböcker, bilderboken ”Ljungsvik – staden vid
vattnet” av mångfotograferande bildskaparen Pilblad som
av princip gör tre små städer och åtta parisresor om
året och snart kommer att stå i uppslagsverken.
Främlingen bläddrar i dem, kikar på en bild här, en
uppsats där, men ingenting tycks duga. Han drar lite på
orden när han säger:

– Nåja, jag tänkte inte precis ... jag ville bara ...

Men bokhandlaren har märkt att en kund håller på 

att gå sin väg otillfredsställd, utan att ha köpt
någonting, han viftar bort Nilsson med en snabb handrörelse,
dyker själv ner genom luckan i golvet som leder till
lagret. Sticker upp huvudet ur luckan, säger:

– Ett ögonblick bara! och är försvunnen.

Främlingen känner sig nu förpliktigad att stanna
kvar och när bokhandlaren efter åtta minuter, dammig
och med spindelväv över ögonen kommer upp med en
tunn liten bok inbunden i rött klot: ”Berättelser från
flydda tider i Skrippa församling av E. Cederik,
kyrkoherde” samt ett tunt särtryck med grått
pappersomslag: ”Ljungsvikiana av adjunkten vid Högre
Allmänna Läroverket i Ljungsvik K. O. Ridén” säger
främlingen:

– Jag tror jag tar de här.

Kassan plingar, främlingen går och bokhandlaren ser
allvarligt och faderligt på biträdet Nilsson:

– Låt aldrig en kund slippa undan. Kunder är hala
som ålar. Man måste fånga dem. Ja, just det. Låt dem
inte komma undan, slinta dig ur händerna.

Nu lyser solen in genom fönsterrutorna över det vitt
nyskurade golvet i matsalen på Matildas pensionat.
Smörgåsmaten är uppdukad på det stora bordet i
rummets mitt. Skinklådan står på värmeplattan.
Svagdrickat är upphällt i glastillbringare och den stora
rostfria mjölkkannan står bredvid smöret. Alla de små
assietterna är prydligt framsatta, prydnadssalladen
lyser grön och rädisorna röda. Man slår på gonggongen.


<img></img>

Pensionatets gäster har suttit i rökrummet omkring
den stora palmen, ty det anses inte god ton att gå till
bords innan fru Matilda Johansson själv slagit
matsignalen på den stora gula gonggongen. Matgästerna har
stått samlade i tamburen, har hängt av sig kläderna,
sagt:

– Underbart väder i dag.

Hungrigt vädrat de goda dofter som smugit sig ut ur
köket.

Men nu har middagssignalen ljudit och man tågar in
i matsalen. Från dörren till rökrummet kommer magre

Johannisson, fröken Andersson och de andra
pensionatsgästerna. Från tamburen kommer matgästerna ledda
av adjunkt Ridén och kamrer Svensson. Alla går de
allvarligt in genom dörrarna, ställer sig i kö bakom
varandra och tågar tigande smörgåsbordet runt.
Högarna på deras tallrikar växer. De ler ursäktande mot
varandra när gafflarna stöter samman över
glasmästarsillen, de gör små gester av högaktning mot varandra
inför smörpyramiden. Gester: Åh inte alls! Gå före ni!
Och så korsas smörknivarna som klingor över
pyramiden. Man går i tigande takt runt bordet, bockar, ler och
skrapar med fötterna. Det slamrar av bestick och
Matilda Johansson själv står vid kakelugnen och ser på
sina gäster.

Främlingen har inte kommit ännu. Han tycks slarva
med mattiderna. Det irriterar henne lite. Men nu ser
hon att svagdrickat är slut i glastillbringaren vid
bordets norrända, hon vinkar på Inga som genast skyndar
ut med tillbringaren i köket för att fylla på mer.

Kakelugnen är blank och nyputsad, dess
mässingsluckor glittrar i solen och eldgaffeln är blanksvart av
spissvärta och har en gul mässingsknapp till huvud.
Gästerna har hunnit sätta sig vid borden som står längs
rummets väggar. Det är åtta bord i matsalen, varje bord
dukat för sex matgäster. Man samtalar lågmält och
försynt vid de flesta borden ty Matildas pensionat och
matservering är inte ett ställe där man kan uppföra
sig hur som helst inte.



Man sitter heller inte hur som helst hos Matilda. Man
sitter var och en på sin plats vid sitt bord och man
behåller sin plats år efter år. Visst kan man avancera,
när Johannisson blev ordinarie flyttade han från
fönsterbordet fram till mittbordet på långväggen. Han satt
då inte längre samman med skrivmaskinsflickorna,
springpojken Botild Gustafsson och korvgubben
Karlsson utan kom i sällskap med kamrer Svensson och
fröken Andersson på Telegrafen. Men utan orsak bör
man inte byta plats. Det anses framfusigt och
påträngande. Särskilt adjunkt Ridén brukar hosta diskret och
vippa med bockskägget under de hornbågade om någon
glömmer sig och sätter sig på fel stol.

Främlingen har verkligen haft en otrevlig vana att
sitta än här, än där. Han har stört matsalens ordning.
Han har slagit sig ner var det passat honom. Men man
måste förlåta honom och förstå honom. Han är ju så
bohemisk av sig – dessutom betalar han i förskott.
Det har också rått en viss tvekan om var han ska sitta.
Honnörsbordet hos pensionerade byråsekreterare
Åberklot är självfallet ur räkningen, men inte heller passar
det sig att han sitter samman med springpojken Botild
Gustafsson och korvgubben Karlsson. Egentligen skulle
nog teknikernas bord vara lämpligast, där sitter Peter
Vaangsgaard som går i sällskap med Inga och har yvigt
svart hår. Men vid det bordet är alla platserna belagda
och vid de andra borden betackar man sig för att få
någon tekniker på halsen. Deras konversation är så rå

och själlös, dessutom är de högröstade och onödigt
tvärsäkra i sina omdömen. Man skrattar högt vid deras
bord också.

Slutligen har man därför, utan att någon riktigt kan
säga på vilket sätt, enats om att främlingen bör
placeras vid adjunkt Ridéns bord. Ett visserligen
intellektuellt, men dock stadgat och sobert bord. Matilda har
i dag låtit duka fram ett extra kuvert bredvid adjunkt
Ridén och på sätt och vis är hon glad över att
främlingen är försenad. Nu får han – utan att någon
behöver vara ohövlig – en vink om var han har sin riktiga
plats både i matsalen och på det matildska
pensionatets rangrulla.

När främlingen kommer in i matsalen är han
pinsamt medveten om att han kommer försent till
middagen. Allas ögon lyfts från faten och ser på honom.
Han rodnar i sitt skära runda ansikte och trampar
förläget sig själv på tårna när han går ensam och allena
runt det stora smörgåsbordet mitt i salen. Han är en
känslig ung man. Han står sedan med det fyllda fatet
i ena handen, mjölkglaset i den andra och ett sökande
oroligt uttryck i ögonen. Han ser sig om efter en ledig
plats.

Matgästernas och pensionatsgästernas ögon vilar åter
på sina tallrikar, endast från ett bord fortsätter man
att se på honom. Där finns också den lediga platsen och
främlingen skyndar fram till detta det andra bordet
vid salens kortända. Ett bord med en viss utsikt över

trädgården. Naturligtvis ej bordet med utsikt upp mot
Galgberget – det är honnörsbordet.

Med en lätt bugning sätter sig främlingen vid
bordet. Han lägger de två nyss inköpta tunna skrifterna
bredvid sig och tar en mun mjölk. Hans bordsgranne,
en mager medelålders man med hornbågade glasögon,
bockskägg och tunt gråsprängt hår stirrar förtjust på
det lilla särtrycket i grått pappersomslag.
”Ljungsvikiana av adjunkten vid Högre Allmänna Läroverket i
Ljungsvik K. O. Ridén.” Bockskägget vippar upprört,
det harklas och med en lätt rodnad i de stora
örsnibbarna säger den hornbågade:

– Ni är intresserad av Ljungsvik? Det är en
vacker stad. Mycket vacker stad. Jag kan berätta en hel
del om den och dess historia.

Den hornbågade bockskäggige pekar med servetten
på särtrycket:

– Har ni köpt det i dag? Det gör mig glad att
någon läser det. Jag hade så stora förhoppningar en
gång i tiden. Kanske jag får presentera mig?

Den bockskäggige lyfter försynt baken från
stolsitsen:

– Ridén, adjunkt. Glad att göra en ny bekantskap.
Han sänker rösten till en viskning och lutar sig
förtroligt fram mot främlingen. Håller gaffeln lyft – 
liksom till angrepp och säger:

– Ljungsvik. Det är mitt livs mål. Jag samlar
material till en monografi över staden. Ja, jag säger det

öppet. Utmärkt sill eller hur? Och det skäms jag inte
för. Jag är lokalpatriot. För mig går ingenting upp
mot Ljungsvik. Ah, ni ska se en sensommarkväll i
Ljungsvik! De må tala om Rom och Neapel, om Paris

<img></img>

och London, men kan någon stad gå upp mot den där
man sprungit kring som barbent pojkvasker? Det var
längesedan. Det såg annorlunda ut då. Tiden går. Där
man känner varje gatsten och kan berätta om varje

liten träkåk. Nyhetsjägaren, han kan inte se skogen
för bara träd. Han vill ut. Skön resa! Väl bekomme!
Han vill till en främmande stad. Den han ingenting vet
om och där han följaktligen kan bluffa så mycket mer.
Ja, ursäkta mina rättframma ord. Ni är ju själv
främling här? Men ser ni Ljungsvik är alltid Ljungsvik.
Ingen är främling här. Bara det att vilja resa till
Ljungsvik är ett tecken på ett vaket och receptivt sinne.
Ni är också intresserad av Ljungsvik? Det gläder mig.
Verkligen. Ni bor här på pensionatet? Ja, jag bara
frågar. Jag är bara middagsgäst. Vill ni att jag ska
skriva en hälsning i den lilla skriften? Särtrycket
menar jag. Åh, alls inget besvär. Tvärtom. Har jag
förlagt reservoarpennan? Nej, där sitter den ju. I
bröstfickan. Påminner mig om mannen som glömt
glasögonen kvar på näsan. Han kunde inte hitta dem på flera
dagar. En gammal lärare har rätt att bli glömsk. Ja,
just det. Jag skrev den år 1931. Längesedan nu. Var
min herre född då? Ja, förlåt, jag bara undrar. De är
så unga alla människor nuförtiden. Annat var det då
jag var ung. Då var alla så gamla. Kan ni tänka er vi
hade en lärare då, han var väl trettio år. Ja, när jag
gick i skolan häruppe menar jag. Men skolan låg längre
ner mot kajen då. Han hängde sig sedan förresten. Det
var en förfärlig skandal. Tystades ned. Otäckt sådant.
Men det jag ville säga var att han såg gammal ut. Man
såg äldre ut på den tiden. Mörka kläder, skägg och
höga kragar. Nu är det annorlunda. Men jag följer inte

med moderna. En gammal lärare har inte råd till så
mycket. Uppsatsen blev riktigt berömd förresten. Jag
sände den till min gamle professor. Ernemark. Han är
död sedan länge nu. Ett utmärkt arbete, skrev han till
mig. Han hade alltid så gott hjärta, Ernemark. Den stod
i Ord och Bild. En utmärkt tidning. Den hade en
läsare häruppe, stadsbibliotekarien Engström. En fin
man. Han dog för femton år sedan. Men vänta ett tag,
har ni redan ätit färdigt. Inte ska ni gå redan. Har ni
gjort en upptäckt säger ni? En verkligt enastående
upptäckt! Ett dokument? Följa med till ert rum och
se på dokumentet? Med nöje! Ett dokument rörande
Ljungsviks grundande? Är det sant? Ett verkligt
dokument! Åh att det skulle förunnas mig. Jag ber er.
Ljungsvik grundlagt på tolvhundratalet? Sjuhundra år!
Jag brinner av längtan!

Adjunkt Ridén håller ett fast grepp i främlingens
arm när de går uppför trappan. Det är som om han
trodde att främlingen skulle upplösas och försvinna.

– Ett dokument, muttrar han för sig själv.</chapter>


<chapter name="Tredje kapitlet: Vari adjunkt Ridén erhåller ett bidrag till rikets äldre historia, främlingen börjar känna yrsel och feber men trots detta fattar telefonluren.
"><poem><sc>tredje kapitlet</sc>

<i>Vari adjunkt Ridén erhåller ett bidrag till rikets äldre
historia, främlingen börjar känna yrsel och feber
men trots detta fattar telefonluren.</i></poem>

Främlingens rum låg på andra våningen i Matildas
pensionat. Det var stort, och hade ett brett fönster ut
mot Ljungsvik. På golvet låg trasmattan färggrann och
nytvättad. På byrån stod en blomkruka – dock utan
blommor. På skrivbordet vid fönstret stod
skrivmaskinen. En gammal och illa medfaren Remington portable.
När främlingen öppnade dörren till rummet lät han
adjunkt Ridén gå in före sig. Ridén satte sig i den blå
fåtöljen. Han darrade av upphetsning, höll med
vänster hand om det vippande bockskägget och lutade sig
ivrigt framåt när han utstötte:

– Ett dokument, ett dokument!

Främlingen slog sig ned vid skrivbordet. Han satt
först tankfull ett ögonblick, drog sedan ut den översta
lådan och började metodiskt leta igenom dess innehåll.
Han tycktes dock inte finna vad han sökte, sköt åter in
lådan och adjunkt Ridéns hjärta blev tungt. Men ur
den undre lådan tog främlingen fram ett stort brunt
kuvert med spår av röd lack. Han öppnade kuvertet,
bläddrade i de gulnade papperen och gick sedan fram
med dem till Ridén. Denne var svett om händerna i
spänning.


– Här är dokumentet jag talade om, sa främlingen.

<sc>bidrag till rikets äldre historia</sc>

Det förtäljes att då Birger Magnusson, sedermera
känd som Birger Jarl och fader till konungarna
Valdemar och Magnus, vid mitten av det trettonde
århundradet under konung Erik Erikssons, själv kallande sig
Erik III, känd såsom Erik XI, i folkmun nämnd Erik
Läspe och Halte, andra regeringsperiod avseglat med
sin här till Finland för att göra detta till ett svenskt
land och därmed säkra den svenska kronans
överhöghet över norra Östersjön, ett Gudi vällovligt företag i
första hand ägnat att föra korset till de hedniska
tavasterna och därför också välsignat av den Helige Fadern
i Rom, påven Gregorius IX, då blev den fromme och
exempellöst dygdige, om än något svage och av
naturen vanlottade konung Erik Eriksson ställd ensam och
utan pålitliga rådgivare. Han bar sin tagelskjorta
närmast kroppen och var allt folket ett föredöme genom
sina späkningar och sitt brinnande religionsnit.

Jarlen hade, när han lämnade konungen, noga varnat
denne för att blanda sig alltför mycket i rikets styrelse,
då både de historiska erfarenheterna och konungens
egna upplevelser under landsflykten tillräckligt tydligt
utvisade farorna med en sådan sysselsättning och för
konungen i stället framhållit det stora och
välsignelsebringande verk konungen, rikets överhuvud, kunde
utföra genom förböner hos de heliga för korstågets 

<img></img>

framgång och det svenska rikets bestånd. Konungen vistades
nu på en av sina kungsgårdar på norra mälarstranden,
han bad, späkte sig och iakttog skrupulöst alla den
kristna religionens bud till fromma för de kristna
vapnens framgång.

Men Djävulen, vilken alltid vakar för att fånga
människan i synd och därmed leda henne till evig
förtappelse, hade med tungt hjärta åsett hur den heliga
skaran avseglade mot Finland. Ty korsfararna stod
under den Helige Faderns välsignelse och stred under
korsets tecken och var därigenom undandragna Den
Ondes makt. Han följde under flera dagar osynlig
deras resa och gråtande av vanmäktig vrede märkte
han deras ogudaktiga leverne, ty varken det omåttliga
drickandet, dobblandet, bolandet eller ens den mot
naturen stridande, men hos sjöfarare och krigsmän
starkt utbredda lasten kunde ju nu föra dem i hans
våld. Ej heller kunde han piska upp havets vågor mot
dem och göra deras företag om intet ty en härskara av
änglar hade sträckt ut sina vita vingar över skeppen
och sjungande fröjdesånger skyddade de korsfararna
mot den av vrede skummande övermaga Djävulen.
Icke nog med att korsfararna själva var undanhållna
honom, han såg också väl att deras vapen skulle riktas
mot de hans makt underställda tavasterna vilka då
ännu icke med eld, svärd och ond bråd död delgivits
kärlekens budskap utan fortfarande dyrkade sina
hedniska gudar, samt även mot storfurstendömet vilket

som tillhörigt den grekiska kyrkan, den ju avvisat den
Heliga Stolens krav på överhöghet, av den Helige
Faderns nyckelmakt överantvardats i Djävulens
händer för att dömas till Gehenna.

Den Onde, som aldrig vilar sig och till vars rike all
denna världens förgänglighet hör, vände därför sitt
intresse mot konungen. Denne såsom smord konung
var ju därmed också det nödvändiga ledet mellan den
Helige Fadern och korsfararna, han var korshärens
egentliga överhuvud. Om det lyckades Den Onde att
bringa konungen på fall och få honom insnärjd i sina
garn, då skulle även korsfararna och deras själar
tillfalla honom.

När konungen därför gick läsande i sitt breviarium
bland blommorna i trädgården där bin surrade och
fjärilar fladdrade, då kunde en uppmärksam iakttagare
förmärka att Djävulen följde tätt i hans spår. Konungen
själv kände hurusom det stod en doft av svavel och
bock runt honom, men hans troskyldiga ögon kunde
ingenting se och hans böner hade slagit ett pansar runt
honom mot vilket Djävulen förgäves stötte sina horn
blodiga. Förgäves lät Den Onde trädgården prunka i
färger skönare än någonsin, konungen gick med sänkta
ögon och hans vita fingrar trillade radbandets kulor
mellan sig under det att bönerna steg som en söt lukt
mot himlen, han såg ej alls åt blommorna och ingen
ogudaktig tanke vann insteg i hans själ.

Förgäves, ack förgäves frestade Den Onde konungen

med de mest utsökta maträtter. Han stod bakom
kockens rygg i köket och blåste på maten till dess den
tycktes tillagad av en kökets furste och kryddornas
allhärskare, men konungen sänkte sitt huvud, drack sitt
klara källvatten, knaprade på sitt torra bröd och lät
de doftande faten bäras ut lika orörda som de burits
in. Det var en klen tröst för Den Onde att slottets
avfallsmat gick till det närbelägna klostret där
munkarna, utan att ge något i vederlag av sina odödliga
själar – vilka redan var förtappade – hängav sig åt
frosseri.

Då ... En dag när konungen med blygsamt sänkta
ögon gick mediterande över människornas
ofullkomlighet, nådens oändlighet och Gudomens rättvisa, lät
Djävulen lagårdens största sugga, svartvit, välnärd,
och grymtande, slippa lös. Suggan var stark och
livslustig, lydde namnet Maria och skulle ha slaktats till
hösten. Djävulen förvandlade i detsamma denna sugga
till en ung kvinna och hon utstötte därvid ett så
genomträngande grymtande att konungen lyfte sina ögon och
fick syn på henne. Han såg att en piga gick förbi
honom och att hon mot all sed och trotsande alla både
gudomliga och mänskliga lagar skörtade upp kjolen
mellan sina händer när hon vadade genom dyngpölen
vid lagårdsdörren. Konungen förtörnades storligen
däröver. Hennes ben var lika vackra som smutsiga,
mjukt formade och med tonårsrunda knän skymtande
strax under kjolkanten. Vid denna syn kände konungen

hur något grep honom om strupen, och en röst han
trodde sig igenkänna som den Helige Andas viskade
åt honom att föra det vilsna flickebarnet på rätta vägar.

Flickan hade knappt hunnit inom lagårdsdörren
förrän konungen med en snabbhet man knappt väntat
av honom, halvt linkande, halvt skuttande hunnit ifatt
henne.

Konungens handlande hade hela tiden vägletts
endast av de högsta syftemål och detta visar hur fåfängt
det är för oss arma människor att själva avgöra vad
som är ont och vad som är gott, ty den röst konungen
hört tillhörde alls icke den Helige Anda utan fastmer
Hin Onde själv. Konungen grep flickan om axlarna för
att hejda och förmana henne, men flickan blev häröver
så förskräckt att hon föll baklänges in i foderbingen
och i fallet drog hon kjolen, vilken hon fortfarande
höll uppskörtad i händerna, över sitt mörka
kruslockade huvud.

Konungen som nu icke blott såg ett par välformade
vader och tonårsrunda knän, utan för vars ögon ett
helt landskap öppnade sig, hejdade sig för ett ögonblick
för att tillfullo insupa allt detta kött. Det var under
detta korta ögonblick av andäktig betraktelse som det
pansar vilket omgärdade honom tillfälligt försvagades
och Djävulen vilken hela tiden skymtat just bakom
konungens vänstra axel högg honom i begärelsens synd.
Djävulen syntes så tydligt att pater Bibosus kunde
räkna skäggvårtorna i hans ansikte. Pater Bibosus som

vistades i det närbelägna klostret stod vid detta
tillfälle i mjölkkammaren för att erhålla sin dagliga
ranson grädde och det är från hans egna läppar jag
nedtecknat denna historia. Patern kunde ännu vid sin höga
ålderdom se hans ludna svans och flinande betar
framför sig.

När konungen såg de breda låren öppna sig så att
skötets vällustigt svarta hårbuske tronade under den
vackert rundade magen där naveln gonade sig i en
skälvande buktning skrämt, eller med tanke på flickans
ursprung måhända endast lystet kött, då böjde han sig
ned för att resa flickan upp ur denna okristliga
ställning och därmed föra sitt kärleksverk vidare, men
Djävulen, som redan fått honom i sina klor, förde hans
händer upp över den varma kroppen och när händerna
grep de vita brösten fasta som färska rovor och
flickans bröstvårtor till form och färg liknande fullmogna
hallon styvnade under hans kupade händer under det
att flickan andades så tungt och ansträngt att låren
gled än mer isär och det steg en stark sött syrlig doft
från skötet som öppnade sig rött och varmt inramat av
det svartkrusiga håret, då knuffade Den Onde till vår
gode konung Erik Eriksson och denne föll framstupa
och förlorade på en gång både sin svendom och sin
odödliga själs salighet i en foderbinge på en kungsgård
vid Mälarens strand.

I detta ögonblick hördes ett skratt så avgrundsdjupt
och kallt över nejden att fänaden på många mils 


<img></img>

avstånd stelnade och föll död ned på rygg med benen
spretande åt alla fyra väderstrecken och tungan
hängande blå ur käften och ett gult moln av svavel syntes
slå ut ur lagårdsdörren och förpestade grannskapet.
Då hördes också en klang som av tusen brustna strängar
från himlen och Heliga Guds Moders bild i klostret
grät ymniga tårar vilka uppsamlades i gröna
storbukiga glasflaskor och många år därefter hölls till salu
av munkarna som ofelbart och osvikligt medel mot
omanlighet, ofruktsamhet och gikt. Ty när konungen
förlorade sin salighet ställdes i detta nu också hela 

korsfararnas här utan änglavakt och utan den Helige
Faderns absolution. De blev skändligen slagna av
storfurst Alexander vid Neva, trovärdiga vittnen berättar
att i spetsen för hans här gick svaveldoftande smådjävlar
som utan misskund fångade de brava korsriddarna på
sina treuddar och åt upp dem levande så som man äter
strömming i norr. De i den slaktningen dödade, deras
själar föll rakt ned i Helvetet. Ty omedvetna som de
var om att de inte längre stod under den Heliga
Stolens beskydd och välsignelse fortsatte korsriddarna med
sitt drickande, dobblande, bolande och praktiserande
av laster vilka mot naturen är. Av detta förhållande
förklaras också det faktum vilket många visa män
framhållit såsom anmärkningsvärt, att från den tiden
finns ingen representant från de svenska, norska eller
finska stormansätterna i paradiset, alla blev de genom
konungens synd hemfallna åt den eviga elden.

Pigan vilken hade burrigt mörkt hår, stora blå ögon
och en mycket röd mun tyckte inte att konungen varit
mycket att ramla i foderbingen för, späkningarna och
tagelskjortan hade gjort honom mindre lämplig för den
lustiga leken och i kärlekens gungande tornerspel blev
hans lans rätt ofta bruten redan vid de inledande
sammandrabbningarna. Han var också mager och frusen
av sig och efteråt när han stod med den korta skjortan
fladdrande om de tunna låren och förgäves sökte dölja
det förtvinade benet såg han så vilsekommet olycklig
ut att hon fattade tycke för honom och kände ömhet. 

Hon var dock långt från tillfredsställd med honom.

Hade hon nu varit en kvinna av kvinna född hade
hon som andra stillat sin brännande törst hos andra
män, vilka om de än inte var konungar dock i detta
var mäktiga mer. Men – och detta blev såsom det
senare ska påvisas till konungens undergång – hon
gjorde inte så utan höll sig troget till honom. Därvid,
kommenterar pater Bibosus, är ytterligare ett tecken
på hennes omänskliga och djävulska börd, vilken av
många betvivlats, givet. Ett tecken som icke kan vara
mer otvetydigt: ty vem har väl träffat en kvinna som
varken är sjuk eller ofärdig men dock förblir trogen?
Tvivlet är alla synders moder och måtte det gå varje
tvivlare som det gick den vilken betvivlade Jungfru
Marie obefläckade jungfrudom och därvid blev
förvandlad till en stenstod vilken än i denna dag som är
kan beskådas i Skrippa kyrka även om han under 
seklens lopp blivit något avnött och illa skamfilad enär
ortens kvinnor gripits av den vantron att den som
brutit en bit av honom och bär den om halsen icke kommer
att bli havande med andra än dem som har en gård
stor nog att försörja henne.

Konungen tillbragte nu sina dagar med flickan och
sina nätter med Gud i bön, vaka och ångest. Något som
hans mannakraft ju knappast förbättrades av. Men
flickan blev trots allt havande och när konungen
smekte den runda magen som för var dag tillväxte och
i vilken han redan kände det sparka greps han av en 

så svindlande lycka över sin förmåga och sin kärlek
att han lät utställa ett gåvobrev till flickan och hennes
efterkommande på all mark vid den älven Ljungdalens
mynning.

Dagen efter detta då konungen gjorde sig redo att
bola sin så nyligen funna käresta greps flickan av lust
att verkligen känna vad han kunde gå för. Hon spände
sina gräddgula duniga lår om honom och klämde
honom fast och kramade honom så hårt att konungen
som alls inte var någon stark man tyvärr, genom att
allt blod drogs bort från hjärtat till för ögonblicket
mer vitala delar, fick hjärtslag och dog, om inte som
en riddersman så dock på ärans fält och hans själ flög
raka vägen ner i Helvetet.

Flickan flyttade nu oförtövat upp till sin förläning
och i tidernas fullbordan nedkom hon med tolv barn,
ty hon hade ännu kvar mycket av sitt ursprung. Hon
levde sedan till en hög ålder älskad och ärad av sina
barn och deras ättlingar vilka blev allt fler och fler
och var stamfäder till Ljungsviks innevånare.

Pater Bibosus tillägger därtill att dessas egenskaper
till stor del kan förklaras av deras ursprung, ty liksom
det är något själlöst i deras uppträdande vilket beror
på att de blott till hälften är människor är där något
öppet och ärligt i deras uppsyn som inte kan förenas
med vanliga mänskliga egenskaper och vilket måste
bero på att deras stammoder icke egentligen tillhörde
människosläktet och därmed heller icke var hemfallen 

åt arvsynden, det är därför tveksamt, säger pater
Bibosus, huruvida de kommer i åtnjutande av nåden. Vare
därmed hur som helst, de har genom giften och
blodsblandning med sina grannar mer och mer kommit att
åtnjuta själ och undkomma sin ärlighet och är numera
i det närmaste såsom vi.


Ridéns ögon glittrade när han fått papperen.

– Jag är verkligen tacksam, sa han, detta kommer
att betyda så mycket. Staden är gammal, äldre än jag
trott, äldre än man vetat. Ah, detta är en verklig
högtidsstund i en stackars fattig vetenskapsmans – nåja
adjunkts – liv.

– Ett jubileum kanske föreslog främlingen och
tände en cigarrett.

– Ett jubileum! Staden har en ärorik historia. Men
klockan! Jag höll på att glömma klockan, en
tjänsteman, en ungdomens ledare och lärare får inte glömma
vad klockan är slagen. Ridén skrattade gott åt sitt
skämt, i dörren sa han:

– Jag måste gå. Jag måste skynda mig. Jag kommer
försent. Tack, och tack än en gång.

Storgatan ligger middagsöde och snart ska träden i
Allén knoppa. Klockan på rådhuset rycker fram minut
för minut. Gatan är lång och Ridén småspringer den
tomma Storgatan fram. Hans lilla bockskägg vippar
och solen glittrar i de hornbågade glasögonen, de små

fötterna trippar fram på den knaggliga gatstenen och
den långa mörka rocken fladdrar om honom i
vårvinden. Adjunkt Ridéns ansikte strålar av glädje och den
magra kroppen tycks studsa sig fram mot vinden ty
adjunkt Ridén har nyss gjort en stor upptäckt och
hoppas och tror att han är i färd med att träda in i
fäderneslandets historia för gymnasiet, avdelning ”Andens
stormän i mitten av tjugonde århundradet”. Vårsolen
skiner och i adjunktens skägg lyser rester av omeletten
från den avgörande middagsmåltiden på Matildas
pensionat och matservering. Vinden tar tag i hans rock
och blåser upp den så de smala randiga byxbenen blir
synliga, det är knän på byxorna och baken är
blanknött. Adjunkten ser oroligt på klockan.

– Ack, ack, jag blir försenad. För första gången på
trettio år. Men vad gör väl det i dag. Vilken
förtjusande dag! Det glittrar i skvallerspeglarna och Ridén
håller hårt fast i portföljen med de viktiga papperen.

Främlingen sitter trött på sängkanten när Ridén
gått. Luften i rummet känns rå och kall trots att
elementet är glödande hett. Han fryser, kör med handen
genom håret. Det gör ont i lederna och det bränner
bakom ögonen. Det ilar i tänderna och han är trött, så
trött. Helst hade han velat lägga sig. Men han rycker
upp sig, tar fram den lilla boken i rött klot: ”Berättelser
från flydda tider i Skrippa församling av E. Cederik,
kyrkoherde.”

Han håller boken i handen, väger den på handflatan. 

Hur ska Cederik se ut? Fet och tjock präst säger vi.
Matfrisk. Men inte dum. Ridén borde ha hunnit fram
till skolan nu, stenen har kommit i rullning. Snart står
det i tidningen att staden ska jubilera. Han skrattar och
slår boken i bordsskivan. Det är en solstrimma över
trasmattan och kyrkklockan slår.

<img></img>

Cederik, Cederik, Cederik, tjock men sympatisk. En
fin människa kanske. Men det var längesedan. Skriver
inte illa. Ville nog en hel del en gång i tiden.
Främlingen tänder en cigarrett, blåser en rökring. Men 

cigaretten smakar honom inte, han fimpar den, viftar
undan rökringen som upplöses och blir borta. Han är
mycket trött och när han går över golvet känner han
yrsel, pannan är het och ögonen blänker. Han säger
högt:

– Nå, nu börjar det.

Lyfter telefonluren från klykan.

– Linjen!</chapter>


<chapter name="Fjärde kapitlet: Vari kyrkoherde Cederik får mottaga ett telefonsamtal och bereder sig för middagen."><poem><sc>fjärde kapitlet</sc>

<i>Vari kyrkoherde Cederik får mottaga ett telefonsamtal
och bereder sig för middagen.</i></poem>

Kyrkoherde Cederiks svartklädda buk krusades av
lätta vågor där han satt bakom sin prästerliga boktrave
och skrattade.

– Hi, sa han, hihihihihihi hi hi <tab> hi.

Han slog sig förnöjt med de skära fingrarna på den
runda högra knäskålen.

– Ho, sa han, hohohohohoho hi ho <tab> ho.

Han vred upp de tunga läpparna till dess att
tänderna från tandtekniker Svensson blänkte i
middagssolen.

– Ah hähä ah hähähä ah ah hä, flämtade han och
tårarna rann från hans små blå ögon som låg nästan
gömda bakom de stort svällande röda kinderna.

Kyrkoherde Cederik läste en kristen medbroders
tankar och han var nöjd med det han läste. Det skulle ge
stoff till en magnifik, för att inte säga pontifik artikel
i Länets Nyheter om den liberalexegetiska eskatologins
förfall.

Kyrkoherde Cederik hade en gång varit en mager
gymnasist med dålig hy och själskval. Om nätterna
hade han kämpat i bön och vaka mellan kalla lakan,
dag och natt hade varit en enda skärseld av frestelser
men i synnerhet nätterna var brinnande klåda av onda  

lustar och falska begär. Enhärje Cederik hade gått in
i den stridande kyrkan, och nu, många år senare då
han varken tillhörde den stridande eller den triumferande 
utan blott den tolererade kyrkan satt han i ett
stort rum i Skrippa församlings prästgård. Väggarna
var klädda med gamla böcker och det sneda solljuset
som föll in genom fönstren blev till en gyllene bro av
virvlande damm som sträckte sig från kyrkoherdens
kalt skinande hjässa upp mot solen som red gul och
rund i den höga blå himlen. En lika vacker som osann
symbol för kyrkoherden och hans liv.

När kyrkoherde Cederik såg ut genom fönstret kunde
han se Ljungsvik ligga nere i dalen och lyssnade han ut
mot köket kunde han höra husföreståndarinnan, fröken
Axman dirigera kökspersonalen och en god lukt smekte
kyrkoherde Cederiks näsborrar. En doft av
chateaubriander med en vacker fyrkant vitlökssmör sakta
smältande och rinnande utefter köttets bruna yta.

Kyrkoherden försjönk i en ätandets föraning och
hans själ genombävades av skira lycksalighetskänslor
som spred sig från den stora buken ända ut i de vita
feta fingrarnas skära mjuka toppar. Kyrkoherden slöt
ögonen och strax därpå förrådde svaga grymtningar
att hans rosiga lekamen slutits i Morfei armar.

Fröken Axman var en den bästa bland husföreståndarinnor. 
Själv rund och trind fann hon magen vara
mannens förnämsta prydnad och under de tjugotre år
kyrkoherde Cederik suttit i Skrippa församling hade 

han haft henne att sköta hus och hem. Hon hade haft
lyckan att se Cederik svälla och frodas, hans buk hade
sakta lyfts upp som hos en kvinna i barnsnöd och hans
en gång så puritanska och rabulistiska jag hade fått
färg på kinderna. Hans nitiska och brinnande
reformationsande hade slumrat in och han var en snäll och
försonlig församlingsfader.

När ämbetsbröderna, eller, som en gång hänt själve
biskopen i stiftet, framhållit det olutherska och nästan
förargelseväckande, att kyrkoherde Cederik aldrig gift
sig, hade han under stor oro och upprördhet kämpat
för sin rätt att vara ogift. Ty han var säker på att en
eventuell hustru skulle göra processen kort med fröken
Axman och hennes hushållsmetoder, han var för övrigt
inte säker på att fröken Axman alls skulle uppskatta
att han gick åstad och gifte sig. Hon skulle kanske bli
obehaglig mot honom, tunna ut mjölken med vatten
och den himmelske fadern allena vete vad. Cederik
hade faktiskt i en svag stund friat till henne då detta
syntes honom vara det enda sättet att på en gång
behålla fröken Axman och följa sina ämbetsbröders
allvarligt menade maning om större luthersk anda i
levernet. Men hon hade bara blivit upprörd och sagt:

– Kyrkoherden borde skämmas. Kurtisera sina
domestiker! Kyrkoherden måste tänka på sin värdighet.
Sedan hade hon gett honom salt och vidbränd mat två
dagar å rad och han hade aldrig mer vågat beröra
ämnet.



Kyrkoherden var en begåvning, han var en stilist
och intet kunde olja hans penna så som gott kött väl
tillagat med goda grönsaker (bara smör i maten om jag
får be!), iskall snaps, tungt öl och en liten konjak till
det starka svarta kaffet. Det stod en skål med bonbons
på bordet framför honom när han arbetade och de
goda cigarrerna låg prydligt inlagda i ett silverskrin.
På femtioårsdagen från församlingsbor.

Nu ringde den svarta telefonen som stod under Jesus
på korset. Signalen väckte kyrkoherden ur hans
slummer, med en kvävd gäspning lyfte han luren och
sträckte samtidigt ut den skära handen efter en bonbon. 
Papperet runt karamellen prasslade och han kunde
alldeles tydligt höra att man nu höll på att bära in
maten i matsalen. Han kände en viss irritation mot den
okände som varit ofin nog att ringa mitt i måltidstimmen, 
därför sa han med sin djupa stämma:

– Ja, kyrkoherde Cederik talar.

Men allteftersom samtalet fortsatte blev hans ansikte
gladare och mjukare. När främlingen hänvisade till
och berömde ”Berättelser från flydda tider i Skrippa
församling”, då gjorde kyrkoherden avvärjande gester
med de korta fingrarna samtidigt som han rodnade
smickrat. När främlingen berättade om den stora
upptäckt som överlämnats i Ridéns händer mulnade
kyrkoherdens panna för att strax därpå klarna då främlingen
hänvisade till hans, kyrkoherdens, erkänt goda stil och  

djupa kunnande samt föreslog ett samarbete de båda
herrarna emellan.

– Endast för Ljungsviks bästa.

När samtalet var slut och Cederik lagt på luren
knackade fröken Axman på dörren och meddelade att
maten var serverad. Hon steg därpå åt sidan och Cederik 
tågade utför trappan ner mot matsalen. Det lilla
korset på hans bröst hoppade och gungade och när
dörren till matsalen hölls upp för honom klev han fram
mot bordet smackande med de stora läpparna.

Smörgåsmaten var redan framdukad, brännvinskaraffen 
stod immig vid hans kuvert, stolen knakade
under honom när han satte sig och han knöt sakta
servetten om halsen. Pigan höll fram fatet med de små
varma sillpotatisarna, sillen var utsökt! Han gned
förväntansfullt sina händer mot varandra och det var en
dämpad upphetsning över hans ansikte. Fingrarna skalv
när han spetsade de små mörkbruna köttbullarna på
silvergaffeln och när han satte kniven i den rökta ålen
kunde han inte undgå att låta en darrning av glädje gå
genom kroppen.</chapter>


<chapter name="Femte kapitlet: Vari främlingen får hög feber, är mycket sjuk och vad därav kan följa."><poem><sc>femte kapitlet</sc>

<i>Vari främlingen får hög feber, är mycket sjuk och
vad därav kan följa.</i></poem>

När främlingen lagt på luren och samtalet med
kyrkoherde Cederik var över, då kände han sig mycket
trött. Det värkte i musklerna och sved i ögonen.
Läpparna var torra och när han ställde sig upp kände han
en yrsel så stark att han fick lov att ta stöd mot bordet
och det dunkade i öronen.

– Dumheter, sa han, det är bara dumheter. Jag
är alls inte sjuk, jag är aldrig sjuk. Jag är för hård för
att bli sjuk.

Han tände ännu en cigarrett, men den smakade illa
i munnen och efter några få bloss fimpade han den i
den blå askkoppen. Han hade mycket ont i huvudet
och tröttheten värkte i kroppen. Han strök sig över
pannan och de grå ögonen var matta i feber.

Han gick fram till fönstret och lutade pannan mot
det kalla fönsterglaset. Det låg vadd mellan
fönsterrutorna och stadens alla tak var utbredda framför
honom. Det rykte ur de små husens skorstenar och nere
på gatan sprang en flicka mot mjölkaffären med två
tomflaskor i nätkassen. Hustak vid hustak alla lika
prydliga med röda tegelpannor och borta vid torget
stod Ljungsviksbanken trygg och sävlig på sina
bastanta bruna pelare.



– Det är bara dumheter och inbillning. Jag är
alldeles för stark och hård för att bli sjuk. Han försökte
övertala sig själv, sin kropp att uppföra sig sansat och
ordentligt. Men kroppen ville inte lyda honom längre
och huvudvärken slog så pinande envetet mot
tinningarna.

När Inga kom upp med eftermiddagskaffet låg han
på sängen och ansiktet var vått av svett.

– Ni är ju sjuk, sa hon, sen ställde hon ifrån sig
brickan och kom fram till honom. Han såg på henne
och det var en glittrande blank hinna över hans ögon.
Han försökte sätta sig upp, ville tala om för henne att
han inte var sjuk att han alltid var frisk, men hon
skrattade åt honom och bredde en filt över honom.

– Jag har väl skött sjuklingar förr.

Han hade fyrtio graders feber och Inga gav honom
vichyvatten att dricka.

– Ni är hygglig, sa han.

– Bekymra er inte om det nu, sov ni bara.

Man kommer upp och hälsar på honom, tar puls
och knackar på honom och han ska bara ligga stilla
och sova så blir han snart bättre.

Men ibland vaknar han mitt i natten, då brinner
rummet i färger och pyjamasen är våt av svett, halsen
torr och det är så ödsligt mörkt i rummet.

– Jag måste ringa Cederik och höra, säger han.

– Nej, säger han sedan, nej det går galet, det
klarar sig inte. Det tar fel väg. Hans ögon glittrar av 

feber  i  natten  och   det  blonda  håret  är   tovigt   av
svett.

– Allt går åt helvete, säger han. Sedan stiger
mörkret upp runt honom och han rör sig oroligt i sömnen
som håller fast honom, slår tungt och valet med
armarna och rör på läpparna. Det händer så mycket ute
i Ljungsvik och han kan inte längre bestämma över
människorna och deras liv.

På morgonen klär han på sig med oroliga snabba
rörelser, han måste ut. Han är trött, så trött och det
bränner i kroppen. Benen är tunga som bly och när
han kommit ner i hallen orkar han inte längre utan
blir sittande i korgstolen. Febern stiger åter och det
flimrar för hans ögon. Inga får hålla i honom när han
går tillbaka uppför trapporna till sitt rum.

– Ni är då en riktig ... Jag vet inte vad jag ska
säga. Ge er ut så här. Med feber och allt. Om ni inte
blir dödssjuk så ... Hur kunde ni vara så oförsiktig?

Främlingen bäddas åter ner i sängen och hans ögon
flackar oroligt. Inga lägger handen på hans panna.

– Försök sova nu. Sov nu så blir ni snart bättre.
Febern brinner häftigare än förr, kvicksilverpelaren
kryper uppåt och främlingen sover oroligt.</chapter>



<chapter name="Sjätte kapitlet: Vari vi far veta mer om adjunkt Ridén samt även lär känna hans hustru Astrid."><poem><sc>sjätte kapitlet</sc>

<i>Vari vi får veta mer om adjunkt Ridén samt även
lär känna hans hustru Astrid.</i></poem>

Nu mörknar dagen och runt den stora skolan i brun
sandsten sveper en kall klar blåst från en mörkt
blänkande blå himmel. Skolans port är hög, dess dörr tung
och ovanför porten står gyllenblänkande bokstäver
inhuggna i stenen.

<poem><sc>ljungsviks högre allmänna läroverk</sc>
<tab><tab><tab><sc>mdcccxcvi</sc></poem>

Skoldagen är över och adjunkt Ridén går genom de
tomma korridorerna. Han har suttit ensam i
kollegierummet, rökt en cigarrett och funderat över staden
Ljungsvik och dess historia. Han skyndar genom
korridorerna, utför de breda, ekande trapporna, en vänlig
människa, en lärare som också brukar låta eleverna
komma till tals. Han försöker gå med spänstiga steg,
vill vara rak i ryggen som det skulle anstå en
pensionerad officer. För han blev aldrig officer. Trots att han
ändrade sitt namn från Johansson till Ridén kom han
inte in på banan. Han hade dålig syn och dålig rygg.
Han skjuter upp den stora tunga porten, skolgården är
stor och kal. Ovanför hans huvud blänker inskriften:

<poem><sc>ljungsviks högre allmänna läroverk</sc>
<tab><tab><tab><sc>mdcccxcvi</sc></poem>


och alla fönster i den stora byggnaden står mörka
bakom honom. Blåsten tar fatt honom när han går över
den svart asfalterade skolgården, han drar sin mörka
rock tätare intill den magra kroppen. Vinden fladdrar
med bockskägget och tvingar honom att luta sig framåt
för att inte sopas undan. Han vågar inte gå helt rak
i ryggen längre, han vill inte låta rocken bli ett
vindfång och segel som för honom bort. Men även när han
går framåtböjd försöker han ge sina steg spänst.

Ridén är konservativ. Han har alltid röstat så långt
åt höger som skolstadgarna tillät. Värna våra minnen,
som han sa. Lützen, kronan och Narva. En gång
skulle en konservativ majoritet ge honom i uppdrag att
leda det stora företaget att skriva femton tunga, stora,
svinlädersinbundna, uppskattade, aktade, grundlärda,
omfattande, djupgående, slutgiltiga folio: ”Ljungsvik,
dess historia, geografi, befolkning, näringar, kultur,
uppland.” Det var hans livs dröm. Nu när han hade de
dyrbara papperen om Erik XI i portföljen kände han
sig stå närmare detta mål än någonsin förr. Ja, ja, det
finns mycket man kan drömma om när man går genom
en gammal stad.

Adjunkt Karl Oscar Gustaf Adolf Erik Wilhelm
Ridén kände sig leva i en slapp tidsålder. Han skulle
ha velat höra trummorna rulla och trumpeterna
förkunna nya segrar. Dimmor, smattrande hästhovar i
regnnatt, sönderskjutna fanor stolt fladdrande mot
stormsvepta skyar, ja han brukade ofta tänka på 

befriande handling, spänna vingar, bränna skepp, göra
stor gest. Han hade. Han hade velat. Han hade velat
vara. Vad han egentligen hade velat vara, det visste
han väl knappast själv. Men han spände ut den lilla
spetsiga bröstkorgen, rätade på den spensliga ryggen
och med näsan högt i vädret, bockskägget rakt mot
vinden och den mörka rocken flaxande gick han med
korta snabba steg hemåt.

Också Ridén har varit ung en gång. Han har varit
tjugofem år och hetat Kalle och haft goda vänner (som
nu är döda eller långt borta i fjärran land, alltför fina
att vilja kännas vid honom, två i fängelse och en på
alkoholistanstalt). Då dracks det för varandra, för
kulturen och:

– Tysklands sak är vår!

– Hoch der Kaiser!

Det var den gången. Mycket, mycket längesedan nu
och nästan glömt under årens bråte. En hänförelse
undanslängd i historiens skräpkammare.

Sen gick åren. Kalle glömdes bort och i hans ställe
kom adjunkt Ridén. Städerna växlade, provåret
passerades och när han var trettiotre år gammal blev han
gift. Han bodde då i en liten stad på slätten i söder.
Han var lärare i en vit skola med rött tegeltak och ån
rann förbi strax bakom skolhuset. Det var en vacker
park längs ån. Pilträd, gräsmattor och lekande barn.
Om sommaren reste man ned till havet och badade. Var
man rik hade man en villa vid havet.


Adjunkt Ridén hyrde ett rum av änkefru Berger
som en gång varit född Schultze och vars man haft
en villa nere vid havet innan skandalen då han sköt
sig. Banken tystade ned historien med tanke på
hustrun och barnet och man lät henne behålla sitt hem.
Adjunkten var mager och snäll, gick ensamma
promenader längs ån i skymningen och satt i sitt rum och
läste. Änkefru Berger drillade honom. Hon ville
uppfostra honom. Hon talade mycket om sitt
barndomshem och sin far som tillhört stadens
köpmannaaristokrati.

– Varje sommar går jag till kära pappas grav med
några blommor för man ska inte glömma sina kära.

Adjunkt Ridén var rädd för fru Berger, han hade
gärna velat flytta därifrån och bo någonstans där han
tilläts ha nyckel i sin dörr och låsa sig inne, men han
tordes aldrig säga sin värdinna att han ville flytta.
Han drog på det dag efter dag och en natt beseglades
hans öde.

Det fanns nämligen också en fröken Berger, Astrid
Berger, som ingen hade brytt sig om och om vars
utseende och uppträdande ingenting behagligt är att säga.
Hon lagade sockerkakor åt adjunkten och bjöd honom
på kaffe, hon satt i hans rum och lyssnade när han
talade, hon skulle bli gift med honom ansåg hennes
mamma. Slutligen. En kväll när Astrid satt i länstolen,
röd plysch, och Ridén berättade om hur stort, hur
mäktigt det romerska imperiet en gång varit, då började


hon känna sig så trött och dåsig. Förgäves försökte hon
kväva sina gäspningar, förgäves försökte hon hålla upp
ögonen, hennes huvud sjönk längre och längre ner mot
bröstet, hon sov. Till slut snarkade hon högt. Men Ridén
vandrade fram och åter i rummet, han hörde inte
hennes snarkningar, hans stämma steg och sjönk i långa
dyningar och han var omsvallad av ord. Aldrig förr
hade han känt talandets glädje så starkt som då, genom
en rymd av ord steg han högre och högre till en
oändlig ljus klarhet. Han gick med långa kliv över golvet.
Orden forsade fram över hans läppar.

Men Astrid hon sov i länstolen och hon sjönk
djupare och djupare ned i sömnen vaggad av hans ord, ju
djupare hon sov ju djupare sjönk hon i länstolen.
Kjolen, som när hon satte sig sedesamt hade dragits ner
över knäna, fastnade i stolsdynan och gled nu upp över
hennes ben. Efter två timmar satt hon på golvet med
huvudet fridfullt vilande på stolsdynan och kjolen
uppdragen till hakan. Ridén gick fram och tillbaka på
golvet. Han hade slängt av sig kavajen, slitit bort
krage och slips, skjortan var våt, svetten stod på
pannan, han gestikulerade. Ibland klev han över henne,
ibland gjorde han en omväg för att inte trampa på
henne. Hela tiden talade han. Han vaggades på ett
hav av ord där meningarnas dyningar sakta och
mäktigt rullade ut över hans läppar, där kriser och
revolutioner slogs till bränningar och pax romana blev en
glasklar stiltje på blankt hav. Det var ett fräsande 

<img></img>

grönt hav av ord för hans ögon, ett brus av ord i hans
öron och en hög kupa av klara tankar över honom.

Änkefru Berger hade suttit i vardagsrummet och
räknat timmar, ömsom hade hon hoppats att
adjunkten friat, ömsom hade hon fruktat att han med brutal
manlig list skändat och förfört hennes lilla dotter.
Hennes oro hade växt, hade till sist blivit henne
övermäktig. Hon kunde inte längre hålla sig stilla, hon måste
in och se efter vad som skedde. Hon sprang rultande
fram till Ridéns dörr, ryckte upp den. Dottern låg till

synes avsvimmad på golvet med kjolen uppdragen,
Ridén var svettig och vild, röt obegripliga ord, svängde
med armarna. Änkefru Berger släppte ur sig ett
hjärtskärande skri, vände sina tjocka ben i luften och satte
den tunga ändan i golvet så att huset skakade och den
lilla porslinsherden föll ner från chiffonjén och slog
staven av sig. Hon låg nu avdånad, mjölvit i ansiktet
och blå om läpparna.

Astrid vaknade, skrek, klöste Ridén i ansiktet.
Ordsvallet ebbade för Ridén, han stod åter på
verklighetens överslammade och illaluktande lågvattenstrand.
Han var mycket liten och mycket ensam. Flickan han
inte förfört grät och klöste honom. Modern vaknade
stönande och de unga tu gifte sig två månader därefter.
Under hela den högtidliga bröllopsakten hade Ridén 
svårt att hålla sig för skratt, det kiknade i magen,
bubblade i halsen, ögonen tårade sig och näsan
frustade. Han hade trampat på ett tuggummi och det hade
fastnat under hålfoten. Den fete blonde brudnäbben
som hette Jan och var sex år stod nu bakom honom när
han låg på knä, pillade och slet i tuggummit och den
lättkittlige Riden fnissade och frustade i olyckligt
skratt. Prästen såg strängt på honom och när bruden
blev ensam grät hon och grät hon och grät hon därför
att hon blivit gift med en så hädisk barbar. Ridén var
lyckligt gift och då fru Berger dog tre månader senare
ärvde Astrid alla hennes möbler så det unga paret fick
ett eget litet bohag att dra om sig när yttervärlden var 

elak. Ridén hade aldrig sett så utstuderat fula och
obekväma möbler förut.

En enda liten sak hade dock Ridén som egen. En
liten grönmålad bokhylla hopsnickrad av sockerlådor.
Den hade följt honom ända sedan studentåren. Nu när
han återvänt till sin födelsestad stod den i hans
arbetsrum som ett minne av hans vilda och stormiga ungdom.

Ju närmare adjunkt Ridén kommer den gamla villa
där han bor ju kortare blir stegen. När han öppnar
den vitmålade trädgårdsgrinden försvinner spänsten i
hans steg, han ser sig oroligt omkring som om han
letade efter något. När han öppnar dörren till villan
krymper han. Bockskägget slokar skuldmedvetet,
ögonen kryper in och försöker gömma sig bakom
glasögonglasens reflexer, bröstkorgen sjunker ihop,
handflatorna vänds uppåt och tårna inåt. Han smyger genom
hallen men när han lägger handen på låsvredet till
arbetsrummet hör han Astrids röst.

– Snyggt sätt att komma smygande så där!

– Åh, är du hemma Astrid lilla. Jag trodde ...

– Hemma, jag är väl alltid hemma. Kunde du tro
något annat va? Har jag nånsin fått vara annat än
hemma?

Adjunkt Ridén står alldeles stel vid dörren. Hans
hustrus ögon stack rakt genom honom och han höll
bedjande upp sina framtassar.

– Du är oduglig Karl Oscar. Du är ful! Du är liten,
du är lat! Astrid höjde rösten så att man skulle höra 

henne i grannvillorna. Du har förstört mitt liv. Du!
Ja, du lille inkompetente, oduglige, late, liderlige! Du
är vidrig!

Ridén satt helt paralyserad på baktassarna,
framtassarna var lyfta till skydd och de små ögonen 
simmade oroligt bakom glasögonen. Hennes ord dröp in
i honom och höll honom förlamad.

– Och inte nog med att du är liten, du duger
ingenting till i sängen heller.

Nu steg hennes röst, den bröts, den blev ett
monotont utdraget tjut för att sjunka ner till ett kvidande
när hon fortsatte:

– Du har inte visat någon respekt för den maka
du en gång lovat älska och ära. Allt är slut för mig.
Allt har förstörts!

– Astrid lilla, sa han, Astrid lilla, jag vet att du
har haft en svår dag igen.

Nu snyftade hon. Hon kved kantigt och stötigt,
vred sina torra händer där handflatorna tycktes
sönderskurna med kniv i djupa rynkor, hon dunkade
huvudet mot väggen och vände ögonen inåt till dess
endast de blodsprängda vitorna syntes under de svullna
ögonlocken.

– Jag har alltid fått vara ett påhäng, ylade hon.
Hon dunkade rytmiskt sitt huvud mot väggen under
ett entonigt gällt skrikande.

– Ingen bryr sig om mig, ingen tycker om mig, jag
har blivit gammal och ofruktsam utan att någon 

någonsin tyckt om mig.

Skriken blev högre och kortare, stötigare och med
saliven rinnande mellan de uppvridna läpparna sjönk
hon sen ihop i en slapp kvidande hög på golvet. Ridén
suckade, släpade in henne i vardagsrummet, la henne
på soffan, bredde en filt över henne och gick stilla in
i sitt arbetsrum. Han låste dörren om sig och satt vid
skrivbordet. Det var mörkt i rummet.

Astrid var svår, hon var ofta svår. Med varje år
hade hon blivit värre. Man måste förstå henne. Dåliga
nerver. Visst! Men alltid bara värre och värre. Adjunkt
Ridén såg en evighet av Astrid framför sig och han
rös hjälplöst.

– Vad kan jag väl göra?

Ute var det nu helt mörkt och när han tände
bordslampan speglade den sig i det svarta fönstret. Ridéns
äktenskap var inte helt lyckligt.</chapter>



<chapter name="Sjunde kapitlet: Vari kyrkoherde Cederik besöker adjunkt Ridén och denne betänker att delad ära är dubbel ära.">
<poem><sc>sjunde kapitlet</sc>

<i>Vari kyrkoherde Cederik besöker adjunkt Ridén och
denne betänker att delad ära är dubbel ära.</i></poem>

Med sina orättade kriaböcker framför sig sitter
adjunkt Ridén och drömmer med öppna ögon.
Upptäckten är gjord. Ljungsviks historia sekler längre och
långt ärorikare än han någonsin kunnat tänka sig.
Ljungsviks ursprung förlorade sig i sagans och mytens
dunkel. Vad skulle de inte skriva om hans stora verk:

”Ett mästerverk utan vank och lyte”

"Ett föredöme för unga forskare ...”

”Hjärtat sväller och bultar av svensk stolthet”

”Tankeväckande”

”Kristallklart”

Den lille Hembygdsvännen skriver: ”Epokgörande!”

– Bvavo Bvavo Vidén, säger kungligheten och
fäster med allerhögsta fingertoppar en orden på
frackbröstet Ridéns. Stadens fäder hyllar honom.
Skolungdomen tågar förbi med facklor. Ridén håller tal vid
hjältekonungens staty. Stolta minnen. Fädrens arv.
Driv oss samman med gisselslag. För kung och
fosterland. Rung rung rung och hjälteskuggan skrevar över
Ålands hav.

Då ringer telefonen. Kyrkoherde Cederiks röst
mullrar i luren och ju mer den mullrar ju tärdare blir
Ridéns ansikte.


– Vi två lokalhistoriker, säger kyrkoherden.

– Samarbete för Ljungsviks bästa. Er lilla
upptäckt. Jag anländer om timme. Gemensamt arbete
för de gemensamma målen. Ni ska inte vara rädd
adjunkt Ridén, ni ska inte behöva axla detta arbete
ensam.

Sedan rings det av och då vet Ridén att han inte
kommer att få skriva sitt stora verk ensam. Att han
kanske aldrig kommer att få skriva det. Han drar
sakta i bockskägget, stirrar moloket mot den kalla
mörka glasrutan. Men slutligen säger han:

– Delad ära är dubbel ära.

När han kommer ut i köket står Astrid helt stilla i
ett hörn. Hon rör inte en muskel och tårarna droppar
sakta från hennes haka. Armarna hänger som
brädlappar utefter sidorna och inte med en min visar hon
att hon märker att han kommit in. Han harklar sig
och säger:

– Såja Astrid. Såja tuttan min.

Astrid stirrar förbi honom, endast en muskel vid
näsroten rycker.

– Kyrkoherde Cederik kommer i kväll, säger han,
kunde vi inte bjuda honom på något gott?

– Cederik? sa Astrid och hennes ansikte sken upp.
Cederik? En kyrkoherde? Gäster? Ut ur mitt kök karl!
Jag har inte tid att stå här och prata. Jag måste tänka
på våra gäster. Vi måste tänka på vårt anseende. Stå
inte i vägen! Ut och gör nytta! Rätta kriaböcker!


Astrid öppnade burkar, läste recept, gjorde små
köttbullar (att spetsa på tandpetare), svampägg på ostbotten, 
fyllda knyten stekta i flottyr. Huset doftade åter
mat och trivsel och Ridén log lyckligt mot sina
kriaböcker. När allt kom omkring var ju Astrid snäll.
Cederik han var nog en hedersknyffel och deras
samarbete skulle kunna bli gott.

Astrid tvättade sig, kammade sig, bytte kläder,
lagade mat, skurade golvet i finrummet, dammsög
hallen, torkade av tavelramarna och när kyrkoherden
anlände öppnade hon dörren med ett strålande leende.

– Välkommen, välkommen, sa hon.

Cederik kom in i hallen med den stora blåröda näsan
skälvande, han vädrade mat och magen knorrade av
hunger. Han kände matlukten smeka sina näsborrar
och snörvlande pumpade han Ridéns hand.

– Käre bror, sa han, käre bror, det är då verkligen
trevligt att träffas igen.

Cederik placerades i finrummets mormorsstol vid
mahognybordet. Astrid kom in:

– Vi har alls inget att bjuda på, bara en liten
vardagsbricka.

Framför sig bar hon en väldig bricka med förutom
köttbullar, svampägg och fyllda knyten, också
baconrullar, gurkbåtar, fyllda tomater, sillsallad, skuren
kalvstek och en vacker Västerbottenost samt tronande
på brickans mitt en flaska Skåne uppvaktad av åtta
exportöl.

– Bara en enkel liten vardagsbricka sån som jag
brukar ge min man när han kommer från arbetet trött
och hungrig.

Cederik lyfte en vit hand:

– Gud välsigne maten. Alla tre stod med böjda
huvuden ett ögonblick, sedan fortsatte Cederik:

– Ni är en förträfflig husmor, fru Ridén. En
gammal ungkarl, som annars i ensamhet får äta sitt torra
bröd, märker detta mer än någon annan. Cederik
klämde en tår ur ögonvrån och sträckte sin högerhand
efter fatet.

– Delikat, sa han om köttbullarna. Köttbullar
måste lagas med kärlek. En måltid utan köttbullar är
som en dag utan sol. Det är inte alla som kan laga
verkliga köttbullar. Men ni kan, fru Ridén! Låt oss dock
inte ödsla tid på onödigt prat. Vi ska inte låta de
fina aromerna förflyktigas. Låt maten tysta mun på
oss, mitt herrskap!

Kyrkoherdens käkar malde lugnt och metodiskt, det
kluckade i hans glas, gaffeln skrapade och då faten
slutligen var länsade och flaskorna tomma, lyfte han
försynt på sin stora bak, en lågmäld fjärt släpptes
fram och han vände sig mot adjunkt Ridén vilken satt
mager och blek och knaprade på en rädisa:

– Om vi nu skulle ta itu med det lilla ärendet vårt,
sa han.

– Nu lämnar jag karlfolket med sina affärer, sa
Astrid. Jag går ut och gör någon liten kaka till kaffet.

<img></img>
Stor och svällande lutade sig kyrkoherden längre
tillbaka i stolen och sa:

– Det är en stor upptäckt, min käre Ridén, en stor
vetenskaplig upptäckt, men vi får inte glömma att vi
måste utnyttja den på ett sätt som svarar mot den
andliga lyftning vårt ljungsvikska folk så väl behöver.
Endast med detta stora mål för ögonen kan vi skapa
något mer än en stundens förgängliga fjärilslek.

Ridén log försynt och började entusiastiskt berätta
med sin tunna stämma om upptäckten, vad den
innebar, till vad den skulle kunna leda. Ljungsviks ära och
Ljungsviks berömmelse. Han hänvisade till den år 1804
avlidne prosten Ährenbreds skrift ”Ljungsviks
åminnelse” där en antydan fanns om konungen Erik

slog sitt grogglas fullt, avvärjde Ridéns förslag om
vatten, drack ett par rediga klunkar, slickade sig om
munnen med en stor röd tunga, putsade vänster
näsborre och sa:

– Ett jubileum som kommer att göra
ljungsviksborna glada till kropp och hedrande kristna till själ är
vad vi behöver. Arbeta du med ditt, jag ska sköta mitt.
Jag har gott om tid, jag har just skaffat mig en liten
pastorsadjunkt, Arf Syndberg, som får sköta det
löpande. Jag känner dem som ska få glädjen att bidra
med sitt arbete i kommittén. Jag ska också skriva några
söndagsbetraktelser för Länets Nyheter om Ljungsvik
och dess historia.

Ridén höjde sitt glas, ur den vida vita manschetten
reste sig en tunn handlov från vilken de magra
fingrarna växte fram och slöt sig om konjakskupan.

– För vårt gamla Ljungsvik!

– För en bördig Herrens vingård!

De drack ur och Ridén ville fylla på sitt glas, men
Cederik skakade varnande på huvudet. Hakorna
gungade och han sa:

– Måttlighet i allt, min käre broder. Kom ihåg att
måttlighet är den sant kristliga dygden.

Nu knackade Astrid på dörren:

– Jag har dukat ett litet kaffebord i matsalen, om
ni har talat färdigt så ...

– Ni överöser oss med välvilja, sa Cederik. Han

Eriksson och Ljungsviks grundläggande. Men en god slump
hade varit honom behjälplig att slutligen finna de
viktiga dokumenten.

– En ren tillfällighet. Men man får inte glömma att
i forskningen betyder ofta tillfälligheterna mycket,
ehuru tillfälligheter som icke föregåtts av forskning,
slumpens skördar bärgade av oerfarna händer, blir till
intet.

Allt under det adjunkt Ridén berättade, satt
kyrkoherde Cederik och blossade på sin cigarr, han höll de
vita feta fingrarna knäppta över den stora buken, benen
stod rakt ut, ett åt öster, ett åt väster, han grymtade
då och då välvilligt instämmande.

– Käre bror, sa han sen, jag hoppas du förstår att
detta inte får bli ett rent vetenskapligt och materiellt
arbete, vi måste hela tiden, som jag förut sa, hålla
syftningen klar. Jag är varken vetenskapsman eller
journalist, jag är bara en enkel och fattig Herrens tjänare
vars uppgift det är att ständigt hålla menigheten för
ögonen de rättesnören, som en högre vilja än vår
behagat göra gällande och uppenbara såväl i vårt
dagliga liv, som i vårt fosterlands ärorikaste sidor i
historiens bok. Han tystnade, harklade och såg sig
oroligt om.

– Det känns så torrt i halsen. Du har kanske ...

– Äh, ursäkta mig, sa Ridén, du får verkligen
förlåta. Han letade fram sin länge sparda och
omsorgsfullt undangömda gamla flaska fin konjak. Cederik

hävde sig upp ur mormorsstolen och tågade med tunga
steg in i matsalen. Golvplankorna bågnade under
honom och i hans fotspår trippade adjunkt Ridén.

Det var dukat! Oststänger, banantårta med
valnötter, smörbröd, frukostbullar, muffins, saffranskrans,
kanelrutor, mazariner, chokladbakelser, polynéer,
plättbakelser, vattenbakelser, honungskaka, mjuk
pepparkaka, kryddkaka, mormorspannkaka, maränger,
chokladbiskvier, havreflarn, mandelformar, stjärnor,
kvickstabullar, spritsar, drömmar, krabbeliner, struvor,
rosenbröd, smörkransar, strassburgare, en krokan och en
spettekaka. Astrid Ridén hade verkligen utnyttjat tiden
väl och Cederik slog ihop händerna:

– Ordspråket säger: ”God kvinna är Guds gåva.”
Sannerligen först nu förstår jag vilken lycklig man du
är, Ridén.

Efter två timmar var faten länsade. Ridéns ögon var
glasartade, Cederik satt belåtet smackande och såg på
Astrid:

– En verklig Guds gåva, sa han.</chapter>

ÅTTONDE KAPITLET

<i>Vari kyrkoherde Cederik och adjunkt Ridén besöker
Stadt och upphöjda ting diskuteras.</i>

— Detta är en afton då viktiga beslut fattas.
Kyrkoherde Cederiks stora ansikte log och han klappade
Riden på axeln.

— Vi måste fira tilldragelsen. Jag känner
hovmästaren på Stadt. Han ser till att det vankas lite extra
gott då jag kommer. Förresten är en promenad före
maten bara nyttig för oss.

Kyrkoherden slog än en gång den magre adjunkten
på de beniga axlarna, först på den vänstra, sedan på
den högra. Cederik lutade sig stor och svällande svart
över Riden och log med blänkande tänder. Nog hade
Riden helst velat stanna hemma, hans mage var så
förunderligt tung. Dock stirrade Cederik befallande på
honom och han reste sig lydigt. Cederik bugade för
Astrid, kysste på hand:

— Jag kommer aldrig att glömma denna angenäma
afton, aldrig, fru Ridén!

När dörren slagit i lås bakom dem sprang Astrid
upp på sitt rum, hon kastade sig framstupa på sängen,
tårarna rann och hon snyftade övergivet:

— Varför fick jag inte träffa honom förr? Ty hon
hade gripits av stor kärlek till kyrkoherde Cederik.

Lugn och trygg, med ett ansikte skärt och slätt som

ett barns, gick Cederik genom gatorna. Ridén följde
honom på smala ben. Ovanför bockskägget var hans
ansikte glåmigt och magen tryckte av övermättnad.
Då och då släppte han ur sig några prd om Ljungsvik
och dess historia. Men Cederik svarade honom inte
utan svängde sin svarta käpp och nere vid älven
stannade han under en gatlykta. Vattnet blänkte av alla
stadens ljus och Cederik pekade med käppen ut över
vattnet.

— När jag var barn, då var det ännu rena
vildmarken på andra sidan älven. Vildmark är det väl
förresten fortfarande, men skogen och naturen är skövlad.

Fabrikerna stod mörka på andra stranden, men ur
alla de nya bostadshusen strömmade ljus och

neonreklamerna blänkte.

— Vi måste hålla våra ideal rena, min käre Ridén.
Vi får inte låta dem sölas i tidens smuts. Där ligger ett
Ljungsvik som inte respekterar vår kultur, vår historia.
Vi måste omvända dem, måste uppfostra dem till
vördnad.

Gatlyktans ljus blänkte i Ridéns glasögon, han
hostade, harklade sig och hans röst flöjtade tunn och hög
ut över älven:

— Vi representerar det bestående och ett jubileum
är inte bara en folkfest, det stämmer också sinnet till
eftertanke och samhörighet med det gångna och
bestående.

Vågorna slår och kluckar mot kajen, i långa rader

speglas kajens gatlyktor i vattnet och man går
bredvid varandra fram mot Stadt. Cederik stor och väldig
under sin bredbrättade svarta hatt, Ridén liten och
spenslig med bockskägget stretande och glasögonen
blänkande. De passerar genom lyktornas ljuskoner,
skuggorna växer och krymper om dem, älven glider
bredvid dem och Cederik muttrar:

— Det är inte utan att jag blir sugen. Det blir roligt
att se vad Pettersson på Stadt har att bjuda på i dag.

När herrarna kom till Stadt hölls dörren upp för
dem och rockvaktmästaren bugade djupt för Cederiks
svarta rock. Även Ridéns rock behandlades med
respekt, men man visade den inte den vördnad som kom
Cederiks rock till del. Cederik skred in i matsalen med
Ridén tätt efter sig. Han lät blicken svepa över salen,
de bländande vita linnedukarna, kristallkronorna,
stuckornamenten i taket, de tunga draperierna, de
mjuka mattorna. Glasen stod uppradade runt de
konstfärdigt brutna servetterna, de intima bordslamporna
med rosa skärmar var tända, de gröna askkopparna av
glas var välputsade, stolarna förväntansfulla,
servitriserna uppradade. Handelsresandenas blanka hjässor
böjda över faten, storätarnas metodiska gaffelviftande,
de nätta damernas armbågsspretande, matpetande, det
stilla ätandesorlet och klangen av glas, groggbrödernas
andaktsfulla röda ansikten när de fått in den tredje
olagliga konjakskupan, allt detta var skrämmande och
ovant för Ridén och han höll sig tätt intill Cederik.

Hovmästaren slog ut med armen:

— Ett bord, kyrkoherden? Ett bord var det.
Varsågod! Passar det? Tackar, kyrkoherden! Tackar! Jodå.
Visst! Jag lovar att göra mitt allra bästa. Naturligtvis
kyrkoherden.

Cederik lät sig sjunka ned i den kvidande
karmstol som hålls fram. Han satt i ett hörn, han kunde se
ut över hela lokalen utan att själv synas alltför mycket.

— Det kommer att smaka gott med en liten matbit
efter promenaden eller vad säger lille Ridén?

Ridén som så sällan hade råd att gå på restaurang,
han satt i sin stol stel och spänd och försökte göra sig
så liten och osynlig som möjligt. Han fruktade att
människor såg på honom, lutade sig mot varandra över
borden och viskade om honom, kritiserade honom och
kommenterade honom. Han fingrade oroligt på
bordduken och kände sig egentligen alltför mätt för att vilja
äta något. Men han tordes ingenting säga ty Cederiks
ansikte sken brett och vänligt mot honom. Det ryckte
i Ridéns fingrar så att Cederik dunkade honom i
ryggen och dånade ut över matsalen:

— Är du nervös, Ridén lille? Du måste äta mer, du
måste låta det växa späck runt nerverna. Nervositet är
de ungdomars och astenikers plåga. Låt bli att fingra
på duken! Lugna dina nerver, tänk på maten i stället.
Riden skyndade sig att stoppa de oroliga händerna
under bordet och hans ansikte antog ett snällt och
fåraktigt uttryck.

Nu kom smörgåsbordet in och Cederik slog ihop sina
mjuka vita händer och sa:

— Aha!

Sill i glas, sill i ask, sill på fat, sill i låda och sill i
sallad. Fina små runda potatisar, italienska, färska,
hitflugna. Gravad lax och rökt lax, rysk kaviar, tunga,
Janssons frestelse, skinka, gåsleverpastej (fransk),
hummer, sardiner i olja och sardiner i tomatsås, rädisor,
räkor och ostar, majonnäser, sallader och små korvar,
salami (ungersk), planks och prostinnans korv,
gustafskorv (falukorvens föregångare, tillverkas endast i
Solvarbo — en verkligt utsökt delikatess), hästkött, salt
kött, grisfötter och grissvansar och mycket mycket
annat bars fram. Aalborg i glasen och Cederik böjde
sitt huvud. Han lät de skära ögonlocken falla ner över
ögonen och mumlade tyst:

— Tack gode Gud, du alltings skapare och
upprätthållare för att du lät de små romkornen växa och bli
fiskar som fångades, lades på burk, lades på fat, röktes
(böcklingen ser verkligen fin ut), saltades. Tack Gud
för att du lät säden växa, sätta ax, skördas och
brännas till detta livets vatten. Tack Gud för alla dina
gåvor. Tack för att du unnar din tjänare att göra din
gästfria naturs skönhet rättvisa.

Cederik mumlade allt detta tyst. Dock ej tystare än
att Ridén hörde honom. Denne som just stuckit
gaffeln i en sillbit och höll sillfatet med andra handen
kände sig tvingad att böja huvudet även han. Dock

vågade han inte släppa taget om sillgaffeln och ställa
tillbaka sillfatet, ty han fruktade att detta skulle väcka
uppmärksamhet och anses som skrymteri då han inte
var prästman eller officiellt hade tillkännagett att han
var frireligiös. Att obekymrat äta vidare skulle kunna
misstolkas än värre då han dock var statstjänsteman
och skyldig att vörda religionen. Han rodnade därför
långt ned över kroppen av rädsla att skämma ut
sig och sökte förtvivlat efter en lösning på sitt
problem. Innan någon lösning nåtts var Cederiks bön slut
och denne kastade sig med den rutinerade ätarens
vidgade näsborrar över de fat snabbfotade kypare bar in.
Ridén var mycket, mycket mätt. Cederik tuggade
och svalde, ådrorna vid hans tinningar svällde och stod
tumstjocka från den rosiga hyn. Han for med
glänsande ögon över faten, högg in med gaffeln, rensade
med kniven, skrapade med skedarna, snart var faten
länsade, tomma, utburna och nya fyllda fat inburna.
Serveringsbordet bredvid dem var belamrat med en
ständigt växande kökkenmödding av porslin och
matrester. När Cederiks värsta hetshunger var stillad lyfte
han sitt glas och såg Ridén i ögonen:

— För Ljungsvik.

— För Ljungsvik.

Ridén hade inte velat äta så mycket, hans lilla buk
var redan hårt utspänd av all den smörgåsmat och alla
de bakverk han stoppat i sig, men när han visat tecken
att låta sitt ätande slappna av hade Cederiks blickar

slagit som piskrapp på hans samvetes länder. Föraktar
du den gode Gudens gåvor, lille Ridén? Är du gripen
av högmod och håller dig för god att äta, adjunkten
lille? Därför hade Ridén ansträngt sig och stoppat i sig
och Cederik hade med kraftig stämma sagt:

— Aladåben är utsökt, och lagt stora stycken på
Ridén fat. Nu värkte hans lilla magsäck som inte var
van vid dylikt överflöd utan alltid levat anständigt
och småsvältande som en statstjänsteman anstår. Hans
smala höga panna var blank av svett och den vita
kragen som stramade kring den fågellikt tunna halsen
hade fått svettränder. Hans leende var ansträngt och
ögonen matta. Men Cederik som efter supen fört en
lång viskande överläggning med hovmästaren och sett
denne skynda mot köket, han lutade sig över bordet:

— Det första tecknet på en sund själ är
självbehärskning. Både du och jag lider av denna väntan på
varmrätten. Våra händer skälver och våra magar
skriker. Jag har sett din oro, Ridén, och jag förstår den.
Dock måste jag be dig iaktta större behärskning. Illa
anstår det oss att visa vår otålighet. Det dröjer innan
varmrätten kommer, det dröjer. Men vi stålsätter oss.
Detta är ett bevis på den vuxna människans höghet.
Hon har inte såsom djuret och vilden blott
ögonblickets behov för ögonen, hon har även evighetens
perspektiv och det gör henne fastare i hullet och klarare i
anden.

Ridén öppnar munnen, han öppnar och sluter den

flera gånger, han liknar en fisk som blivit uppdragen
på land och med kroken i mun kippar med gälarna i
korgen. Men han samlar sig, anden segrar över
materien, hjärnan över den värkande magen, med stelt
stirrande blick och tunna blodlösa läppar pressar han fram:

— Men vår tids människa har inte den fullkomliga
ro som våra förfäder hade. Se på de förnöjda bönder
som gick fridfullt plöjande sina tegar här i dalen för
hundra år sedan. De kunde konsten att leva. Den
moderna människan däremot, hon hastar från nöje till
nöje i en otillfredsställdhetens eviga virvel.

— Just därför måste man fånga dem med nöjen, vi
ska göra Ljungsviks sjuhundraårsjubileum till en
uppryckningens fest för vardagens människor. Genom
dagens glädje till förståelse för evighetens problem.

— Men tror du verkligen att jubileet kommer att bli
verklighet? Vi är ...

— Lita på mig, säger Cederik, lägg saken lugnt i
mina händer. Han håller fram händerna så att de skära
handflatorna bildar en stor köttig kupa. Redan i kväll
kommer jag att tala med Risling. I sommar jubilerar
vi, sanna mina ord. Lita på mig.

Cederik såg ner i bordduken vid de sista orden. Det
syntes att han utkämpade en svår strid med sig själv.
Han riktigt spände fast ögonen i duken, men slutligen
kunde han inte hålla sig längre, han lyfte med en tung
suck blicken och sneglade oroligt mot köksdörren.

— Det dröjer.

NIONDE KAPITLET

<i>Vari varmrätten bärs in och redaktör Risling
gör sin entré.</i>

Köksdörren slogs upp! Ledd av hovmästare
Pettersson, som iförd sin nya ljusblå frack bugade åt alla
restaurangens gäster, sågs en procession av kypare tåga
in i matsalen. Efter hovmästaren gick två kökspojkar
i meterhöga vita mössor vilka på sina axlar bar ett
väldigt silverfat på vilket låg en oxstek stor som ett
salsbord inramad av helstekta spädgrisar och späckad
vildfågel. Fyra kypare i rad, den äldste med
hederslegionens band (han hade en gång räddat
andresekreteraren vid Franska Republikens beskickning ur en
tråkighet i sammanhang med ... men det stod i
kvällstidningarna på sin tid) kom bärande terriner med sås
och backar med fin, liten, skär, vackert dillprydd
italienpotatis, stora fat grönsaker, röda morötter, gröna
ärter, fat på vilka vilade geléer, gurkor i ättika och i
saltlake, syltlök, rört smör, persiljesmör och
vitlökssmör. Takt tu, takt tu!

Trossen utgjordes av en knubbig servitris med en
blankputsad bricka buren över huvudet på mjälla vita
armar. En bricka med kryddor och såser: kryddpeppar,
vitpeppar, vitlöksklyftor, vitlökspulver, gurkmeja,
pepparrot, lager, salvia, mejram, timjan, dragon, gråbo,
dill, gräslök, mynta, persilja, krasse, vinruta, vinäger,

kapris, kryddnejlika, senap, fransk senap, engelsk
senap, spansk peppar, vitsenap, paprika röd, gul och
grön, HPsås, tomatketchup och mycket mycket annat,
våra goda lingon ej att förglömma.

Detta spred en doft, eller riktigare, en symfoni av
dofter som kom det att rinna saliv i tjocka strålar från
Cederiks spottkörtlar och Ridéns ögon att spärras upp
stora och skräckslaget runda bakom glasögonen.
Processionen stannade på fem stegs avstånd från Cederik
som förnöjt slog samman sina händer:

— Ja, det må jag då säga!

Hovmästaren drog matsedeln ur vinlistan, skyldrade
menu och utropade:

— Förfäras ej du lilla stek!
varpå församlingen svarade:

— Nej, nej, aldrig!

Cederik steg upp på stolen och lät sin mäktiga bas
svalla under stuckornamenten:

<poem>— Se hur gott och ljuvligt det är
att bröder bo endräktigt tillsammans.
Det är likt den dyrbara oljan på huvudet
som flyter ned i skägget
ned i Arons skägg
som flyter ned över linningen på hans kläder.</poem>
Allt folket stod med blottade huvuden och de små
kökspojkarna rörde inte en muskel när det smälta
flottet rann i små rännilar utefter deras ryggar. De
uthärdade allt med stoiskt lugn.

Maten ställdes fram på bordet och snart steg ljudet
av Cederiks malande käkar som det rytmiska ätandets
psalm mot matsalens tak. Den bländvita duken fick
såsfläckar och små skära finhyllta potatisar rullade på
mattan och trampades brutalt sönder av grova
mansskor. Köttstycken slets sönder av de hotfullt blixtrande
knivarna och en tät dimma av stekos och ånga steg upp
över slagfältet och invärvde de ätande i sin mjuka
famn. Då och då sköt ett av Cederiks ljungande
ögonkast genom tjockan, Ridéns upplystes i sitt ätande och
tvang sig att med förnyade krafter gå till angrepp mot
den mäktige men redan vacklande och snart slagne
fienden.

Det flimrade för Ridéns ögon och han tog den ena
snapsen efter den andra för att skölja ned köttet och
bränna bort köttsmaken ur munnen. Han beväpnade
sig med andens kraft och den lilla magen svällde och
växte under kläderna. Då och då hördes ett avlägset
mullrande från hans tarmar, en skarp knall ljöd ur
dimman som invärvde de ätande och någon av Ridéns
västknappar sköt ut och slog i väggen. Två av dem
rikoschetterade över rummet och träffade en blondin
på låret. Hon fattade dem som inviter och gjorde
inbjudande rörelser med munnen och knäna, men Ridéns
rött inflammerade öga som en kort stund skymtade
genom dimman var blint för allt utom pliktens bud.

Faten barskrapades och kyparna löpte som kurirer
och ordonnanser för att uppfylla deras minsta
önskan. Världen var nu en tjock fet dimma i vilken
köttstycken, grönsaker och potatis flöt i en fet sås.
Cederik tog sig några få sekunders andhämtningspaus
i ätandet för att skänka hovmästaren ett uppmuntrande
leende. De tjocka läpparna sköt fram ur matoset med
ett vällustigt smackande ljud och grinade i välvilja,
hovmästaren blev till den grad lycklig att ryggen länge
därefter gick i vågor under den blå fracken.

Det smällde och smattrade ur röken. Ridéns
byxknappar visslade om öronen på gästerna, de
barrikaderade sig bakom sina kotlettben och först när major
Kurman som posterat sig på sitt bord vid yttersta
vänstra flanken kunde utropa:

— Alls tot!
la man ifrån sig kotlettbenen och återgick till
groggarna.

Samtliga fat var tomma och Cederiks buk hade
antagit en harmoniskt grandios pampighet. Ridéns kropp
hade svällt upp och det lilla huvudet satt högst upp på
en hårt utspänd kropp. Hans byxknappar hade
skjutits bort i ätandets hetta och byxorna rämnat både
fram och bak. Det var endast med hjälp av sin och
Cederiks servett han kunde skyla sin skam när han
restes upp av hovmästaren och leddes till toaletten.
Bockskägget flaxade ängsligt och öronens flikar hängde
sorgmodigt gråblaskiga.

Ridén ställdes framåtlutad när han kommit in och
sedan spydde han två muggar fulla. Därefter tvättade
han sig, gurglade sig och lånade två säkerhetsnålar av
toalettvaktmästaren. Nu när han avbördat sig
överflödet fann han att han kände sig lätt och glad. Han
såg sig i spegeln, vattenkammade bockskägget,
kråmade sig och rättade till servetterna som kommit i
oordning. Han märkte till sin förvåning att blodet
rann häftigare än någonsin förr genom ådrorna och
aldrig hade han känt sig så stark och lycklig. Han
lutade sig mot den vita kakelväggen, klappade sig på sin
nu för första gången stora mage och bjöd
toalettvaktmästaren på en cigarr:

— Vilket underbart väder i dag! Har herr
toalettvaktmästaren någonsin betänkt sanningen i det gamla
romareuttrycket: ”Dulce est desipere in loco”? Inte?
Det är nöjsamt att slå sig lös. Herr toalettvaktmästaren
borde studera latin. En människa utan latin är blott
en halv människa. Smakar cigarren?

Ett par bord från Cederik satt en fet man med en
vacker mullig kvinna. De åt något lätt men dyrt och
drack vin ur karaff. Det ansågs depraverat i
Ljungsvik men den fete mannen som ansåg sig vara en
världsman och i sin ungdom både sett Neapel utan att dö och
Nässjö utan att blekna, solade sig i sitt
världsmannarykte och om det gällde åte han sniglar.

Cederik suckade ty han såg med oro hur mannen
smekte kvinnans ben. Kvinnan log sött och skakade
skälmskt på huvudet så halsbanden klirrade och
brösten hoppade.
— Stackars redaktör Risling, sa Cederik, se där är
ännu en kvinna som håller på att förföra honom. De
gör ju inte annat. Varför ska människorna vara så
svaga för köttet och dess lustar. Nej, späka sitt kött
och göda sin själ, det bör vara ens mål här i livet.

Redaktör Risling hade ingen tidning och ingen
redaktion. Han hade visserligen en reservoarpenna men han
skrev nog varken artiklar, recensioner eller reportage
med den. Titeln redaktör var närmast en hederstitel.
Han var Ljungsviks organisatör, tjänare-gamle-gosse,
allas vän och alla pressfotografers staffagefigur. Han
var den som alltid var nödvändig och alltid i centrum,
även om man aldrig riktigt kunde precisera vad han
gjorde eller varför han gjorde det. Han var en av
markens liljor. Han hälsar med en lätt handviftning mot
Cederik och denne böjer huvudet till svar.

Men nu kommer lille Ridén från toaletten. Hans
huvud skjuter upp från den utspända kroppen, han
skrevar fram på smala ben som knäar under tyngden
av den utputande magen, såsfläckade servetter skyler
honom fram och bak men bockskägget är trotsigt lyft
och ögonen skjuter blixtar. Ridén har kommit in i sin
andra andning och när han sätter sig säger han:

— Det var en god middag. Hoppas nu bara att
efterrätten blir bra den med.

I samma nu tågar hovmästaren fram följd av de två
kökspojkarna som bär en barnastor glassbomb.
Eftertruppen utgörs av en kypare med famnen full av
vinflaskor och en servitris med en silverbunke chokladsås.

— En lätt och luftig avslutning på en god måltid,
säger Cederik.

Ridén börjar äta. Krampen har lossnat. Glassen har
mersmak. Med frisk aptit hugger han vidare in på
glassbomben. Cederik ser på honom med tårade ögon
och höjer sitt sherryglas.

— Jag har misskänt dig, Ridén . Jag trodde ett
ögonblick att du föraktade min frugala lilla kvällsmåltid.
Broder! Tag min hand!

De fattar varandras högerhänder tvärs över
glassbombens ruiner, ser varandra djupt in i ögonen, klingar
med glasen.

— Allt skall vara dig förlåtet, säger Ridén.

När de ätit färdigt och de små kopparna starkt svart
kaffe står bredvid de stora konjakskuporna vilar en
mättnadens belåtenhet över deras anleten. Cederik
släpper ut några hyskor i de prästerligt vida byxorna och
lyfter en stor vit hand.

— Nu går jag och hämtar Risling.

Cederik trampade fram över golvet och pustande av
ansträngning sa han till Risling:

— Kom över till vårt bord, Risling, sitt inte ensam
och uggla.

— Följ med oss du, pluttungen min, sa Risling till
den mulliga kvinnan. Han reste sig upp, rödmosig och
skallig, nackvalkarna dallrade och Cederik sa:

— Jag har något allvarligt att tala med dig om.
Den mulliga kvinnan hette Beddy, hon var stadens
liderliga kvinna med dåligt rykte. Nu kastade hon sitt
öga på Ridén. Denne träffades på kinden, rodnade
djupt, såg på hennes vaggande ron och reste sig
sömngångaraktigt upp. Mitt på golvet mötte han Risling,
Cederik och Beddy, som befann sig på marsch mot
Cederiks hörnbord. Ridén bockade och bugade,
servetterna fladdrade och Beddy log hult mot honom.
Efter presentationen satte man sig åter i rörelse mot
Cederiks bord. Risling blekfet och pussig av
representationssprit och oandliga idrotter. Cederik prästerligt
tung. Sist i ledet lille Ridén med skrevande ben och
med ögon som klängde sig fast på Beddy, vilken med
gungande höfter och kåta strupljud anförde tåget. Man
satte sig. Groggarna kom fram. Under bordet klappade
Risling och Ridén varandra på händerna i tro att de
gjorde Beddy sin kur. Cederik planerade det
kommande jubileet samman med Risling.
TIONDE KAPITLET

<i>Vari man firar ett nachspiel och den lille adjunkten
gör skandal.</i>

Stadt skulle stängas. Man hade redan låtit blinka två
gånger med kristallkronorna, och den bugande
hovmästaren sa till Cederik:

— Herrarna kanske skulle vilja ha ett privatrum?
Hovmästaren försökte undvika att se på Beddy, ty
han var förargad på henne. Det var inte mer än två
nätter sedan hon legat hos honom. Han hade då sagt:

— I morgon får du träffa lilla mamma och sen
förlovar vi oss.

Nu fiskade hon redan efter rike Risling. Men, Beddy
var sån. Det kunde inte hjälpas. Man måste förstå
henne. Hon kanske hade komplex. Han fick förlåta
henne när hon kom tillbaka igen.

Cederik och Risling hade fattat varandra under
armarna för att motverka den knänas svaghet, som den
sena timmen åstadkommit. De drog sakta uppför
hotellets breda marmortrappor under djupt samtal.

— Världen är ond, suckade Cederik.

— Mer än ond, hickade Risling, den är hänsynslös.

— I ett samfund som vårt ...

— Förhärskar akkordens Aand.

Risling rätade på ryggen, de röda nackvalkarna
skavde mot varandra och han fortsatte:
— Men vi sviker inte våra ideal.

— Vi förstår varandra, Risling.

— Du sa det förlösande ordet, Cederik.

Ridén steg uppför trapporna i ett salighetsrus. Han
svävade bredvid den fint svarvade och läckert
doftande Beddy, vilken hovmästaren med så stora, stumma
och bedjande gester försökt hålla kvar i matsalen.
Ridén hade gjort ett djupt intryck på Beddy. Hans
bockskägg, hans servetter, hans långa magra händer
och påtagliga beundran hade faktiskt gjort ett så starkt
intryck på henne att hon inte kunde undgå att fråga
sig hur mycket han månde kunna ha i plånboken.

Ridén var kär och hans hjärta klappade klappklopp,
klappklopp, klappeliklopp. Beddy stannade mitt i
trappan. Mitt på den röda mattan, mitt under
kristallkronan. Hon stannade mitt på den breda trappan och
omfamnade Ridén, förstulet fingrande på hans plånbok,
som var stinn av månadsavlöningen och blev styv och
hård under hennes fingrar.

Längst ner i trappan kom den molokne hovmästaren
med flaskor på en bricka. Han hostade förtvivlat och
Beddy släppte greppet om Ridén. Hovmästarens hjärta
sargades när han såg dem men han bar tappert sina
flaskor. Han var en lidande människa, men han var
dock en man för vilken plikten alltid stått främst
och ingenting, vare sig Beddys otrohet eller
lagstiftningens hotelser, kunde förmå honom vika av från den
trappa uppför vilken han egenhändigt bar sprit till

kyrkoherde Cederiks nachspiel. När han passerade Beddy
och Ridén, såg han endast på dem med en sårad hinds
bedjande ögon och skyndade sedan vidare upp mot
rummet.

Beddy och Ridén gick hand i hand genom
korridoren. Deras ögon glänste och glittrade som lyckliga barns.
Beddys lilla rara ända vippade lekfullt och hennes
runda lår svepte schvipp, schvipp mot varandra. Ridéns
bockskägg sprakade, hans glasögon sände gnistor.
Hovmästaren höll upp dörren för dem och återvände sen
kvidande av olycklig kärlek ner i de undre regionerna.

Cederik och Risling satt i soffan och såg på Beddy
och Ridén när de kom in. Ridén svävade lätt på tå och
Beddy plutade med munnen, putade med brösten,
svängde med höfterna och svepte med kjolen. Cederik slog
upp i glasen.

— Ack de mänskliga lidelserna, sa Cederik
eftertänksamt till Risling, som full och filosofisk och med
sina köttsliga lustar dränkta i gin-och-tonic svarade:

— Ja, se på vår vän Ridén, han som alltid ansetts
talträngd men försynt. Se, så han försöker bestiga
fröken Beddy mitt framför våra ögon.

— Käre Risling, bör man förvåna sig över att ett
svagt käril som denne Ridén inte kan låta spriten fylla
sin verkliga roll, som en matsmältningens underlättare
och en samtalets och den förfinade umgängeskonstens
förlossare utan låter den bli bränsle för sina otyglade
lustar?
— Se, redan har han hunnit kyssa henne, men ack
så blött. Ja, antingen är han mycket berusad eller också
mycket oerfaren.

— I varje fall tycker man sig skymta en viss lidelse
hos honom.

— Du har rätt, broder Cederik. Man bör icke bita
en kvinna i knävecket innan hon hunnit ta av sig
strumporna, nylonstrumpor växer inte på träd. Nu
löper maskorna! Och jag som betalt 15 kronor för
detta par!

— Jag undrar om inte Ridén börjar bli väl intim
med kvinnan?

— En otäck hundaktig tillgivenhet i hans ögon!

— Men dem renom är allting rent. I mitt yrke, min
käre Risling, lär man sig känna alla mänsklighetens
dårskaper och laster, lär sig förstå och förlåta. Lämnom
Ridén på syndens väg! Synden är sin egen lön, med
tiden kommer även han till besinning. Får jag fylla på
brors glas?

Beddys nylonklädda ben viftade i luften, hennes vita
charmeuseunderkjol stack vackert av mot hennes lårs
varma rubensfärg och Ridén, vars servetter kommit i
vild oordning och vars bockskägg testat ihop sig i
upphetsning, smekte med valna fingrar på henne och den
stora kärleken sammansnörde hans hjärta.

— Älskade, viskade Beddy med halvslutna
ögonlock.

— Älskade, kan du ge lilla Beddy någonting? Hon
höll därvid hårt om hans stora plånbok och Ridén som
ingenting kunde neka henne drog med en flott gest
upp den ur fickan och sa:

— Allt mitt är ditt!

Med händerna fulla av sedlar, som hon i barnslig
förtjusning än kramade ihop till en boll, än åter slätade
ut, kuttrade Beddy kärleksfullt:

— Pengar, pengar, pengelengar, pengelongar, pengar,
pengar.

Hon la sig tillrätta på mattan och lät sina lår falla
isär för honom. Ridén stönade högt av salighet och
sjönk in mot Beddys gästfria sköte. Risling och Cederik
skakade beklagande på sina huvuden och lyfte glasen.

Men i samma ögonblick slogs dörren upp.
Hovmästaren hade lidit alla svartsjukans kval. Han hade inte
längre stått ut med att osaligt vandra fram och åter i
den stora matsalen. Plågad av svartsjukans demoner
hade han rusat uppför trapporna. När dörren slogs upp
och han såg de unga tu sjönk han samman som en
punkterad ballong.

— Beddy, sa han, Beddy, min egen älskade lilla
trogna Beddy, vad gör han med dig! Ur ögonvrårna
föll två tårar och krossades mot den ljusblå frackens
uppslag. Därefter slog hans sinnesstämning om, hans
bröst fylldes av helig vrede:

— Aldrig! Aldrig har jag sett något liknande! Ni
kommer inte innanför hotellets dörrar mer, min herre.

Hovmästaren grep Ridén i byxlinningen och ryckte
upp honom. Sliten ur sin älskades famn, svävade Ridén 
mellan himmel och jord. Eller åtminstone mellan tak
och trappa. Ty vreden hade givit hovmästaren en jättes
krafter och han sprang utför trappan med den lille
adjunkten hängande i sina nävar. Dörrvaktmästaren
gjorde stram honnör i det han flängde upp de tunga
dörrarna och följd av vredesvrål och skymford flög
Ridén i vacker glidflykt förbi dörrvaktmästarens
oklanderliga honnör ut ur Stadt. Han svävade över
trottoaren och tog mark med hakan mot rännstenskanten.
Dubbeldörrarna föll igen med en skräll bakom honom.
Ute i mörkret somnade Ridén in efter nedslaget och
i sin dröm fullbordade han nu sin kärlek till Beddy.

När dörrarna stängts efter Ridén smög hovmästaren
sig in bakom de få kvarvarande rockarna i garderoben.
Han kunde inte uthärda ljuset i foajén, han vände sig
mot väggen och snyftade. För hovmästaren älskade
Beddy och ville gifta sig med henne och Beddy hade
lovat att träffa hans mamma och en gång skulle de
sätta ett litet bo och bli så lyckliga samman. Men
Beddy kom så lätt på avvägar, hon råkade alltid illa
ut och rätt som det var gick hon och la sig med nån
annan. Hovmästaren lutade pannan mot väggen och
grät så tårarna gjorde fläckar på den fina nya blå
fracken. Men det var omanligt att gråta. En dag skulle
hans älskade Beddy komma tillbaka till honom.

Beddy hade förfärat öppnat ögonen när hovmästaren
kommit in i rummet. Det första hon gjorde när han
slitit loss och burit ut Ridén var att gömma sedlarna
innanför höger strumpa. Hon såg sorgset på maskorna
som gått, sedan tog hon fram sin handväska:

— Jag hoppas herrarna ursäktar, men en dam måste
tänka på sitt utseende. Hon hejdade maskorna med
nagellack och slätade ut kjolen. Hon gick fram till
spegeln, kammade sig, log mot sin spegelbild och kysste
den, målade sig omsorgsfullt och satte sig i soffan mitt
mellan Cederik och Risling. Därpå sade hon:

— Det var vackert väder i dag.

Cederik klappade henne helt faderligt på knäet och
vände sig till Risling.

— Vi är överens om jubileet?

— Ridén?
— Har inte längre något med saken att skaffa. Vi
måste hålla vår sköld blank.

Men med Risling hade någonting börjat ske. Hans
ansikte glödde högrött och han höll ögonbrynen högt
uppdragna i pannan. Han svalde upprepade gånger,
nöp Beddy i låren, skrattade, klappade henne på
halsen, drog henne i örsnibbarna, skrattade mera, till sist
tittade han på klockan och tog Beddy i armen:

— Det är sent, nu går du och jag hem till mig.
Därefter drog han i väg med Beddy vars fräscha

charm inte tycktes ha tagit någon skada av kvällens
äventyr. I korridoren mötte de hovmästaren. När de
passerat sträckte han armarna efter Beddy, som gick
hand i hand med Risling nedför trappan:
— Min Beddy!

När de gått ut i natten snyftade han:

— Min egen älskade Beddy, kom tillbaka till mig.
En stor salt tår föll från hans nästipp ner på
marmorgolvet, hans armar hängde och allt var stilla i hotellet.
ELFTE KAPITLET

<i>Vari visas hur en skandal växer och frodas samt
pastorsadjunkt Arf Syndberg tröstar
en betungad.</i>

När Ridén vaknade till medvetande var natten kall,
hans kläder spruckna, hans mage i uppror, hans käke
svullen och hans tänder lösa. Hans ben kunde inte bära
honom och bockskägget hade fastnat i en hundlort.
Hans plånbok var tom och hans kärlek borta. En svart
vind for tjutande genom vårnatten, den ven över älven
och svepte kring hans magra huttrande kropp.

Uppe vid Stora Torget hade korvståndet stängts för
natten och korvgubben Karlsson rullade sakta sin vagn
genom gatorna. Hans rofyllda ögon såg mot den mörka
himlen, hans platta fötter traskade lugnt över
gatstenarna och hemvant knarrade vagnen på sina hjul.
Ridén såg den komma mot sig. Han hörde de
knarrande hjulen och de tunga stegen, han försökte resa sig
upp och fly, men förgäves! Ty benen ville inte bära
honom och han sjönk åter ihop till ett bylte av trasiga
kläder, svikna ideal, bockskägg och kärlek.

Karlsson fick syn på Ridén. Han satte ner
skacklarna mot marken och gick fram till honom.
— Vadiallsindardå?

Ridén kved helt sakta och Karlsson nickade
medkännande och sade konstaterande:
— Motorcykel. Han lyfte upp Ridén och försökte
ställa honom på benen:

— Bäst ni går hem, här kan ni ju inte ligga.

Men Ridéns ben ville inte bära honom och Karlsson
skakade på huvudet:

— Det ser illa ut.

Därpå lyfte han upp Ridén och bar honom fram till
korvståndet. Ridén slöt ögonen, han ville dölja sin
skamliga och förnedrande belägenhet för sig själv och
Karlsson satte honom på korvståndets golv, lutade
honom mot väggen och svepte sin överrock om honom.
Därpå tog han tag i skacklarna och drog vidare upp
mot gamla staden där både han och Ridén bodde.
Karlsson kände Ridén, denne brukade äta middag på
moster Matildas pensionat och han tyckte synd om
Ridén som råkat så illa ut.

Ridén kände vagnen skaka, kände hur gatstenen blev
kullersten och förstod att Karlsson måste sätta till alla
sina krafter för att få korvståndet med sin tunga börda
att rulla uppför de svåra backarna. Ridén for försiktigt
med tungan över tänderna. Det var blodsmak i
munnen och tänderna var lösa, men ingen hade lossnat.

Inte ens stifttanden i överkäken. Den satt annars inte
så hårt fast. På konsul Dävergårds middag förra året
hade köttet varit segt och stifttanden hade fastnat i
en sena. Hembiträdet hade gett honom tanden inlindad
i skärt silkepapper när han skulle gå hem. Hon hade
sagt urskuldande:
— Ja, se konsulinnan handlar köttet själv.

Men konsul Dävergård som stått bakom dörren hade
hört henne och därefter blev Ridén aldrig mer inbjuden
till finare familjer.

Nu skumpade korvståndet över kullerstenarna och
vid varje stöt sprängde huvudvärken i Ridéns huvud,
han förde händerna mot munnen och de blev fulla med
blod. Han kände att kavajen var söndersliten, att ...

— Nej! ropade han högt och hans röst var hes av
oro, han märkte att han inga byxor hade på sig. Dem
hade han lämnat kvar utanför Stadt. I sin förfäran
öppnade han ögonen och såg genom springan i taket
rätt upp på månen som sken kallt och avlägset över
den lilla staden. Nu kände han också den starka lukten
av varm korv och senap. Den kvalde honom.

Karlsson, som hört Ridén ropa till och blev glad över
att denne var vid liv, släppte skacklarna så häftigt
att Ridén slog bakhuvudet i korvståndets vägg och
korvlådan föll ner och tryckte fast hans huvud och
när Karlsson öppnade dörren satt Ridén med näsan
över korvarna och hade svårt att andas ty lukten var
stark.

— Herrejestiminadå, sa Karlsson. Är ni så hungrig?
Ja, när man varit ute för en olycka behöver man något
att stärka sig med.

— Uff, stönade Riden nästan kvävd av ångorna.
Karlsson var en varmhjärtad man som inte kunde se
en medmänniska lida. Även om korven var dyr och
han själv var fattig kunde han inte förhärda sig mot
Ridéns bedjande ögon.

— Se här, Karlsson fiskade upp en handfull korvar
och höll dem mellan sina breda fingrar.

— Gapa nu bara. Stackare liten så hungrig och allt.

— Ugh, uffugh, sa Ridén och hans ögon vidgades
i fasa. Men han ville inte vara ohövlig mot Karlsson,
han ville inte neka Karlsson någonting ty då kanske
denne tog illa upp och blev ledsen. Ridén kunde aldrig
göra någon ledsen.

— Jag tar inte betalt, sa Karlsson och fiskade upp
ännu en grabbnäve ur det ångande spadet.

Ridéns ömma och värkande käkar malde den ena
korven efter den andra. Karlsson stod lutad över
honom med ett vänligt bekymrat uttryck i ansiktet och
hade händerna fulla med korv, spadet droppade mot
golvet och flottet blänkte på Ridéns ansikte och rann
utefter halsen ner på de trasiga blodfläckade kläderna.

Efter en stund hörde Karlsson ett rosslande ljud och
Ridén sjönk som en död. Det var en grå hinna över
Ridéns ögon och Karlsson förstod att han var mätt.

— Det var er väl unt.

Glatt visslande och lycklig över sin goda gärning
skjutsade han korvståndet gatan fram mot Ridéns villa.

Vid den tysta nattgatan där husen stod mörka i
sömn brann den ridénska villan av ljus. Ljuset strålade
från dess fönster ut mot den kalla vårnatten. Astrid
Ridén hade känt en stark oro när hennes man inte kom
tillbaka från sin promenad med kyrkoherde Cederik.
Hon hade försökt ringa till Skrippa prästgård, men
där svarades att kyrkoherden ännu inte kommit hem,
att man inte visste var han befann sig, att man inte
kunde svara på när han skulle komma hem. Hon hade
gått genom rummen och oron hade flaxat med svarta
vingar runt henne.

Till sist nar hon för femte gången ringde till Skrippa
prästgård hade hon fått tala med pastorsadjunkten, Arf
Syndberg. En timme senare hade han kommit till villan
för att trösta henne.

Arf Syndberg var en mager svart figur med lång
hals och utstående ljusgula ögon. Läpparna var tunna
som streck och näsan skarp som en kniv. Astrid hade
berättat för honom om det hedniska och utsvävande
liv hennes make brukade föra. Hon hade berättat om
sitt livs plåga och de bad som bäst inne i matsalen när
det ringde på dörren.

Karlsson hörde fotsteg, dörren öppnades på glänt
och ett långt hästansikte stack fram, därpå öppnades
dörren helt och den förgråtna Astrid Ridén stod i
dörröppningen med ljuset från hallens takkrona som en
gloria runt huvudet.

— Det är Ridén, sa Karlsson, han ligger i
korvståndet. Han har varit ute för en olycka. En motorcykel
tror jag. Jag hittade honom utanför Stadt.

Astrid nickade vältaligt och eftertryckligt åt Arf
Syndberg vid de sista orden.
— Stadt, sa hon, kunde tänka mig det.

Man bar in Ridén. Arf Syndberg suckade svårmodigt
vid hans byxlösa tillstånd. Astrid luktade på sin make.

— Full, sa hon, full som ett svin.

Därpå la man honom på golvet och Arf Syndberg
bredde dörrmattan över honom för att skyla hans
skamliga klädsel. Han skakade sorgset på huvudet och
sa:

— En broder som farit vilse.

Astrid gick fram till Karlsson, tog fram en tioöring
och räckte den till honom:

— Se här min gode man, tack för ert besvär.
Karlsson snodde tioöringen mellan fingrarna, han
harklade sig och la den i pastorsadjunktens hand:

— För kyrkokassan.

— Gå ni förhärdade man! Arf Syndbergs läppar
bleknade i vrede. Gå i synd och skam!

Karlsson bockade och lyfte på mössan:

— Om ursäkt.

När dörren stängts viskade Astrid Ridén till Arf
Syndberg:

— Karlsson är lite svagsint, men han är dock biskop
Pietas son.

— En biskopsson? frågade pastorsadjunkten
förskräckt.

— Till vänster.

— Att Gud verkligen kan tolerera en sådan
syndfullhet i våra egna led. Arf Syndberg stod rak och svart
i hallen och lyfte sina långa vita fingrar mot taket.
Naglarna var spetsiga och välputsade.

— Min Gud, varför nedkallar du inte eld och
svavel över den kyrka som sviker dig? Hans skäggbotten
glittrade blåsvart i det bleka ansiktet och han slöt sina
knotiga vita fingrar över varandra. Född i synd. I
dubbel synd, hädade denne man både mitt kall och mig
själv. Straffa honom Gud! Min Gud, straffa honom
så som du straffar dem vilka ej gå dina stigar!

— Pengarna! skrek Astrid och stod med Ridéns
slaka plånbok i handen. Pengarna! Plånboken är tom.

— Det är förvisso en syndfull man. Arf Syndberg
petade med ett långt, knotigt, vitt finger på Ridén,
vilken låg fridfullt snarkande på golvet.

— Var fast i tron, fru Ridén. Var ståndaktig! Lugna
er. Bed och vaka. Bed och eder skall varda givet, fru
Ridén.

Arf Syndberg öppnade ytterdörren och vinden slet
i den svarta kappan. Den långa magra gestalten
skyndade framåtlutad ut i natten, dörren smällde dånande
igen och Astrid Ridén föll på knä och bad att dessa
prövningar måtte besparas henne. Ridén snörflade stilla
och hans bockskägg vippade.

— Beddy, viskade han i sömnen, Beddy.

Hovmästare Pettersson på Stadt vred sig som en
mask på kroken. Han sönderslets av svartsjuka och
sargades av sorg. Slutligen grep han telefonluren och
ringde rektor Skvattman. Det dröjde länge innan
rektorn svarade. Slutligen kom denne tassande på bara
fötter nedför trappan, sömndrucken och gäspande lyfte
han luren:

— Vem är det? Vad är det? Varför ringer ni mitt
i natten, människa?

— Detta är från Stadt. Hovmästare Pettersson talar.
Jag vill bara meddela att adjunkt Ridén vid Högre
Allmänna Läroverket här i Ljungsvik i kväll kommit
till restaurangen överlastad av starka drycker. Han har
därefter uppfört sig oanständigt i matsalen och sedan
han blivit avvisad från lokalen på grund av osnygghet
och spruckna byxor har han smugit sig upp i ett
privatrum och våldtagit en ung kvinna. Han har därefter
lämnat hotellet men kvarlämnat sina byxor på
hotellets trappa. De har nu tagits till vara av mig och kan
återfås mot beskrivning.

Rektor Skvattman kippade efter andan, den snälle
lille Ridén, otroligt!

— Ni är säker på att ...

— Ja! Men vi vill inte att hotellets rykte ska bli
lidande. Jag har fått damen att lova att inte göra
polissak av det skedda. Men vi fordrar att denne Ridén tas
i strängaste upptuktelse.

— Jag lovar. I morgon ska jag ta saken under
personlig ...

— Men inga silkesvantar.

— Jag är ämbetsman, min herre! Jag handlar såsom
stadgarna och plikten bjuder mig.
— Jag litar på er, rektor Skvattman.

— Tack för att ni ringde, hovmästaren.

Rektorn gick eftertänksamt uppför trappan till
sovrummet. De bara fötterna tassade mot trappstegen. Den
vita nattskjortan med röda bårder fladdrade om de
magra håriga benen. Han kliade sin skalliga hjässa.

— Jag begriper inte. Jag begriper ingenting. Lille
snälle Ridén.

Sängen knarrade när han kröp ner i den, Amanda
(den en gång för trettio år sedan mycket älskade) hade
dragit åt sig täcket och rektor Skvattman huttrade.
Bredvid sin snarkande hustru låg han länge vaken och
grubblade över Ridén.
TOLFTE KAPITLET

<i>Vari rektor Skvattman finner adjunktens uppgifter
sanningsenliga och dennes karriär inom
skolväsendet upphör.</i>

Rektor Skvattman satt på sin expedition. I den stora
bruna byggnaden härskade ett undervisningens
mummel och skickliga barnatämjare utförde
tålamodskrävande dressyrnummer på slaka årtal. Vårmorgonens
sol sken in över skrivbordet. De små fåglarna
kvittrade i buskarna, men för rektorn var dagen mörk och
fåglalåten missljud ty hans skola var utskämd. Han
stirrade med död blick på LMN och tänkte på Ridén.
LMN hade en ruta på förstasidan. Den talade om
skandal och slagsmål och antydde än hemskare dåd
utfört av en i staden boende och verkande adjunkt.

Men nu hördes en försynt knackning på dörren och
rektor Skvattman, som förstod att det var adjunkt
Ridén som kom för att göra avbön, vrålade:

— Nå! Kliv på ni bara!

Men det var inte Ridén, det var skolynglingen
Myrman som ville be om lov under eftermiddagen för att
gå till tandläkaren. Han hade blivit så skrämd av
rektorns rytande att han endast stammande förmådde
framföra sin begäran. Rektorn skämdes över sitt
uppträdande ty det ginge icke an för en statstjänsteman
och pedagog att vara ur gängorna, men det ginge heller
icke an att låtsas om att man uppfört sig olämpligt och
han svarade barskt:

— Beställ en annan tid. Skolan får gå före dina
nöjen.

Pojken började snyfta och rektor Skvattman blev
röd i ansiktet av förlägenhet.

— Du får ursäkta, jag är lite upprörd i dag. Visst
får du lov. Seså! Här har du lappen. Men nästa gång
kan du beställa en annan tid.

Pojken sprang glad ner till sina vänner:

— Det gick fint, gubben trodde mig. Därefter gick
han visslande ut i staden och för att riktigt kunna
känna sig fri och överdådig satt han hela
eftermiddagen på Sunnessons Konditori och åt glass för den tia
han hittat i sin moders handväska. Som en följd av
detta glassätande fick han en så fruktansvärd
magkatarr att han tvangs ligga till sängs en hel vecka
drickandes silverte och ätandes skorpor. Synden är sin
egen lön.

Rektor Skvattman såg helt rörd pojken gå ut ur
rummet. De är så känsliga i den åldern. Det fordras
bara lite stränghet från en lärare för att alldeles rubba
deras andliga balans. Pedagogens yrke ställer därför
särskilt höga krav på sina utövare. Lekmannen har
ofta svårt att förstå detta. Lekmannen förstår inte
vilka krav på inlevelse en liten barnasjäl ställer. Nu
knackade det åter på dörren och rektor Skvattman sa
vänligt:
— Kliv på, kliv på för allan del.

In kom adjunkt Ridén. Bockskägget slokade, ögonen
var inflammerade, ansiktet svullet, ena kinden sårig
och händerna nervöst gömda bakom ryggen.

— Nå! Förklara sig, bäste adjunkten!

— Vad! Vad har adjunkten behagat ställa till med!

— Vet adjunkten vad adjunkten gjort? Har
adjunkten helt glömt att adjunkten är lärare vid ett högre
allmänt läroverk? Är adjunkten statstjänsteman eller icke?
Rektor Skvattman skakade tidningen han höll i handen.

— Ska detta vara ett uppförande värdigt en
ungdomens fostrare? Vad har adjunkten gjort?

— Mycket, sa Ridén med liten röst.

— Skandal! Rektorn studsade på stolen och slog
med näven i bordet. Skandal! Skämt ut skolan har han
gjort. Adjunkt Ridén hängde med huvudet och viskade:

— Det är så svårt allting.

— Svårt! Ha. Svårt! Det säger ni till mig som sedan
klockan två i natt inte fått göra annat än att bära
hundhuvudet för er. Svårt! Det är mig det är svårt för.
Det är vår kära gamla skola det är svårt för.

Rektorns röst blev grötig av rörelse och han pekade
på porträttet av landets konung.

— Det är staten det är svårt för. Vad tror ni att han
skulle säga. Käre adjunkten, för vår älskade skolas
skull ... Rektorn snöt sig.

— Adjunkten måste ha någon förklaring att ge. Det
är väl ett misstag?
— Missförstånd, sa Riden sakta, men inte misstag.
Och Ridén berättade. Om sin forskning. Ljungsviks
historia.

— Håll er till saken, sa rektorn.

— Men det är ju det jag gör, sa Riden.

Han berättade om dokumentet, middagen,
förhoppningarna och planerna. Han berättade allt som hänt
honom, han berättade om Beddy.

— Hon luktade så gott. Hon hade ett litet
födelsemärke alldeles under naveln.
När Ridén berättade om Beddy var hans ansikte
ljust och öppet som på ett barn som berättar om
julafton.

— Vad hette flickan? frågade rektor Skvattman.

— Beddy.

— Var kan man träffa henne?

— Jag tror att hovmästaren på Stadt känner henne.
Det verkade så och ...

— Missförstå mig inte, adjunkten, jag måste bara
verifiera uppgifterna.

— Födelsemärket sitter vid pass tretton centimeter
under naveln.

— Tack.

Därefter följde en stunds tystnad. Det hördes
taktfasta vrål från skolgården där man höll på att kväsa
förstagluttare. Fåglarna kvittrade, Ridén tänkte på
Beddy och rektor Skvattman på sin hustru Amanda.
Det måste ha varit minst tre år sen nu ...

— Det gör mig ont att vi ska skiljas så här, sa han
sen. Jag hade hoppats att en dag få se er tåga in i
pensionen som en hederlig tjänsteman, att vi skulle få
hylla er med blommor och subskriberad bankett, men ...

— Ja, suckade Ridén, jag förstår.

— Det är gott att adjunkten förstår. Det är bäst att
ni går hem nu. För alltid. Vi får se hur vi kan lösa
problemet på smärtfriast möjliga sätt för alla
inblandade.

— Får jag aldrig träffa barnen mer?
— Adjunkten!

— Aldrig undervisa mer? Aldrig vara lärare mer?
Får jag inte ens besöka min klass en sista gång?

— Tyvärr.

— Men snälla rektorn, bara en enda gång.

— Gör det inte svårare för mig, Ridén. Gå hem till
er rara lilla fru och ha det skönt. Jag förlåter er. Han
förlåter er. Plikten framför allt, Ridén. Jag vet min
plikt.

Ridén snubblade ut genom dörren. Stängde den efter
sig men öppnade den igen, stack in sitt bockskägg, sa:

— Ursäkta mig för allting, och gick sorgsen hem.
Rektor Skvattman reste sig värdigt ur sin stol, drog
på sig sin rock, satte den grå hatten på huvudet och
promenerade allvarligt genom staden fram till Stadt.
I tamburen lät han kalla på hovmästaren.

— Detta är rektor Skvattman, jag skulle vilja tala
enskilt med er.

— Den här vägen. Hovmästarens gulbleka ansikte
stötte i grönt av återsken från den blå fracken. Sorgen
låg svart under ögonen.

— Jag har talat med adjunkt Ridén.

— Och ...

— Då det ser ut som om ni haft rätt, kommer han
troligen aldrig tillbaka till skolan.

— Aha! Hovmästarens ansikte skimrade av
tillfredsställelse och lycka.

— Men jag måste tala med kvinnan först.
Vid dessa rektor Skvattmans ord blev hovmästarens
ansiktsfärg än mer sjögrön, skräck och fasa präglade
hans anletsdrag och hållning.

— Är det nödvändigt?

— Ja.

— Men måste ni ...

— Jag vet min plikt, hovmästaren.

Undergivet böjande sitt huvud för ödets hårda slag
förde hovmästaren rektor Skvattman till Beddy. Låt
oss dra en den goda tonens romantiska slöja över vad
som där tilldrog sig. Det räcker med att säga att
rektorn efter en kort stund vände sig till hovmästare
Pettersson och sa:

— Gå, min herre, er närvaro generar den unga
damen.

Ute på gatan lyfte hovmästaren sina knutna händer
i stum förtvivlan mot den höga vårhimlen.

— Varför? Varför?

De små fåglarna sjöng i buskarna och när rektorn
efter en timme kom gående tillbaka till skolan med
blossande kinder och spänst i stegen muttrade han:

— Ridén ljög inte.

Den dagen var hovmästaren så olycklig att gästerna
klagade över den salta glassen och den utspädda
soppan, ty från hans ögon rann tårarna i en jämn ström,
den blå fracken var blöt av all denna sorg. Djup och
stark var hovmästarens kärlek.

Rektor Skvattman däremot stod lugn och tillknäppt
som alltid i skolans kollegierum.

— Ridén, framhöll han för ämneslärarinnan fröken
Ähman, Ridén är, vad man än i övrigt må säga om
honom, en ytterst sanningsenlig och samvetsgrann
människa.

— Verkligen, sa fröken Ähman och hennes
ungmökinder rodnade i violetta fläckar, men våldtog han
inte, hm ...

— Inte direkt, sa rektor Skvattman och fattade
portföljen.

— Indirekt då? frågade fröken Ähman, lutade sig
nära rektorn och andades tungt av det vågade samtalet.

— Ville hon? frågade hon romantiskt med ansiktet
tätt invid rektorns och trutade med sina okyssta läppar.

— En kvinna, svarade rektorn undervisande allt
medan han retirerade mot dörren, en kvinna vill alltid.

Fröken Ähman försökte spärra återtåget för rektorn
och en underlig glöd brann bakom hennes glasögon.

— En man då?

— Han har sin moral, svarade rektorn skyndsamt
och stängde dörren framför henne.
TRETTONDE KAPITLET

<i>Vari pastorsadjunkt Arf Syndberg blir en trons
försvarare och martyr, adjunkt Ridén begår sitt utträde ur
berättelsen samt vårvinden leker över vågorna.</i>

Det är solnedgång över Ljungsvik. Innan solen
försvunnit under horisonten gnistrar alla stadens fönster
och industrierna i Norra Ljungsvik bolmar svart rök
mot den gröna kvällshimlen.

Adjunkt Ridén har låst in sig i sitt arbetsrum i övre
våningen. Han ser vemodigt ut genom fönstret. Han
har inte ögon för den vackra vårkvällen och han ser
inte hur solen häller en pyts färger över rummets
fönster, han märker bara att den håller på att gå ner och
att allt ska bli natt, mörker och kyla över staden.

-- Det går aldrig så som man vill. Vad man än gör
går det alltid galet.

-- Öppna! Öppna! ropar Astrid genom
dörren. Hennes knutna nävar slår mot dörrspegeln och hennes röst
skär sig.

-- Öppna! Öppna!

Hon sparkar på dörren, skriker och gråter. Men
Ridén svarar henne inte, han snor sakta tummarna om
varandra och suckar. Ljusen tänds i staden,
gatlamporna får färgskiftande ringar omkring sig av
kvällsvätan. Han tänder bordslampan, den är av brons och
har gul skärm, den brinner så hemtrevligt över skriv-

bordet och uppslagsböckerna. Men sen slocknar ljuset
för Astrid har stängt av huvudströmbrytaren i källaren
och rummet mörknar mer och mer. Nu är det helt
mörkt och Astrid bultar på dörren och ropar:

-- Öppna! Kom ut! Jag vill tala med dig!

Men Ridén rör sig inte, han stirrar ut i natten och
staden är full av ljus.

Det ringer på dörrklockan, det slår i ytterdörren,
steg i hallen. Pastorsadjunkt Arf Syndberg har kommit.
Astrids och Syndbergs röster blandas till ett otydligt
mummel nere i bottenvåningen. Deras steg på trappan,
stegen kommer närmare.

-- Syndare som sig omvänder, hörs Arf Syndbergs
hesa stämma säga. Det knackar värdigt på dörren.

-- Öppna och släpp in Kristus till er!

-- Öppna och släpp in godheten och förlåtelsen till
er!

Pastorsadjunktens skarpa stämma väser in genom
nyckelhålet:

-- Förhärda er icke längre. I lammets blod skall ni
tvättas vitare än snö. Se, era synder skall jag förlåta.

Ridén har rest sig upp, han har gått fram till den
stora sekretären. Han skjuter den över golvet, den är
mycket tung och skrapar över parketten, det blir långa
vita spår efter dess ben. Han är röd i ansiktet av
ansträngning. Pastoradjunktens beniga hårda händer slår
mot dörren.

-- Vi har en slägga i källaren, säger Astrid.

-- Öppna broder i Kristus, öppna!

Släggan slår mot dörren, panelen spricker, det
knastrar i trävirket och släggan slår dånande kraftigt mot
dörren.

-- Tag emot förlåtelsen.

Men just som panelen rämnar har Ridén fått den
tunga sekretären på plats framför dörren. Han kilar
fast den med soffan som stöder mot väggen. Nu är han
ordentligt barrikaderad. Nu är han säker.

-- Förhärdade man!

Rummet är svart men fönstret lyser som ett ont öga
mot honom och han kör oroligt sina fingrar genom det
toviga bockskägget. Han hör viskande röster utanför
dörren. Astrids skärande röst bryter igenom:
-- Jag vaktar här.

-- Jag håller vakt här vid dörren.

Steg tassar. Trappan knarrar. På trädgårdsgången
knastrar gruset. Ridén hör flåsande andedrag och det
skrapar mot väggen.

-- Kom till Jesus! Kom till Jesus!

Arf Syndbergs vita knogar knackar mot rutan. Hans
gula ögon glänser i mörkret och med den mörka
prästrocken fladdrande om sig hänger den magre
pastorsadjunkten i vildvinsspaljén och stirrar in genom fönstret
på Ridén.

Ridén ser förhäxat på den magra svarta skepnaden,
Arf Syndbergs bleka ansikte pressar sig tätt mot glaset
och hans ögon brinner. De stora gula ögonen glänser i
det magra ansiktet, han knackar åter med de beniga
vita knogarna mot glaset:

-- Förhärda er icke längre!

Han börjar tala med det stilla lugnet och den fasta
förvissningen hos en inkvisitionens trogne tjänare. Arf
Syndberg är inte den som ryggar för Satan och hans
anhang. Må andra präster vackla och tvivla på det
onda, Arf Syndberg står fast. Han vill och han skall
hala denne man upp ur syndens träsk.

-- Min första psalmbok är längesedan utsliten i sitt
trogna värv som min andlige väktare. Pärmarna, de
hava lossnat och bladen gått isär och skingrats för
himmelens alla vindar. Dock just den psalmboken har
för mig blivit en dyrgrip av oersättligt värde. Min
gudmoder gav mig den när jag började skolan. Jag var då
blott en liten pilt som inte mycket förstod av
Sanningen och Livet. Men det står några få ord på dess
försättsblad. Ord som brinner och glöder med andens
ljus. Ord skrivna av min ömma gudmoder. ”Bliv en
god Jesu Kristi stridsman.”

Under brytningsåren när sinnet är fullt av tvivel
och lätt kan falla offer för ...

Vinden rycker och sliter i den svarta rocken,
vildvinet rasar under hans fötter, spaljén vacklar, men Arf
Syndberg vacklar inte. Fastklamrad mitt på väggen,
högt över trädgårdsgången och vattentunnan stirrar
han med sina stora gula ögon i det magra bleka ansiktet
på Ridén och fortsätter:

-- Även i det stadgade sinnet kan tillfälligheter och
omständigheter framkalla en förvirring som kan föra
en man som ni till synd och motstånd mot Gud.
Trollguld som förleder med locktoner och som driver till
hädelse. Men allt kan förlåtas.

Arf Syndbergs spetsiga naglar raspar mot glaset och
det skrapande ljudet väcker Ridén ur dvalan. Han
griper den tunga bordslampan i brons, lyfter den över
sitt huvud, ropar:

-- Låt mig vara i fred! Och slungar lampan rätt
genom rutan mot pastorsadjunkten.

Glaset krossas och splittrorna yr. Arf Syndberg
utstöter ett gällt skri när lampfoten träffar hans axel,
han förlorar balansen, griper krafsande i vildvinet,
men faller redan baklänges ut från väggen, vildvinet
lossnar, spaljén ger vika. Skrikande och med de långa
magra händerna klösande i luften faller han baklänges
ner mot marken. Ridén lutar sig ut genom det trasiga
fönstret och skrattar. Plötsligt är han som förbytt,
har slagit sig fri. Han skrattar hjärtligt och gott,
med ens är all den svarta dysterheten bortblåst. Han
stampar med fötterna i golvet, slår sig på knäna,
flinar, kastar bläckhorn och skrivställ mot
pastorsadjunkten som ligger på trädgårdsgången. Först när han ser
sin hustru Astrid komma springande på gången fram
mot Arf Syndberg lugnar han sig.

Pastorsadjunkten sätter sig sakta upp, vinlöven
bekransar hans smala bleka panna och Astrid Ridén
blöter sin näsduk i vattentunnan som står under
stupröret. Hon virar näsduken om Arf Syndbergs blödande
hand och han säger:

-- Fader förlåt honom även om han svårt har
försyndat sig mot mig. Därpå svimmar han och bärs bort
av eftertelefonerad ambulanspersonal. Vid färden till
sjukhuset sitter Astrid Ridén vid bårens fotända och
ber för honom.

Runt Ridén var nu villan fridfullt tom. Astrid hade
följt pastorsadjunkten till sjukhuset och det var en stor
ro runt honom. Ur skrivbordslådan letar han fram sin
bästa bjudcigarr i aluminiumtub. Den hade han tänkt
spara till sin födelsedag och festa på i all ensamhet, nu
tänder han den och blåser belåtet ut röken i natten.
Han känner sig stark och lycklig, blodet dunkar
kraftigt genom ådrorna och det kluckar av skratt i honom
var gång han tänker på Arf Syndbergs fall. Det drar
kallt från det trasiga fönstret, men Ridén är lycklig
ty han har nu insett hur han ska kunna lösa alla sina
problem.

Någon timme senare skymtar han ute vid kusten,
vattnet sträcker sig svart och kallt framför honom,
vågorna skvalpar över klipphällarna och luften är rå.
Hu, vad det är kallt och ruggigt! Lille Ridéns knän
slår mot varandra som om han verkligen skulle kasta
sig i vattnet.

Han hänger upp kavajen på en torr tallgren, tar av
sig byxorna och viker prydligt ihop dem, placerar dem

på en torr sten, ställer skorna bredvid stenen med
tåspetsarna vända mot vattnet och går försiktigt ut i
havet med kroppen huttrande i kyla. Långkalsongerna
korvar sig på de magra benen, den lilla magen skjuter
fram under den tunna bröstkorgen, den svarta hatten
skuggar ansiktet men trots kylan visslar han belåtet,
huvudet är stolt tillbakakastat, bockskägget pekar
målmedvetet ut mot den svarta horisonten och framför
honom är havet kallt och svart. Riden lägger ut ett
falskt spår, han gör fotspår ut i vattnet.

-- För man kan aldrig veta hur mycket de kan få
fram med de där nya detektivmetoderna.

Det är isande kallt och Ridén har klivit upp på en
hal svart klipphäll, kylan bränner i huden och värker
i fötterna. Han kastar hatten i vattnet:

-- Vila i frid adjunkt Ridén! ropar han och hans
röst tonar bort över det tomma vattnet. Han skrattar,
han är glad. Nu är han fri, nu ska han gå på vägarna,
luffa mot södern. Sova i lador, ligga i höstackar och
kisa mot solen med ett halmstrå i munnen. Nu är han
fri! Han ska bada i insjöar om somrarna och ska kunna
sitta på en bänk i städerna och bara se sig om och
känna att han får vara i fred.

-- En fri man! ropar han och slår ut med armarna.
Solen ska skina över honom och livet le. Men gesten
är för stor. Armarna flaxar. Han tar överbalansen.
Han halkar. Han faller framstupa ner i det mörka
kalla havet. Det skvalpar i det svarta vattnet. Det hörs
plaskande av hans armar. En vit fot med liktornar
skjuter upp. Långkalsongerna är grå. Benet viftar och
vattnet sluter sig åter om honom. Ett gurglande skri.
Det hjältemodiga bockskägget vippar i en sista
ansträngning ovan vattnet. Genom natten glittrar
vattendropparna på de grånade skäggstråna. Nu sjunker
bockskägget stilla och Ridén är död.

Vågorna slår mot stranden, vattnet spolar över
hällarna, kavajen som hänger på tallgrenen vajar i vinden
och uppe i villan skriker Astrid åt poliserna:

-- Han har rymt! Han har undkommit! Han är
borta! Fånga in honom! Lås in honom! På dårhus ska
han!
FJORTONDE KAPITLET

<i>Vari Arf Syndberg blir nationalhelgon och
Golgata-gossarna marscherar upp.</i>

I ett slag, eller rättare, med en misshandel hade Arf
Syndberg blivit trons erkände martyr. Hans ljusa
leende, hans magra ansikte mot den vita sjukhuskudden,
den knotiga vita handen, som lyftes i välsignelse, allt
detta var välbekant för miljoner tidningsläsare.

-- Om min Frälsare haver sina bödlar förlåtit, vi
skulle icke jag denne självspillning Ridén förlåta?
Dessa ord spred sig som influensa över landet. I tusen
sinom tusen hem broderades de in på soffkudden eller
nattduksbordsskynket.

Biskopen i Ljungsvik, Herman Lindeberg,
fotograferades av veckoschakalens utsände fotograf, lutande sitt
blonda huvud i bön vid Arf Syndbergs fotända.
Fåvitska jungfrur från hud och kön tågade sjungande
genom korridorerna för att smörja den nyvordne
martyren med välluktande oljor och pressmännen gnydde
som löpska tikar utanför dörren för att bevara det
unika spektaklet åt eftervärlden. De mest fritänkande
och liberala tidningar kunde "inte undgå att ta av sig
hatten inför det personliga mod med vilket denne präst
mött olyckor och motgångar".

-- Vi måste göra detta land kristet, manade Arf
Syndberg i sin stingande radiopredikan från sjuklägret.

Ingenting får hejda oss. Ej ens kättarebålens flammor.
Detta Arf Syndbergs uppsving kom att medföra stora
förändringar i landets religiösa liv.

Den första dagen han gick ut i Ljungsvik efter sin
sjukhusvistelse skyndade han genom stadens gator. En
mager svart figur med stirrande gula ögon. Han var
fortfarande medtagen och svag men hans långa smala
ben slog som trumpinnar mot marken och under det
bleka ansiktet flaxade den svarta rocken. Solen
strålade. Det var varmt och vår. Glassförsäljaren stod
redan vid torget. På Storgatan mötte Arf Syndberg en
pojke och en flicka som gick arm i arm och kättjan
brann i deras ögon. Arf Syndberg höjde sitt knotiga
pekfinger mot himlen:

-- Lastbarhet, lastbarhet!

Fjällen föll från hans ögon och för första gången
tyckte han sig se Ljungsvik så som det verkligen var.
Runt honom sjöd ett syndens bubblande dyiga kärr.
På en bakgård pinkade en fyraårig gosse mot
soptunnan, Arfs gula ögon stirrade in genom den öppna
porten och synen brände i honom.

-- Även dessa de minsta! Förhärdelse och synd!
Vid glasståndet låg en tidning på gatan.
Gummivaror. Annonser.

-- Ve Eder, ve!

Arf Syndberg står knotig och mager mitt på torget.
Han har trampat ner stadsträdgårdsmästarens
blomsterrabatter under sina breda fötter. Han känner
profeternas tunga i sin mun. Ljungsvik ska renas med eld
och blod! Han lyfter de långa vita händerna mot
himlen. Naglarna är spetsiga och lederna svullna.

-- Ty så säger Herren. Av svåra sjukdomar skola
de dö; man skall icke hålla dödsklagan efter dem eller
begrava dem utan de skola bliva gödsel på marken.
Och genom svärd och hunger skola de förgås och deras
döda kroppar skola bli mat åt himmelens fåglar och
markens djur. Och både stora och små skola dö i detta
land utan att bli begravna.

Förfärade stirrade ljungsviksborna på den magre
bleke mannen med de gula ögonen, skolbarnen
samlades i en ring runt honom och han pekade med ett långt
vitt finger mot dem.

-- Allt detta för att I vandren var och en efter sitt
onda hjärtas hårdhet och icke viljen höra mig.
Ljungsvik din blygd skall vara blottad och din skam skall ses.
Hämnd skall jag utkräva och ej skona någon människa.

Så föddes Golgatarörelsen. Snart hade Arf
Syndbergs ungdomsaftnar blivit riksbekanta. De i sina näpna
svarta uniformer klädda Golgata-gossarna, G.G.,
utgjorde ett ungdomligt lyriskt inslag i stadsbilden. Arf
Syndberg skred själv om söndagarna, mager och knotig,
i spetsen för det renhjärtat hänförda tåget, som
taktfast lät skalla ropet:

-- Renhet ren het ren het ren het ren het ren het.
Och alla gossarna hötte i takt med sina nyslipade
krucifix av rostfritt stål mot de ogudaktiga som kantade
gatan. Deras ögon brann i barnslig oskuld och
ungdomlig renhet, deras uppsyn var ädel och solen blänkte
så vackert på de nyslipade krucifixens klingor.

Arf Syndberg hade fått förmöget understöd ty man
hade redan länge på höga orter med avsky och
missnöje lagt märke till hur både ungdom och äldre satt
sin eviga välfärd på spel genom ett sniket och småsint

intresse för vardagen och detta livets betydelselösheter
som löner och bostäder och utbildning och
samhällsomdaning och fred och annat som ur evighetens
synvinkel endast var skenfrågor och bländverk. Denna
materialism, denna de breda lagrens girighet hade ställt
portarna på vid gavel för sedligt förfall, andlig
upplösning och samhällets undergång. Bra vore det därför,
ansågs det på dessa höga orter, om ungdomen kom att
intressera sig för stora och heliga ting, på så sätt
riskerade de varken sin kommande salighet eller satte det
närvarande i gungning. Dessutom var ju dessa snärtigt
uniformerade och nitiskt stridslystna rena ungdomar
en verklig välsignelse när det gällde att hålla rent i
samhällsstallet och sätta en hälsosam skräck i
kommunister, uppviglare och löst folk i allmänhet. Ja, till och
med gamle bankdirektör Elihu Johansson,
Ljungsviksbankens chef, EJABS ledare, det ljungsvikska
välståndets grundare och värnare, överlämnade summa
stor 367 000 kronor till Arf Syndberg för
ungdomsvårdande verksamhet; en storslagen gärning för vilken
han blev serafimerriddare, tog som valspråk "Min Gud
är mig en väldig bank" och blev garanterad ringning
i Riddarholmskyrkan på begravningsdagen, ty genom
denna sin tjänst åt konung och fädernesland hade han
gjort sig högt förtjänt och blivit värdig att bekläda
rikets högsta ämbeten. På Golgata-gosseuppvaktningen
vid checkens överlämnande yttrade han:

-- Det gör mitt gamla hjärta gott att se idealistisk

ungdom. Därefter stod han mager, svartklädd och
flintskallig helt stilla mellan den bruna
bankbyggnadens massiva pelare och uppför de nyskurade
marmortrapporna svallade Golgata-gossarnas hyllning honom
till mötes.

Alltnog; nu flöt guldet i rännilar från Arf Syndbergs
magra händer. Det vindlade sig fram genom staden
och banade överallt väg för Golgatarörelsens
frammarsch.

-- Renhet ren het ren het ren het ren het ren het.
Arf Syndberg predikade, arbetade, ledde.

Biskop Herman Lindeberg i Ljungsvik, som var en
försiktig och liberal teolog och intet högre önskade än
att få vara en statstjänsteman i en lugn tid med en
behaglig pension väntande på sig, märkte hur skarorna
runt honom vittrade bort. Han var rädd för denne Arf
Syndberg och kände en kall otäck ångest vid synen av
de marscherande Golgata-gossarna. För att själv inte
helt falla i glömskans avgrund, och för att stävja detta
farliga religionsnit, grep han girigt efter stöd från
stiftets präster. Men ack, det var inte Petri klippa han fick
tag i. Stiftets präster var själva oroliga inför
utvecklingen och de försökte var och en i sin församling bilda
underavdelningar av Golgatarörelsen för att inte få
namn om sig att stå fientliga mot denna inomkyrkliga
väckelse. Många lyckades på så sätt få fast fot i
Golgatarörelsen och uppträdde ständigt med en livvakt
av hänförda svartuniformerade Golgata-gossar. Men
biskop Herman Lindeberg hade fått en så svår själslig
chock av den uppblossande religiositeten i stiftet att
han en vacker söndag föll död ner mitt framför sitt
frukostägg.

Till musik av Golgata-gossarnas hornmusikkår bars
hans kista till sitt sista vilorum av en hedersavdelning
Golgata-gossar med krucifixen dinglande från de svarta
livremmarna.

En vecka därefter flammade de första kättarebålen
mot den ljusa kvällshimlen i Ljungsviks förorter.
Golgata-gossarna marscherade taktfast genom gatorna och
folk höll dörrarna stängda och tillbommade när de
hörde de klara gossrösterna skälla:

-- Ren het ren het ren het ren het ren het ren het.
FEMTONDE KAPITLET

<i>Vari främlingen åter är feberfri och grips av oro
inför utvecklingen.</i>

När främlingen vaknade sken vårsolen genom de
tunna gardinerna. Det sved visserligen fortfarande i
halsen men febern var borta och han sträckte sig
lättjefullt och mornande i sängen. Dunkla orediga minnen
av drömmar och fantasier blåste bort när han öppnade
fönstret och lutade sig ut i vårsolen. Det var klar ljus
luft, solen värmde och en sexårs flicka hoppade rep på
gatan.

-- Etthundraett, etthundratvå, etthundratre ...

Hopprepet svängde runt henne och hon var
koncentrerat allvarlig.

-- Etthundratie, etthundraelva, etthundratolv ...

Främlingen skrattade, kliade sig i det blonda
snaggade håret och gäspade. Det var allt bra skönt att leva
i alla fall. Det knackade på dörren och han kröp kvickt
ner i sängen. Inga kom in med kaffebrickan:

-- I dag ser ni ju riktigt kry ut.

-- Ja, nu är jag bra. Han kände den goda doften av
kaffe och färskt bröd och skrattade:

-- I dag kliver jag upp.

-- Det är nog bäst att ta igen sig nån dag först, man
blir alltid så matt efter feber.

Inga bäddade upp sängen och städade rummet under
det han stod i tvättrummet. Det var skönt att skrubba
av sig, skönt att kunna andas igen, känna lukter och
vara människa. Snuvan hade suttit som en förlamning
i hjärnan, täppt till sinnena och gjort kroppen slö. Han
sjöng lyckligt falskt när han rakade sig. Men visst var
han matt. Visst var han svag. Han kände det nu när
han stod vid tvättfatet, det mörknade för ögonen och
han måste sätta sig ned. Han lutade huvudet mot
väggen, det var pressande lent av kväljningar i honom,
ansiktet blev vått och stelt av svett.

Nej, man kan ju inte beräkna att bli helt återställd
med en gång. Han skulle ta det lugnt några dagar,
läsa, sova, äta, ha det skönt. Inte tänka på jobbet, inte
bry sig om att skriva, inte bry sig om någonting annat
än att ha det skönt och ta igen sig.

Inga höll på att damma av skrivbordet när han kom
in. Det var damm på skrivmaskinens tangenter,
färgbandet hade börjat torka och han tyckte maskinen såg
förebrående på honom. Den stod så övergiven och
ledsen mitt på bordet. Gammal och skraltig var den, men
man måste vara lojal mot sina vänner. Små sår och
smala länder kunna större bli och kommer man på
kant med sin skrivmaskin börjar den konstra, krångla,
vill inte arbeta mer, får egna idéer. En skrivmaskin
fordrar omsorg och kärleksfull vård. Främlingen
skrattade och klappade skrivmaskinen på typerna:

-- Vi litar på varandra du och jag, vi är justa mot
varandra.
-- Hur sa? Inga såg upp.

-- Jag talar för mig själv. Han log litet generat
och kröp ner i den nybäddade sängen. På
nattduksbordet låg böckerna i en prydlig hög, lakanen kändes svala
och sköna. Han såg på Inga. En tjusig flicka egentligen.
Han hade viss drömt något om henne. Vad det nu
kunde vara. Hon var färdig med rummet, stod med
dammtrasan i hand och såg ut genom fönstret.

-- Snart reser jag härifrån. Söderut!

-- Nu när våren kommer?

-- Um. Vi ska gifta oss Peter och jag. Han hár fått
löfte om lägenhet i Trosa.

-- Lycka till!

Inga stod kvar vid fönstret, hon skrattade och såg
på honom:

-- Ni var visst väldigt illa däran ett tag.

-- Kanske det, sa han.

Nu trummade trummor på gatan, horn blåste och
med taktfast trampande hördes skrän:

-- Renhet het ren het ren het ren het ren het ren.
Främlingen blev blek och frågade:

-- Vad är det? Vad i fridens dar är det där?

-- Golgata-gossarna, sa Inga och drog sig bort från
fönstret. Nu såg hon orolig ut.

-- Det är Golgata-gossarna som marscherar upp.
Främlingen sprang upp ur sängen och lutade sig ut
genom fönstret. Flickan som hoppat rep var borta och
uppifrån backen kom tvåhundra Golgata-gossar i svarta
uniformer. De marscherade i noggrann rättning. Deras
stövlar smällde taktfast med klackhjärnen mot
stenläggningen. Deras vässade krucifix dinglade från
livremmarna och i främsta ledet gick Arf Syndberg, blek
i ansiktet, mager och knotig. De stora gula ögonen
stirrade rakt fram och den svarta kappan blåste runt
honom.

-- Luta er inte ut, sa Inga. De tycker inte om att
man skämtar med dem.

Främlingen hade blivit svett av ångest.

-- Det är inte sant! Det kan inte vara sant. Det är 
lögn och förbannad dikt.

Han skyndade fram till skrivbordet och började
riva bland papperen.

-- Men det är ju omöjligt.

Inga stod bredvid honom, hon la handen på hans
vänstra axel och sa:

-- Lugna er nu, kryp ner och lugna er. Det är
mycket som har hänt när ni legat sjuk.

Ropen ekade genom gatan:

-- Renhet renhet renhet renhet renhet renhet renhet.
Standaret vajade i luften, främlingen kunde se det
fladdra rakt förbi utanför fönstret. Silver på svart
botten.

Skrivmaskinen stirrade flinande på honom. De slitna
typerna skrattade och de avnötta tangenterna z och x
tisslade med varandra. Det slogs en virvel på
trumman, Arf Syndbergs hesa röst hördes:
-- Härmed göres veterligt att kättare med
ordningsnummer A 156 till A 178 brännes på bål å Johnssons
gärde i eftermiddag klockan aderton. Inträde för vuxna
1:-, för militärer -:50 och för barn två
guldstjärnor från söndagsskolan. Behållningen tillfaller
kongomissionen.

Främlingen satt hukad vid sängen.

-- Nej, sa han. Nej, det här får inte fortsätta.
Han var så matt och trött. Vårsolen gav ingen värme
mer. Han steg upp och Inga hade gått. Han klädde på
sig, benen var svaga och ville knappt bära honom. Han
lyfte telefonluren:

-- Linjen. Tack. Taxi. Tack. Kunde jag få en bil till
Matildas pensionat?

Han tog fram ett par tabletter och sköljde ned dem
med ett glas vatten. Han drog på sig trenchcoaten och
gick sakta ut ur rummet. Han måste hålla sig i
ledstången då han gick nedför trapporna. Bilen hade kört
fram, stor, svart, sjusitsig och blänkande:

-- Skrippa prästgård.

-- Skrippa prästgård var det ja.

Främlingen satt i ett hörn och frös. Dagen hade
blivit så kall och långt borta hördes de taktfasta ekande
ropen:

-- Renhet renhet renhet renhet renhet renhet renhet.
SEXTONDE KAPITLET

<i>Vari främlingen besöker kyrkoherde Cederik och
framhåller att Ordnung muss sein.</i>

Ovanför tallrikens mathög syntes den fete Cederiks
små gistna ögon, käkarna malde metodiskt och de
tjocka röda läpparna slöt sig smaskande om tuggorna.
Främlingen slog upp dörren. Han var matt och hans
stubbade hår var svettblankt men hans ögonbryn drogs
samman av irritation när han fick syn på kyrkoherden.

-- Cederik! Vad i helvete menas med det här?

-- Svärj icke, hördes Cederiks röst bakom matfaten.
Främlingen slog sig ned i en stol, andades djupt. Han
huttrade av köld trots att solen sken varm genom
fönstren och brasan brann röd i kakelugnen. Han tog upp
en cigarrett, knackade den mot armbandsuret innan
han tände den och sa behärskat:

-- Nu får det vara slut på det här. Jag avsåg att
du skulle vara matfrisk, inte att du skulle vara ett
matvrak. Du har inte haft rätt att uppföra dig på det här
sättet. Du har skamlöst och egensinnigt dragit växlar
på att jag har legat sjuk.

-- Men jag tycker bara så mycket om att äta.
Cederiks stora ansikte såg helt olyckligt ut där han satt med
en fårbog i handen. Jag är så förtjust i mat. Hans
späckfyllda kinder dallrade.

-- Om du inte genast återgår till ett liv värdigt en
statskyrkopräst kommer jag att stryka över dig, mening
efter mening, ord efter ord.

Främlingens röst var hotfull och Cederik gav till ett
skri av fasa. Strax därefter satt han betydligt
värdigare bakom sitt skrivbord och framför honom stod en
liten kopp svart kaffe. Han smålog vänligt och sa:

—  Vackert väder i dag. En gudasänd vårdag.
Främlingen fimpade cigarretten i askkoppen med en
trött axelryckning.

-- Vad är det du har ställt till med, Cederik? Är du
så förbannat lat att du inte ens kunnat sköta dina få
församlingsuppgifter själv? Jag har banne mig inte
belastat dig med en enda sida prästerliga göromål. Vem
hade gett dig rätt att ta en pastorsadjunkt? Och vilken
pastorsadjunkt sen! Du har ingenting att klaga över.
Det är nattsvart otacksamhet mot mig! Att skaffa hit
en figur som Arf Syndberg, det är rysansvärt!

-- Jag är så rädd för honom. Men jag tyckte bara
att det skulle vara så skönt att få äta i fred ...

-- I nästa kapitel kommer han väl att sätta dig på
bålet. Det är dit du vill komma va? Cederik -- en
tankefrihetens martyr! Fårskalle!

-- Från början tyckte jag bara han var nitisk och
plikttrogen. Cederik vaggade eftertänksamt sin stora
kropp och de små hundögonen stirrade bedjande på
främlingen. Förlåt mig, jag menade inte så illa.

-- Ditt feta välmenande kräk! Du har inte rätt att
mena någonting alls! Uppfattat?
-- Ja, sa Cederik och skyfflade de korta vita
fingrarna om varandra i skydd av pennskrinet.

-- Nu kallar vi in Arf Syndberg!

-- Nej! sa Cederik. Nej, inte Syndberg!

Han slog avvärjande med händerna i luften och
ögonen var stinna av skräck.

-- Du ska vara tyst när jag talar. Arf Syndberg
således!

Dörren öppnades och Arf Syndberg svepte in. De
långa knotiga fingrarna krafsade mot den svarta
rocken och de gula ögonen stirrade bleka genom rummet.
Bakom honom hördes de klara gosserösterna:

-- Renhet renhet renhet renhet renhet renhet renhet.

Cederik hade krupit samman i skräck och såg
undergivet på Arf Syndberg. Denne hötte med fingret i
luften:

-- Ve Eder! Ve E...

-- Väck med dig, sa främlingen. Bort! Försvinn!
Dra du åt Helvete du och Golgata-gossarna dina!
Dörren stängdes och Arf Syndberg var borta. Det visslade
och ven utanför rutorna, det flaxade av svarta vingar
i luften.

-- Öppna fönstren, sa främlingen. Det osar svavel
här inne.

Cederik smålog befriat. Han bjöd främlingen på en
cigarr och sa:

-- Snart är det sommar.

-- Hur mår Ridén? Du svarar inte? Gott! Jag



känner historien. Skäms, Cederik! Skäms! Ridén var en
snäll man, en fin man, han skulle ha betytt mycket för
Ljungsvik. Nu är han borta. Jag tyckte om honom.
Skäms!

Cederik såg skuldmedvetet ned i golvet och
främlingen frågade:

-- Hur går det med jubileet?

-- Ja, jag har talat med Risling. Han ...

-- Risling! Talat med Risling! En fet pennrunkare
och linshora! Han har ingenting med saken att skaffa.
Kontakterna kan du ta själv. Finns det någon
kommitté? Har du talat med stadsfullmäktige?

-- Nej, sa Cederik, jag trodde, jag tänkte, det vill
säga jag hoppades att ...

-- Slöhet, slapphet och likgiltighet. Cederik, jag är
förvånad över dig. Jag skäms över dig. Jag föraktar
dig. Vad har du gjort för någonting av det hela?
Middagar på Stadt! Galna präster! Tror du det här är
nittonhundranoll någonting? Nu är det
nittonhundrakallt. Och vi lever inte i någon idyll, inte ens i en upp
och nedvänd sådan.

-- Men jag menade inte så illa, sa Cederik. Jag ville
bara se vad som hände. Får jag inte ta en bulle till?

-- Du tar ingen bulle mer. Jag är ledsen, Cederik.
Jag ger dig magsår. Jag ger dig själ, magsår och allvar.
Förstått!

-- Nej, nej, låt mig förklara! ropade Cederik
ångestfullt, men redan smältes hans stora lekamen samman,
hans kinder blev håliga, hans ögon stora, hans händer
magra, munnen fick en bittert lidande snörpning och
rösten blev sträv. Det var djupa fåror i ansiktet och
blå ringar under ögonen, han smuttade sakta på ett glas
Samarin. Cigarren var borta och spritskåpet tomt.

-- Det har varit en svår vinter och en besvärlig vår,
säger Cederik och hans sträva röst blir besk i munnen
när magsåret hugger:

-- Och många goda vänner har gått bort. Sådant
är livet. Ridén är död. Ack, ja. Det var en god man,
Ridén. Men han kom på farliga vägar. Ack ja.

-- Det räcker, sa främlingen. I morgon börjar
kommittén sitt arbete. Stadsfullmäktige diskuterar saken.
Honoratiores sätts i arbete. Stadens affärsmän
intresseras. Allt går i lås.

Främlingen reser sig ur stolen. Står en stund stilla
mitt på golvet och ser eftertänksamt på den hålögde,
utmärglade och magsårslidande som sitter framför
honom. Cederiks hand är torr och het när han tar adjö.
Stackare, tänker främlingen sorgset, han har nog inte
långt kvar. Han ser dödsmärkt ut. Synd att det skulle
gå så med honom. Men människor förstår inte när de
har det verkligt bra.

I trappan mötte han fröken Axman. Hon kom
gående med sin vanliga eftermiddagsbricka till
kyrkoherden. Hon var stor och rund och smilade rödkindad.
Men när främlingen sett på henne blev hon en mager
gumma med rinnande ögon, som bar en liten kopp

ljummet silverte. Främlingen suckade och gick vidare
mot den väntande bilen.

— Det är bittert, det är verkligen bittert. Men vad
ska jag göra? Man kan inte laga omelett utan att
knäcka ägg.

Han lämnar bilen vid Stora torget och går sakta mot
Matildas pensionat. Han är trött, så trött och det
bränner i ögonen. Det har varit en svår och nedstämmande
eftermiddag. Benen är tunga som bly och mitt på torget
kommer han i bråk med några boms. Han klipper till
en av dem och blir fri. Det borde han inte ha gjort, för
det skulle komma att få allvarliga följder. De ropar
efter honom. Skriker och vrålar.

— Det här ska ni nog få igen.
Fosterlandsförrädare! Vi vet, vi vet!

När han kommer hem till Matildas pensionat drar
han ner rullgardinen och kryper till sängs. Han är så
våldsamt trött men han ligger länge vaken innan han
kan somna.
SJUTTONDE KAPITLET

<i>Vari en nysning i rådhuset får allvarliga följder för en
försynt Ijungsviksbo och räddar främlingen från ett
grymt ödey en italiensk turist förrättar sitt tarv och går
underliga äventyr till mötes.</i>

Det sitter en polis i ett källarrum under rådhuset.
Och han är inte någon vanlig polis för han är en
hemlig överkonstapel i Säkerhetspolisen och han sitter inte
i något vanligt källarrum, utan han sitter i
Säkerhetspolisens avdelningskontor i Ljungsvik och framför
honom ligger tjocka dossierer och bredvid honom ligger
andra dossierer och runt väggarna finns fack på fack
och i varje fack ligger en dossier, ty varje innevånare i
Ljungsvik har sin dossier, överkonstapeln putsar sin
stora röda näsa med en väldig blå näsduk och för att
förklara varför han sitter där måste man veta något
om statsskicket i det land i vilket Ljungsvik ligger.

Ljungsvik låg i ett demokratiskt land. Det låg
faktiskt i världens mest demokratiska land. Ty
innevånarna hade de mest vidsträckta fri- och rättigheter, som
exempelvis att tro på vilka vallöften de ville, att hylla
vilken fotbollsstjärna de ville, att förälska sig i vilken
filmstjärna de kunde, att äga hur mycket pengar som
helst och ta vilket arbete som bjöds dem. Mer om
rättigheterna senare.

Under långa tider hade också Södra Ljungsvik fått
sköta statens affärer som dess ledande innevånare
funnit för gott. Detta var en tid med låga skatter och
kallades ”den gamla goda tiden”.

Under senare tid hade dock innevånarna i Norra
Ljungsvik blivit alltmer missnöjda. Dessa hade därför
bildat ett parti. Det Sociala Partiet. Detta hade som
mål att skapa en lycklig värld där var och en uträttade
det han förmådde och erhöll det han behövde. Dessa
avsikter utlöste stor förfäran i Södra Ljungsvik och
många gruvade sig inför barbariets tillväxt.

Dock hände det sig så att ju mer det Sociala Partiet
tillväxte i makt och styrka och ju fler av dess ledare
som placerades i nämnder och utskott, ju bättre fann
sig dessa ledare tillrätta där och ju mindre ville de
störa samhällslugnet. Man framhöll att man alltid vet
vad man har, men sällan vad man får, en förändring
kan ofta bli till det sämre. I varje fall bör man ta god
tid på sig. Om hundrafemtio år bör medborgarnas
samhällsmoral ha tillvuxit och då kan det bli möjligt
att genomföra de stora förändringarna. Detta lugnade
medborgarna i Södra Ljungsvik. Dock icke dem i Norra
Ljungsvik. Det Sociala Partiet splittrades därför i två
grupper. De som ansåg att man borde förändra
samhället i enlighet med programmet och de som ansåg att
man borde förändra programmet att stämma överens
med samhället. Dessa grupper höll ibland fred och då
kunde man uppnå vissa framsteg, men oftare låg de i
fejd med varandra och tog varje tillfälle i akt att skada
varandra. I väntan på att denna fråga skulle lösas
snurrade klotet vidare, krig följde på kris, miljoner
gasades här och miljoner nackades där. Allt förblev i
stort vid det gamla och medborgarna samlades då och
då för att hurra för det nya samhälle som
införts/grundats/skulle införas/påtänkts/getts en kommitté i
uppdrag att utreda. Ja i stort förblev allt vid det gamla,
ty ämbetsmännen var desamma, kungarna var
desamma, tidningsägarna var desamma och arbetsköparna var
desamma, blott tiden höll på att byta skinn.

I detta läge hade Ljungsviks innevånare stora
friheter. De hade rätt att rösta på vem de ville. Deras
representanter var grundlagsskyddade mot alla
efterräkningar från väljarnas sida när de en gång blivit
valda. Man hade rätt att lyda lagarna och följa
ämbetsmännens anvisningar. Ämbetsmännen var från de
bästa familjer och var lagenligt fredade ty
ämbetsmännen följde lagarna och lagarna var heliga. Därav följde
att ämbetsmännen även om de inte var heliga dock var
helgade. Konungen hade rätt att besluta om krig, fred,
ministärer och var mot allt åtal fredad. Varje dag skrev
tidningarna många meter beröm om allt detta, ty det
var något mycket fint och kallades respekt för lagar
och traditioner.

Varje medborgare hade rätt att äga så mycket han
kunnat ärva eller svindla sig till. Var och en hade rätt
att grunda en fabrik — om bankerna tillät det, att
grunda en bank — om bankerna tillät det, och om han
redan hade pengar förstås. Var och en hade rätt att
arbeta om han fick arbete, fick han inget kunde han
låta bli och leva i lyx och överflöd på
arbetslöshetsunderstöd. Men på senare tid var detta överdådiga liv
blivet sällsynt ty det var så många krig, så många
människor som behövde brännas, sprängas, skjutas, nackas,
hängas och rostas av atomaska att fabrikerna hade fullt
upp att göra och order för många år framåt. Detta
kallades framstegspolitik och var mycket uppskattat.

Alla de som hade positioner och pensioner var
rörande eniga om att detta samhälles grunddrag kunde
sammanfattas i orden ”Broderskap och Jämlikhet”.
Dock rådde delade meningar om hur dessa ord skulle
tolkas. Man bör icke glömma att den man älskar, den
agar man, sa somliga. Andra åter höll före att orden
var en felaktig läsning av Djävlighet och Mordredskap,
då de kunde styrka sina påståenden med fakta ansåg
de sig därför böra arbeta för än mer djävlighet och än
fler mordredskap på vår jord. Detta ansågs mycket
logiskt och hyllades i flera stora tidningar men tycktes
inte väcka någon mer entusiastisk genklang hos
befolkningen. Ett okunnigt och ologiskt släkte, som dessa
tidningar med skärpa fastslog.

Ja, Ljungsvik låg i ett demokratiskt land. Varje
medborgare hade rätt att tänka vad han ville. Han hade
också rätt att fritt yppa sina tankar, såvitt de inte stod
i strid med Gud, kungahusets moral, allmän
anständighet, väckte förargelse eller kunde påvisas väcka
irritation hos landets mäktiga och välvilliga beskyddare,
som ibland låg i söder och ibland i väster. Var och en
hade också rätt att verka för sina idéer, naturligtvis
med undantag för de fall då detta åstadkom olaga
folkhopar på gata eller torg, misstro mot
ämbetsmännen eller skadade den allmänna moralen (den senare
alltid väldigt känslig). Om man hade fått
ordningsmaktens resolution i ärendet hade man rätt att göra
revolution. Dessa senare ansökningar behandlades på
två veckor och avslagen kunde hämtas mot lösen av
kronor tjugoåtta (28) å kansliet.

Alla offentliga handlingar var tillgängliga för
allmänheten, med undantag av de hemligstämplade.
Dessas antal var hemligstämplat. Det hade också
föreslagits att man skulle hemligstämpla hemligstämpeln. Alla
var lika inför lagen och det ryktades att man kunde
lära sig tyda den på tio år. All rättskipning var öppen
för offentligheten, naturligtvis med undantag av den
som hölls inför lyckta dörrar eller skedde på
administrativ väg.

Privatlivet stod under grundlagens obrytbara
beskydd. Naturligtvis med undantag av de fall då detta
fick vika for tryckfrihetens heliga principer. När
privatlivets helgd kom i strid med tidningarnas
lösnummerförsäljning, då gick rätten att vanfrejda och
skandalisera i första rummet. Den vanfrejdade kunde sedan
vända sig till domstol som efter lämplig prövotid dömde
honom att erlägga rättegångskostnaderna. Konungar,
ämbetsmän, moral, plikt, anständighet, landets mäktiga
beskyddare, bankhemligheten och brott begångna av
personer välsedda i samhället tillhörde icke privatlivet
och borde därför heller icke vanf rejdas. Alla dessa visa
förordningar utlöste med jämna mellanrum stor glädje
i pressen och alla talade väl om varandra i tidningarna
och framhöll landet som ett mönster för alla andra.
Under långa tider hade heller ingen pressman eller
publicist i detta land behövt bestickas.

Brevhemligheten, telefonhemligheten och
telegramhemligheten var absolut. Endast i de fall polisen så
ville hade den rätt att öppna medborgarnas brev,
avlyssna deras telefonsamtal och företa
husundersökningar. Genom denna sin fulländade demokrati blev
samhället ett rättssamhälle och staten en rättsstat.

Det fanns dock även i detta fulländade samhälle illasinnade människor som måste bevakas och undersökas.
Därför hade man låtit inrätta en speciell polis. Den
kallades Säkerhetspolisen för att den var helt säkrad
för all insyn. Den var mycket hemlig. När en
vilsegången riksdagsman en gång ställde en fråga rörande
den isades hela kammaren av olust inför denna
förmätenhet och ministern steg allvarligt upp och sa:

— Jag kan ingenting yppa, ty det gäller landets
säkerhet, jag kan endast garantera att allt går fullt
lagligt tillväga.

Ty när ministern hade frågat sin statssekreterare
hade denne sagt att:
— Jag kan ingenting yppa, ty det gäller landets
säkerhet, jag kan endast garantera att allt går fullt
lagligt tillväga.

Ty när statssekreteraren hade frågat chefen för
Säkerhetspolisen hade denne rynkat de svarta
ögonbrynen och sagt att:

— Jag kan ingenting yppa, ty det gäller landets
säkerhet, jag kan endast garantera att allt går fullt
lagligt tillväga. Medborgarna kunde därför vara trygga
då polisen stod under full demokratisk kontroll.

Överkonstapeln med den stora röda näsan som sitter
bland dossiererna är en allvarlig man. Varje val har han
stått i regnet framför vallokalerna och fotograf erat dem
som delat ut vallistor för otrevliga och missnöjda
partier. Dessa fotografier hade sedan registrerats i stora
kartotek och detta hade givit arbete åt tusentals
behövande, överkonstapeln hade tåligt burit sin kroniska
influensa. Varje dag hade han suttit med telefonluren
för örat och lyssnat på ljungsviksbor scm pratat
kärlek, matrecept, barnuppfostran och affärer. Han hade
fått stora röda ögon av att läsa medborgarnas brev och
en liten nätt förmögenhet på att göra
aktiespekulationer med hjälp av de upplysningar han inhämtat. Han
är en idog utrensare av missbelåtenhetens och
oppositionens ogräs och skriver rapport efter rapport, fyller
dossier på dossier.

Nu är han djupt allvarlig, han har just fått
oroväckande meddelanden. Säkerhetspolisens trogna öron,
malätne dynamitarden Per-Erik (Puffran) Nybom och
stjärtgossen Nils Einar Evert (Runkas) Andersson har
meddelat att främlingen som bor på Matildas
pensionat och där gjort sig känd för farliga åsikter och
samhällsomstörtande yttranden planerar sabotage mot
samhällslugnet och medborgarnas goda matsmältning. De
hade bl.a. mött honom på Stortorget och bett om en
cigarrett, varvid främlingen sadistiskt smilande sagt:

— Jag är själv pank.

Då de upprepat sin hövliga anhållan och därvid tagit
honom lätt i kragen hade han utan orsak slagit Nils
Einar Evert (Runkas) Andersson i gatan samt yttrat:

— Jag har ju sagt er att jag är pank, bomsdjävlar.
Därvid hade han genom tydliga åtbörder visat dem sitt
förakt och då de för honom framhållit det olämpliga
och olagliga i hans uppträdande hade han yttrat:

— Jag skiter i polisen så mycket ni vet det.

Vid dessa upprörande ord hade Säkerhetspolisens
trogna och pålitliga informatörer Per-Erik (Puffran)
Nybom och Nils Einar Evert (Runkas) Andersson känt
sig förpliktigade att rapportera händelsen för den
rödnäste överkonstapeln. Han hade nu skrivit en lång och
utförlig rapport om fallet: ”och vederbörande gav
härvid med starka ord uttryck åt sin samhällsfientliga
verksamhet.” Han skakade betänksamt på huvudet och
lade handen på främlingens tjocka dossier.

— Nu tror jag att vi kan ta och sy in honom vilken
dag som helst, sa han till konstapel Ljung.
Ja — främlingens öde syntes beseglat men ...

Överkonstapeln hade fått en svår förkylning under
fjolårets trogna avfotograferande av vallistutdelare.
Denna hade tilltagit mer och mer, för varje dag hade
näsan brunnit rödare och runnit stridare. Just som han
lagt handen på främlingens dossier nös han så
fasansfullt att alla papper flög runt rummet och han själv
rämnade uppifrån och ner samtidigt som han sprack
från höger till vänster.

Bestörtningen inom Säkerhetspolisens avdelning i
Ljungsvik var allmän. Man sörjde djupt den avhållne
överkonstapeln och han gavs en furstlig begravning på
statens bekostnad. Konstapel Ljung som efter den
beklagliga olyckan fått i uppdrag att samla ihop alla de
kringströdda papperen hade dock begått det misstaget
att han infört de graverande vittnesmålen från
Per-Erik (Puffran) Nybom och Nils Einar Evert (Runkas)
Andersson, icke i främlingens, utan i frisör Gustafssons
betydligt tunnare dossier. Nytillträdande
överkonstapeln Kulfeldt lät därför omgående föranstalta om
frisör Gustafssons anhållande.

Frisör Gustafsson var en fridens man. Han var liten
och tjock, snäll och rund. Han hade två barn, en mullig
liten fru som bakade goda sockerkakor och en liten
välskött villa. Han hade aldrig tänkt en otillåten tanke.
Han hade alltid hurrat när det skulle hurras och alltid
buat när det skulle buas. När han så denna morgon
stod i sin frisersalong muntert visslande och rakade
dagens första kund, rektor Skvattman, då kliver två
stora poliser in. De tar honom i axlarna. De säger:

— Det är bäst ni följer med godvilligt. Nu är ni
fast! De håller honom hårt. Han gör ett ångestfyllt
försök att sno sig fri, de vrider vänster arm ur led på
honom och släpar in honom i bilen. Det är en tät
klunga åskådare runt bilen när de för bort honom och
de små barnen pekar finger åt honom.

På polisstationen slår de därefter in tre framtänder
på honom under det att överkonstapeln taktfullt lutar
sig ut genom fönstret; för att slippa vittna om frisör
Gustafsson mot all förmodan skulle våga anmäla
poliserna för misshandel. Genom denna enkla
försiktighetsåtgärd har Ljungsviks poliskår nått sitt rykte som
landets humanaste. På femtio år har en polis i
Ljungsvik icke blivit dömd för misshandel. I andra städer
däremot har det förekommit att poliser vittnat mot
poliser, en upprörande brist på kåranda och respekt för
kallets krav!

Nu till en början, innan anklagelserna mot honom
blivit helt utarbetade, hålls Gustafsson anhållen för
förargelseväckande beteende, motstånd mot polisman i
tjänsteutövning, misshandel av polis och fylleri. När
han därefter blir inlåst i cellen grips han av skräck,
slår med nävarna mot dörren och skriker, ty han
fruktar att han blivit offer för något hemskt missförstånd.
Han vill genast tala med överkonstapeln och få saken
uppklarad. Han tystas av vakthavande med en batong.
Dock går batongen därvid sönder och till anklagelsen
lägges åverkan å allmän egendom. Vid den grundliga
husundersökningen hittas enligt de alltid pålitliga och
välinformerade lokaltidningarna en billast hemligt
material. Tidningarna rasar i dygdig fasa mot den nyss
upptäckte spionen som ”hal såsom en orm nästlat sig
in i vår mitt” och skyndar sig att gratulera vår
”skickligt och smidigt arbetande säkerhetspolis”. Genom att
undersöka hans räkenskaper finner man att han
deklarerat sin inkomst 400 kronor för lågt, dessutom har
han — enligt trovärdiga vittnen — utfört olaga
rakning å otillåten tid. Anklagelsepunkterna blir allt fler
och fler.

Det allvarligaste är dock att han gjort sig skyldig
till förberedelser för högförräderi. Det kan bevisas
genom Säkerhetspolisens hemliga dossier. Tidningarna i
Ljungsvik svämmar över av indignation mot denne
avslöjade bandit och det är varje morgon en lång kö av
vittnesgilla medborgare vid rådhuset. De har påmint
sig misstänkta handlingar, olika tillsynes oskyldiga,
men nu efter avslöjandet bevisligen förbryterska
uttalanden frisör Gustafsson gjort sig skyldig till och då
vittnesersättning utgår skyndar de att ställa sig till
rättvisans förfogande.

Gustafsson uppför sig under förhören med hela den
slipadeoch vältränade agentens hala och falska
skicklighet som LMN skriver. Han nekar till allt. Men
bevisens mäktiga ring slås allt fastare omkring honom.

Lagens tunga hand har slagit den brottslige och
processen börjar. Frisör Gustafsson känner sig sprattla i
nätet, dock hoppas han att domstolen kommer att
frikänna honom och ge honom upprättelse. Men ...
processen är hemlig, Gustafssons ihärdiga nekande är i sig
självt ett misstänkt drag, det tyder på grundmurad
brottslighet. Han nekar slugt, säger rättens ordförande
vid frukostbordet, man kunde nästan tro att han vore
oskyldig om man inte visste bättre. Bevisföringen är
fri. Bevisen hemliga. Vittnena hemliga. Polisen vet. Vi
vet. Vi litar på varandra. Vi som vet. Vi som sitter
bakom lyckta dörrar. Gustafsson döms till livstid.
Gustafsson överklagar. Hovrätten stadfäster. Gustafsson
överklagar förtvivlat.

— Om ni bara ville erkänna något lite ginge det
bättre, säger hans försvarare.

Högsta Domstolen ser ingen orsak att bevilja
prövningstillstånd. Gustafsson söker resning i målet. Men
då inga bevis funnits från början kan heller inga nya
omständigheter framkomma och resningsansökan
avslås. Gustafsson gråter om nätterna i sin cell och faller
slutligen till föga och begär nåd. Men då detta innebär
ett halvt erkännande och hans föregående ihärdiga
nekande visat hur slug och farlig han är kan det befaras
att han ska fortsätta sin brottsliga verksamhet om han
kommer på fri fot och hans nådeansökan avslås.
Rättvisan har sin gång. Rättssamhället marscherar vidare.
Vi litar på varandra vi som sitter bakom lyckta dörrar.

Grubblande går Gustafsson fram och åter i sin cell.
Han försöker fortfarande tänka snälla och riktiga
tankar, men han förmår inte längre stå emot frestelserna
och stygga, farliga, otillåtna tankar stiger upp inom
honom. Den snälle Gustafsson magrar. Hans själ
klyves. Hans ena jag är upproriskt, anklagar samhället
och lagarna, säger att det hela bara är en enda stor
bluff där åt den som redan har ges mera och från den
som intet har tas också det sista. Men hans andra jag
suckar därvid:

— Ack syndare. Bara att tänka så visar att du är
en dålig medborgare. Odemokratisk. Elak. Utestängd
från alla rättänkandes umgänge. Det är brottsligt att
tänka så. Du är kanske skyldig när allt kommer
omkring.

Söndersliten av grubbel och inre strider magrar
Gustafsson för var dag som går. En morgon reser han sig
inte från sin brits. Hans spetsiga nästipp är vit och
kall. Gustafsson är död. Man begraver honom
stämningsfullt i osläckt kalk och snart är Gustafsson
utplånad och hans acta arkiveras. Han har fått sona sitt
brott att få fel papper i sin dossier.

I glädjen att farlige frisör Gustafssons attentat mot
fosterlandet så snabbt upptäckts erhåller
Säkerhetspolisen högre anslag och liberala riksdagskvinnan
Euphrosyne Pungpina hemställer om belöning åt hjältemodiga
informatörerna och säkerhetsmedvetna medborgarna
Per-Erik (Puffran) Nybom och Nils Einar Evert
(Runkas) Andersson. Vid en högtidlighet på centralfängelset
erhåller de två medborgarna under stort, allmänt
demokratiskt och rättsvårdande jubel sina diplom och
sina penningbelöningar. Fängelsechefen fäster med egna
fingrar de medborgerliga förtjänsttecknen på deras
fångdräkter.

Men Säkerhetspolisen låter inte sin verksamhet slappna
trots detta kap. En ung italiensk konststuderande
besöker Skrippa kyrka för att studera medeltida
ljungsvikskt kyrkomåleri. På återvägen till Ljungsvik råkar
han en dag bli gripen av en fruktansvärd diarré. Han
ser sig om. Inte ett träd, inte en buske i närheten.
Men ... tio meter längre bort går järnvägsbron över
älven. Han skyndar dit och gömmer sig bakom en
pelare.

Säkerhetspolisen har dock ögon att se med och folk
avlönade att bespeja den mystiske italienaren. Med
tjutande sirener kommer polisbilarna. Den av förfäran
bleke utlänningen hittas sammankrupen under bron.
Området är blått av poliser. Italienaren anhålles och
föres skyndsammast till häktet. Då ingen förstår hans
språk förutsätter man att han är från det stora och
mystiska landet i öster. Rättegången är naturligtvis
hemlig med hänsyn till de ömtåliga förhållandena och
han blir snabbt dömd. Tidningarna meddelar att en
farlig utländsk spion och sabotör är gripen.
Säkerhetspolisens anslag ökas än mer och alla är lyckliga.

Dock ej italienarens maka. Hon låter efterlysa sin
försvunne man i radion. Men då ingen sett till någon
italiensk konststuderande förutsattes det att han
drunknat eller begått självmord. Först sex år därefter hittar
en språkkunnig fängelseinspektör honom av en slump
i länsfängelset och han återställes till sitt hemland med
tusen ursäkter. Vid det laget har dock vederbörande
säkerhetspolispersonal avancerat så högt att de
kommit i nivå med rådmän, som visserligen inte som kungar
är mot allt åtal, men dock mot all dom fredade.

På så sätt fräste ödets blixtar omkring främlingens
huvud under det han låg oroligt sovande i
rekonvalescens efter sin influensa. Han visste inte vad som
kunnat hända honom om en överkonstapel inte råkat nysa.
Hade han fått veta det hade han kanske inte trott det.
Ty han var en snäll och väluppfostrad medborgare.

Tidningarna i Ljungsvik fyllde spalt efter spalt med
det kommande jubileet och stadsfullmäktige beslöt med
acklamation att staden var 700 år gammal.
ARTONDE KAPITLET

<i>Vari tre herrar kommer pä besök till främlingen och
denne får tillfälle att besöka dr Manteufels privathem
för nervklena.</i>

Främlingen sitter vid fönstret och ser ut över staden.
Det börjar snart bli sommar. Hans händer är vita och
kraftlösa. Morgontidningarna ligger på sängen.
Drätselkammarens ordförande har intervjuats om jubileet.
Tvåspaltig kliché. Främlingen suckar. Han har tappat
lusten. Han tänder en cigarrett men fimpar den strax
därpå igen. Solen lyser över hustaken och det surrar
av flugor på granngårdens utedass.

Då knackar det på dörren och tre allvarliga
svartklädda män kommer in. Jubileumskommitténs
verkställande utskott. Drätselkammarens ordförande,
spolformad som en säl, de grå tinningarnas charm och
fettränder på buken som lyser vita när han badar bastu.
Kyrkoherde Cederik mager och förgrämd med sitt
ulande magsår. Johannissons chef, den lille klotrunt
fete statstjänstemannen Pährson högt uppe i
lönegraderna. De hälsar hövligt och Cederik säger:

— Det gäller jubileumsförberedelserna, vi behöver
er hjälp.

— Försvinn, säger främlingen trött. Jag har inte
lust. Ni finns inte, jag har bara hittat på er. Gå er väg.
De stirrar på honom och drätselkammarens ordförande
hostar, som om han ansåg främlingens yttrande vara
ett gott skämt. Men främlingen viftar med handen:

— Försvinn, ni finns inte.
Statstjänsteman Pährson säger försonligt:

— Ni har varit mycket sjuk har jag hört.
Främlingen ser på dem och det stubbade håret reser
sig som en tuppkam.

— Varför står ni kvar? Bort! Iväg!

— Det börjar bli sommar, säger Cederik.

Främlingen känner sig sjunka i en myr av
likgiltighet. Han försöker stå emot, försöker tvinga sig
stark igen, men sjukdomen har varit lång och svår och
hur han än fräser åt dem orkar han inte samla krafter
nog att upplösa dem och få dem att försvinna. Hans
ögon blir oroliga, de flackar, han säger bevekande:

— Men snälla ni, jag har ju bara hittat på er. Ni
finns ju inte i verkligheten. Se här! Han pekar på
pappershögarna på bordet, det här är ju allt som finns
av er.

De tre herrarna ser förstående på varandra, Cederik
klappar främlingen på axeln.

— Ni blir nog snart frisk igen, säger han.

Nu gråter främlingen av trötthet och förtvivlan, de
tre herrarna står klara och skarpa i konturerna
framför honom, köttiga existerande kroppar, han snyftar:

— Var hyggliga! Jag orkar inte få bort er. Kryp
tillbaka in i manuskriptet av er själva. För min skull.
Jag ger er vasatrissan, Pährson. Jag gör er till
serafimerriddare! Men lyssna då på mig. Förstår ni inte att
jag är så förbannat trött! Jag gör er till miljonär! Ni
får allt ni vill ha! Allt! Bara ni låter mig vara i fred.
De tre herrarna ser på varandra, drätselkammarens
ordförande säger:

— Ursäkta oss då.

I dörren stannar de och ser på främlingen som sitter
vid fönstret och modstulet ser ut över Ljungsviks röda
tegeltak och svarta tjärpappstak som blänker i solen.

— Stackars pojke, säger Cederik.

— Ja stackars pojk, säger de andra när de går
nerför trapporna.

En timme därefter kommer doktor Manteufel.

— Hur är det med oss i dag då? Han ler fryntligt
och säger:

— Hur mår patienten i dag då?

— Trött! Bara så förbannat less och trött.

— En influensa är ingenting att leka med. Nu ska
vi bara ta det lugnt. Bara ha det skönt en tid.
Främlingen irriteras av doktor Manteufels vänlighet, han
rycker på axlarna och säger:

— Kära doktorn, lägg bort den där tonen. Annars
kommer jag att göra livet till ett litet helsike för er
när jag läser korrektur på er. Jag sätter deleatur för
er så stor ni är.

— Visst, visst, säger doktor Manteufel vänligt. Vi
är mycket trötta i dag. Luften har gjort oss trötta. En
liten promenad kanske? Det är så vackert väder.
Nu skäms främlingen för att han har varit ohövlig
mot den snälle doktorn.

— Jag är så djävla trött bara, säger han.

— Det är ett underbart väder i dag, ler doktorn, ett
underbart väder. Har ni sett utsikten över Ljungsvik
uppifrån Galgberget? Inte? Jag har min bil här nere.
Vill ni följa med på en tur? Det blir skönt för er att få
lite frisk luft.

De åker genom försommardagen och doktorn
småpratar vänligt om ditt och datt. Vägen vindlar sig upp
mot Galgberget.

— Jag har ett litet hus häruppe, säger doktorn och
kör in på en nykrattad gul grusplan. Byggnaden är
stor och vitrappad. När främlingen går in i huset
följer doktorn tätt efter honom och dörren glider i lås
med en tyst knäppning.

— Nu ska vi bara ha det lugnt och skönt ett tag,
säger doktor Manteufel. Vi ska få ett stort och ljust
rum med utsikt över hela staden.

Främlingen ser sig misstänksamt om i rummet.

— Var är jag? säger han.

— På min privatklinik. Vi är lite trötta nu efter
sjukdomen. Vi behöver lugn och ro ett tag. Vi blir snart
bra igen häruppe. Luften är så frisk.

— Släpp ut mig! säger främlingen.

— Visst, säger doktor Manteufel vänligt. Det är så
många här. Det blir sällskap sen om några dagar när
ni lugnat ner er.
— Det är ju bara bluff. Jag finner mig inte i det
här. Ni finns ju inte. Ingenting finns.

— Nej, just det. Nu ska vi bara ta det lugnt och
ha det skönt ett tag.

Dörren går igen och främlingen står ensam i det
vackra ljusa rummet med utsikt över staden. Det är en
liten svart lucka i den vita dörren. Manteufels ögon
blänker vänligt genom luckan:

— Bara trivas och ha det skönt.

— Släpp ut mig för fan! Det är ju bara lögn och
förbannad dikt att jag sitter här. Men svara då! Svara!
Huset är stilla runt honom.

Främlingen sitter modfälld på sängen.

— Vilket helvete! säger han. Jag har ju bara hittat
på allting. Jag har fastnat mitt inne i mitt eget manus
och jag kommer inte ut.

Manuskriptet ligger kvar på Matildas pensionat och
utanför det gallerförsedda fönstret är det sommar.

— Om jag bara finge händerna på manuskriptet!
Nu kan jag ju inte skriva mig ut. Jag kommer att få
sitta här till döddagar. Gu vet vad som kan hända.

Främlingen resignerar, dagarna går, man ger honom
mat, man talar vänligt till honom, men man släpper
inte ut honom att träffa de andra gästerna. Man tycker
att han stirrar alltför buttert på havregrynsgröten och
sköterskan säger:

— Bara ni inte vore så stursk.

Det knackar i väggen om nätterna. Knack, knack,
knack ... Främlingen lyssnar. En signal för A, två för
B. Han har en vän på andra sidan betongväggen. Man
ligger vaken om nätterna och knackar sina åsikter om
livet till varandra. Man vänjer sig vid allt. En morgon
ligger det några papper i toaletthinken när den lämnas
tillbaka efter tömningen. Papperen är fullskrivna. En
liten fin stil som springer och snirklar sig fram över
sidorna. En hälsning från den okände vännen på andra
sidan väggen.
NITTONDE KAPITLET

<i>Vari ni får läsa grannens berättelse
eller
eremitens historia</i>

Då man bett mig berätta mitt livs historia ska jag
skriva ner den även om den kommer att beröra sår
som ännu inte läkts och bulnader som ännu ömmar.
Men livet är sådant och man får inte beräkna att sår
ska bli känslolösa och bulnader inte längre ömma. Om
man inte längre känner något har man också upphört
att vara till.

MIN LYCKLIGA BARNDOM, MIN
BRODER AUGUST

Jag hade en lycklig barndom. Jag bodde i en
fyrarumsvilla alldeles under Galgberget med min moder
och min tre år äldre broder August. Det var
rosenbuskar utanför villan och de blommade så vackert. Vi hade
ett stort matsalsbord av mahogny och var gång det
kom främmande la min moder en ren linneduk på
bordet. På den ställde hon silverfat med kaffebröd och
många sorters kakor. Men vi barn skulle inte ta från
faten ty dels var kakor inte nyttiga för oss och dels
såg alltid Jesus vad vi gjorde. Där var tre bilder av
Jesus i matsalen. På jul stod en julgran under den ena.
Och vi barn sjöng med våra klara stämmor de vackra
julpsalmerna till vår moders stora glädje.

Min broder August brukade ofta berätta för mig om
den stora världen utanför trädgården. Han kunde
berätta så att blodet isades i mina ådror. Om jag inte var
snäll skulle han kasta ut mig ur trädgården, sa han.
Han var alltid på så gott humör.

På vintrarna lekte vi i trädgården och vi byggde
snögrottor min broder August och jag. Jag byggde, och
August talade om för mig hur jag skulle bygga. Han
kunde alltid låta det bli så vackra grottor men ibland
var jag klumpig och då blev det fula grottor, som han
fick lov att sparka sönder. Sen ropade vår moder på oss
att vi skulle komma in så vi inte förkylde oss. Då fick
vi hälsa på alla tanterna, som satt med var sin
stickning i handen runt matsalsbordet i mahogny. Vi fick
bocka oss djupt för var och en och vår moder sa:

— Har ni torkat er väl om fötterna?

Först gick August runt och hälsade och sen gick jag
runt och hälsade. När vi hälsat färdigt klappade vår
moder oss på huvudena och gav oss var sin pepparkaka.
Tanterna sa att vi var snälla och väluppfostrade. När
vi kom in i vårt rum sa August att han skulle avslöja
att jag sagt ”djävla” så att jag måste ge honom
pepparkakan för att han skulle låta nåd gå före rätt.

En sommar badade vi i älven och det fick vi inte för
vi kunde drunkna. August höll mitt huvud under
vattnet så att jag var alldeles blåröd när han släppte upp
mig och på det sättet visade han mig hur farligt det var
att bada i älven så jag vågade aldrig mer bada. Nästa
gång kanske det inte skulle gå så bra.

Varje kväll innan vi skulle lägga oss men efter det
vi varit inne hos vår moder och visat fram våra händer
så att hon kunde se att de var rena fick vi kyssa ett
färglagt foto av vår fader, vilket hölls inlåst i den
vackra vita byrån hon fått ärva av moster Emma. Vår
fader var bortrest. Han var långt borta. När vi gått
och lagt oss och ännu inte läst våra böner utan
fortfarande fick vara vakna och prata en stund brukade
August berätta för mig om vår fader. Han var i
Sydamerika och grävde guld med moraknivar. August
berättade också att han brukade skalpera indianer,
men det fick inte jag tala om för någon för det var en
hemlighet.

Om vi fick gotter av någon tant på symötet, beskrev
August för mig hur dåliga tänder man fick av att äta
gotter. Han visade mig planscher han fått i skolan. På
de planscherna såg man hur tänderna ruttnade och föll
ut.

— Då kastar vi bort gottet, sa jag.

Men August förmanade mig och sa att det var en
svår synd att kasta bort mat. Han berättade för mig
hur det gått för flickan som trampade på brödet, sen
sa han att vi därför var tvungna att äta upp gottet.
Men då började jag gråta för jag ville inte att mina
tänder skulle ruttna och falla bort. Då åtog sig August
att äta upp alla gotterna själv, för han var inte den
som kunde se en annan människa lida, sa han, och
hellre tog han då på sig bördorna själv. Vi fick ofta
gotter och August tvingade sig att äta gotter varje
kväll. August var alltid så omtänksam och osjälvisk.
Sedan bad vi:

<poem>Gud som haver barnen kär
se till mig som liten är,
vart jag mig i världen vänder
står min lycka i Guds händer
Amen.</poem>

JAG BÖRJAR SKOLAN, MIN FÖRSTA
KÄRLEK

Jag började skolan en vacker sommardag och när
lärarinnan kom in sa alla barnen till henne:

— Goddag, goddag, snälla fröken!

— Sitt ner, sa hon, och så hade skolan börjat. Inom
kort stod vi om rnornarna bredvid våra traditionsrika
gula bänkar och sjöng den vackra sången:

<poem>Vår svenska fana gul och blå,
hur stolt i dina spår att gå
och lyss till minnessång då gult och blått
vid svenska skott
skrev världens lag
i Narvas slag
på Lützens höga hedersdag.</poem>
För vi lärde oss att vörda vår historia och ibland pa
kvällarna lekte August att vi var vikingar eller
karoliner och slog mig med en påk av trä, som han gjort i
slöjden.

Redan efter en kort tid blev jag förälskad. Hon hette
Agnes och var mycket söt. Vi hade samma väg till
skolan och om jag lät August gå före — jag brukade skylla
på att jag hade ont i magen — kunde vi få sällskap
och jag fick bära hennes skolböcker. En gång fick jag
en smörgås av henne. Då blev jag så lycklig! Våra
skolkamrater brukade peka finger åt mig och ropa:

— Tjejtjusare, tjejtjusare!

Och då slog Agnes mig med skolväskan i huvudet
för hon ville inte låta det synas att hon tyckte om mig.
Jag förstod henne, jag ville inte att man skulle peka
finger också åt henne. På kvällarna brukade jag räkna
mina blåmärken och tänka för mig själv: ”Vad jag är
lyckligt kär.”

Den vintern gjorde vi en kana i skogen tillsammans
innan vi gick till skolan. En rast var Agnes borta och
hon blev borta hela dagen. Jag letade efter henne och
frågade efter henne men ingen hade sett henne. Jag
kände mig mycket ledsen och slog kana ensam på
kvällen. Det var en stor röd fläck mitt på isen. Någon hade
gått förbi och spillt rödfärg. Träden runtomkring
kanan var mörka och gröna och sen började det snöa.
Agnes kom inte till skolan nästa dag heller och jag
fick fortsätta att slå kana ensam. Den röda fläcken
hade blivit mycket svag när jag gick hem den kvällen.
Två dagar därefter hade jag helt nött bort den och vår
kana låg blank och fin och väntade på henne. Men
just som jag gjort kanan riktigt fin och blank stod
överläraren bredvid mig och såg på mig genom sina stora
glasögon:

— Det är förbjudet att slå kana. Har du inte bättre
reda på skolstadgarna. Förresten slog flickan Agnes
ihjäl sig när hon slog kana med din bror August här
för några dagar sen. Hon slog huvudet i isen så det
sprack. Så går det när man inte kan skolstadgarna. Då
förstod jag att jag hållit på att kana bort min älskades
hjärna, att jag nött bort varje bit av henne med mina
skosulor. Jag sprang in i skogen och mådde illa under
en gran. Jag tittade på mina skosulor för att se om de
såg annorlunda ut nu när jag gnuggat in min kärlek i
dem, men de såg precis likadana ut som förut. Jag
kände mig dock så konstigt upprymd då jag kom hem.
Du kanske kunde ta Agnes ifrån mig, tänkte jag när
jag tittade på August, men nu är det mig hon hänger
ihop med. Sen bad vi våra böner och somnade.

JAG BLIR NÄSTAN VUXEN OCH FÄR
VETA EN HEMLIGHET

En dag strax efter det att jag fyllt femton år satt
min moder gråtande vid den vackra vita byrån. Hon
vred sina händer och jag hörde henne säga:

— Jag arma kvinna, vad har jag då gjort för att
förtjäna ett sådant öde? Varför skulle detta hända just
mig?

Min broder August, då helt nybliven student, kom
nu fram till mig med den vita mössan käckt på svaj
och i det han tog mig i armen och ledde mig in i sitt
rum sa han:
— Nu ska jag berätta vår familjs hemlighet för dig.
Du såg vår moder gråta — gjorde du inte?

— Jo, sa jag.

— Vår fader kommer ut snart, sa August allvarligt.

— Kommer han hem från Sydamerika! utropade
jag och mitt hjärta klack till av glädje. Jag hade alltid
längtat så efter att få träffa honom och komma honom
nära.

— Nej, sa August, han kommer ut från
centralfängelset. Du måste lära dig förstå och uppskatta allt vår
moder gjort för oss. Han dömdes för mord.

— Nej! Nej, nej! sa jag och allt var tungt i mig.

Vår fader hade för många år sedan dömts till
livstids straffarbete för mord, berättade August. Vår
moder hade nämligen haft en gammal moster, Emma, som
var mycket rik och mycket sjuklig men aldrig fick
frid och aldrig kunde få lämna detta jordiska liv och
dess plågor. Vår moder hade varit hennes sköterska och
en kväll hade hon känt en så stark medkänsla med den
gamla lidande damen att hon kvävt henne med kudden.
Därefter hade hon slätat ut lakanen, kallat på vår
fader och talat med honom. Han hade förebrått henne
den oöverlagda gärningen. Visserligen förstod han vilka
höga motiv som hade lett henne, men han påpekade
att onda tungor skulle misstolka och solka hennes
handlande. Fängelse och vanära väntade henne.

— Kan du låta dina barn göras moderlösa! sa hon
då. Är du en man eller en mes? Har du hut i kroppen?
Jag olyckliga!

Vår fader förstod nu att vårt bästa krävde att han
tog på sig ansvaret för den oöverlagda
barmhärtighetsgärningen. När polisen anlände gav han sig godvilligt.
Vår moder blev oerhört skakad av rättegången och av
all den smuts som kastades mot vårt namn. Vi barn
var då ännu mycket små och hon hade först tänkt
flytta från staden och gömma sig med oss på något
ställe där alls ingen kände oss. Men hon insåg att man
överallt förr eller senare skulle komma på den mörka
fläck som missprydde vår familjs vapensköld och hon
valde den modiga vägen. Hon stannade kvar i
Ljungsvik och för en del av den förmögenhet hon ärvt efter
sin moster Emma köpte hon denna vackra villa. Hon
var den första att förkasta sin mans gärning och snart
var hon åter genom sitt öppna och ärliga väsen
accepterad medlem av syföreningen och en ledande kraft i
samhällets umgängesliv.

— Vilken stackars människa! sas det om henne. Vad
allt har hon inte fått gå igenom.

Vår fader talade man aldrig om. Han var i
Sydamerika och nämndes aldrig när det var främmande
närvarande. För att ge oss den trygghet som kontakten
med en fader dock innebär lät hon oss i stället kyssa
hans porträtt varje kväll innan läggdags. Hon visste
att han dömts till livstid och trodde att han aldrig
skulle kunna förstöra hennes liv än en gång. Hon
upprätthöll därför heller inga förbindelser med honom. Av
alla de åttahundra fångarna i fängelset var han den
ende som aldrig fick besök.

Som han var en snäll och timid man hade han dock
snart gjort sig omtyckt av vakter och fängelseledning.
Han satt i sin cell och läste filosofiska och uppbyggliga
skrifter. Hade ofta långa samtal med fängelseprästen.

På grund av allt detta hade han nu efter femton år
fått veta att han skulle släppas fri och glädjestrålande
hade han låtit skriva vår moder detta. Allt syntes
hopplöst och mörkt. Jag grät bittra tårar över denna
förbrytelse som avslöjats och kände hur jag aldrig mer
skulle kunna se mig själv i ögonen. Dock, ingen
situation är så hopplös att den inte kan räddas. Alltid ges
det utvägar. August gick med manlig beslutsamhet fram
till vår moder, tog henne med handen under
dubbelhakorna och lyfte upp hennes tårdränkta ansikte.

<tab><tab> TRAGEDIN UNDVIKES, VAD DÄRAV
<tab><tab><tab><tab> FÖLJER

Hans ögon hade en fast bestämd glans och han sa:

— Lyd mitt råd och allt kommer att ordna sig på
bästa sätt. Gå in i ditt rum du, sa han åt mig.

Dagen därpå sändes jag till fängelset med en
chokladkartong jag blivit tillsagd att låta överlämna till
vår fader genom fängelseprästen. Det var en solig dag

med hög luft och jag försökte tänka gott om vår fader
trots att han satt i fängelse och vanärade vårt namn.
Jag lämnade kartongen till fängelseprästen som lät sig
övertala att ge den till min fader. Så gick jag hem.

Fängelseprästen hade mycket dåligt rykte i staden,
det sas att han var religiös och man talade kvinna
och kvinna emellan om att när biskopen en gång fick
svart på vitt rörande detta skulle fängelseprästen fort
nog skiljas från sin befattning. Men det var en smidig
och hal man denne fängelsepräst, han lät sig inte fångas
rödhändad med religion, utan höll sig i utomståendes
närvaro alltid till kyrkans tankegångar och formler.
Han var omtyckt av fångarna och det sas att han
gjorde mycket för att lindra deras straff. Han tycktes
inte kunna förstå att de inte tillhörde samma
människosort som vi. Hans uppförande orsakade stark
upprördhet bland alla Ljungsviks laglydiga och
rättsvårdande medborgare.


Fängelseläkaren däremot var en ärans man. Stor och
tödkindad, bullrande och glad var han. När fångarna
kom in till honom sa han:

— En simulant igen va?

Sedan ordinerade han en salicylsyretablett åt dem,
lät de sig inte bli friska ordinerade han därefter
dagliga lavemang till dess de friskanmälde sig. Därav
följde att hans fängelse hade den lägsta sjukdomssiffran 
i landet och ansågs vara ett stort föredöme. 
Fängelset hade också en vacker begravningsplats utanför
murarna och läkaren som var en ivrig blomstervän odlade
där sällsynta perenna växter. På så sätt blev gravarna
mycket prydliga och utgjorde stadens sevärdhet.
Fängelseläkaren skämdes alls inte för att smycka
fånggravar, ty, som han uttryckte det:

— Vid gravens rand håller samhället inne med
sin dom, därefter överlämnas de döda till en Högre
Domare.

Två dagar efter det att jag varit vid fängelset blev
det en förfärlig skandal i staden. Fängelseprästen hade
med förgiftade chokladbitar tagit livet av såväl min
fader som fängelseläkaren. Tidningarna hade stora
trästilsrubriker om dådet och den allmänna opinionen var
mycket upprörd. Morden hade tillgått så att prästen
låtit kalla upp min fader till sin expedition och
därefter överräckt en chokladkartong till honom. Läkaren
som just då kommit förbi såg detta och tog en
grabbnäve praliner med sin rödhåriga hand i det han sa:

— Mumsmums det här för små fångarna, eller hur
pastorn? Vet skäms!

Därpå stoppade han in fyra praliner i munnen och
föll ned på mattan med rullande ögon och fradga på
läpparna på samma gång som min fader. De var döda
en kort stund därefter.

Från alla rättänkandes sida påpekades nu vilka
farliga vägar fängelseprästen länge vandrat och denne
dömdes efter en helt kort rättegång till livstids fängelse
för detta ohyggliga och omänskliga dubbelmord. Han
försökte visserligen förklara att han fått kartongen av
en fånges lille son. Men då man strängt tillhöll honom
att inte slingra sig, samtidigt som man frågade honom
om han tänkte hämnas även på de oskyldiga barnen
och slutligen strängt påpekade för honom att han, om
hans utsago var sann, varit fångar behjälplig med att
hålla kontakt med sina släktingar föll han under en
paus i rättegången till föga för några konstaplars
övertalning och dog tre dagar därefter på grund av inre
skador, dem han åsamkat sig när han varit oförsiktig
nog att ramla ned från cellbritsen en morgon. 
Konstaplarna som övertygat honom blev därefter befordrade
och man genomförde över hela landet en allmän
rensning av fångvården från element besläktade med den
förbryterske och nära nog överbevisat religiöse pastorn.
Många tidningar ökade genom denna skandal sina
upplagor högst betydligt och kunde vid årets slut ge
utdelning. Det bildades en förening för ökad
rättssäkerhet och införande av prygelstraff, högerpartiet i
Ljungsvik fick två nya medlemmar och även på andra sätt
förde rättegången välsignelse med sig.

Hotet var nu avvärjt från vår lilla lyckliga familj
och om någon vecka var vår moder lika glad som
någonsin förr. Hon dukade ett extra fint kaffebord för
oss i trädgården. Rosorna blommade och hon
berättade att det inte fanns något ont som inte förde något
gott med sig. Vår faders livförsäkring hade utfallit
med sjuttiofemtusen kronor och vi barn kunde nu i
lugn och ro få studera vidare och bli män i staten. Gissa
om vi blev lyckliga! August gick in i villan och
hämtade glas och flaskor. Ur en butelj hällde han upp ett
glas åt mig och ur en annan hällde han upp åt sig
själv och vår moder. Därpå skålade vi för vår lilla
familj och dess framtid. Men då jag inte ville bryta mitt
löfte till min konfirmationslärare, den jag fått
högtidligt lova att inte smaka starkt innan jag blivit gift,
lät jag endast vätskan flyktigt beröra mina läppar och
hällde sedan ut den över en rosenbuske. Rosenbusken
vissnade strax därefter bort och det bildades en bar
fläck på marken där ingenting ville växa. Min tunga
svullnade upp och mina läppar fick stora blödande
sår så jag blev sjuk flera veckor. Åt vår moder sa min
broder August att jag hade stark fysik och jag lovade
mig själv högtidligt att aldrig smaka alkohol ens när
jag blev gift ty den bekom mig inte väl.

JAG FÖRLORAR MIN SVENDOM, JAG
BLIR GRYMT BEDRAGEN

I villan bredvid vår bodde en pensionerad major
med sin dotter. Hon hette Ingeborg och var mycket
söt. Hon hade glittrande bruna ögon. Jag såg henne
ofta vandra i trädgården och en dag om hösten då
fruktträden just hängde grenarna tunga av mogen
frukt sa jag till henne tvärs över staketet:

— Härligt höstväder.

— Ja inte sant, svarade hon. När hon lutade sig
fram över staketet förlorade jag mitt hjärta till henne.
Alltsedan min tidiga barndom då jag upplevt den
stora smärtan vid Agnes död hade jag vant oberörd av
kärleken. Ingeborg och jag brukade sedan ofta träffas
och tala innerligt med varandra. Om kvällarna lurade
vi skymning bakom redskapsskjulet, höll varandra i
händerna och såg på månen och de dräktigt drivande
molnen. Hon hade smala vita händer och om hon såg
att jag hade en frukt eller en kaka i handen sträckte
hon fram sina små älskliga fingrar och sa:
— Ge hit! Ge hit!

En kväll när vi stod bakom rosenbuskarna kysste
jag henne för första gången. Aldrig kommer jag att
glömma den stunden. Det var som om marken bävat
och himlen öppnat sig. Jag höll den unga kroppen tätt
intill mig och kände hennes vackra ögon på mig. Allt
var lycka! Vi kom överens om att jag skulle besöka
henne i hennes rum senare på kvällen. Hon väntade
med lampan tänd och fönstret öppet. När jag
klättrat uppför stuprännan och klev in i rummet la hon
varnande sitt vackra pekfinger över sina röda läppar
för att jag skulle hålla mig tyst och inte väcka hennes
fader vars våldsamma snarkningar kom villan att
skaka. Dock var detta störande ljud snart glömt och strax
därefter hade jag förlorat min svendom och var bliven
man.

Outsäglig var min unga lycka när jag tidigt på
morgonen klättrade utför stuprännan och sprang genom
det daggvåta gräset över mot vår villa där jag smög
mig upp på mitt rum. Min broder August hade märkt
att jag varit ute under natten och han gav sig inte
förrän jag sagt honom orsaken. Utan att kunna tänka
på något annat än min unga lycka talade jag om för
honom hur jag funnit den stora kärleken, förståelsen
och troheten i grannens villa. Därpå somnade jag. När
jag, såsom avtalat var, nästa kväll hade klättrat
uppför stuprännan fann jag till min fasa att hennes fönster
var stängt för mig. Jag knackade försiktigt på rutan
för att väcka min älskade, men hörde då min broder
Augusts röst:

— Upptaget, bror lille!

Därefter hördes ett regelbundet knarrande inflätat
med min älskades kuttrande röst och min broder
Augusts flinande anmärkningar om mig. Jag var stel av
skräck och sorg. Varje muskel i min kropp darrade och

jag greps av en så stark kramp att jag inte kunde
återvända ner till marken. Jag tvangs stanna fastklängd
utanför min älskade Ingeborgs fönster flera timmar.

Hela denna tid fortgick älskandet i rummet
innanför fönstret och till sist blev allting så tungt för mig
att jag lat mig handlöst falla ned från fönstret. Under
fallet trodde jag att min sista stund var kommen och
jag gladdes däröver. Allt hade ju blivit mig likgiltigt.

Jag dog dock ej ty jag föll rakt ner på
komposthögen. När jag efter en stunds vanmäktig gråt åter
kom till mina sinnen gick solen upp och himlen brann
av senhöstens hela morgonprakt. Men jag ville inte se
på det mäktiga skådespelet utan sprang till skogs med
krossat hjärta. Jag trodde jag aldrig mer skulle kunna
visa mig för människor och grät salta tårar allt under
det jag irrade djupare och djupare in i skogarna.

HEMSK NYHET I TIDNINGEN, JAG
BLIR EREMIT

När jag sovit under en gran hela natten och åter såg
solen gå upp var jag lugnare till sinnes. Jag förstod
att man inte fick begära det omöjliga av livet utan
måste acceptera det så som det var. Man skulle inte
ta illa vid sig av alla de små förtretligheter som
kantade ens väg. Jag beslöt mig därför att gå hem.

På hemvägen kände jag en stark hunger och vid en
kiosk där jag inhandlade en chokladkaka för att stilla
denna hunger inköpte jag också en
eftermiddagstidning. Men — döm om min fasa då det första jag ser
i tidningen är ett foto av mig själv! Och en rubrik
bredvid fotot beskriver mig såsom samvetslös
ungdomsbrottsling. Mina händer skakade nu så starkt att
tidningen rasslade och en äldre man som gick
bredvid mig sa:

— Vet hut lymmel! Gå ordentligt på vägen!

Jag satte mig på en sten vid vägkanten och efter
att ha samlat mig några minuter läste jag meddelandet
om mig. Enligt tidningens uppgifter hade jag under
natten rymt medförande sjuttiofemtusen av min
moders besparingar. Polisen jagade mig över hela landet
och alla hamnar var spärrade.

Min situation var förtvivlad. Till vem skulle jag
väl kunna gå för att förklara den hemska belägenhet
i vilken jag befann mig? Jag förstod att min broder
August tagit pengarna och skyllt på mig. Jag visste
att min moder aldrig skulle tro på vad jag sa och att
alla skulle döma mig ohörd. Min faders onda skugga
vilade tungt över mig och jag förstod att jag av honom
fått ärva de kriminella anlagen. Jag återvände till
skogen!

Min broder August reste därefter till Paris med
Ingeborg för pengarna och hade en mycket angenäm
tid där. Innan han reste hem till Ljungsvik igen sålde
han Ingeborg till en bordell i Buenos Aires då hon
börjat bli havande och ville tvinga honom till
äktenskap. På så sätt ansåg han att resan lönat sig då han
levat mycket sparsamt i Paris och vid hemkomsten
hade hela sjuttiotvåtusen kronor ograverade.

Jag hade ju sett så mycket av livet att jag beslutat
mig för att slå mig ner här på berget och bygga mig
en koja här. Som ni ser kan här vara riktigt trevligt
och när tiden blir mig lång brukar jag skåda ner på
staden och tänka på dess människor och allt det som
dessa människor upplever. Deras värld tycks mig dock
alltför svår att leva i och jag bär ett alltför tungt arv
av min faders ondska för att våga mig ner bland dem.
Jag har en get den jag mjölkar varje morgon och varje
kväll, jag lever av jordens frukter och bär och varje
dag när solen gått ner ber jag mina böner och låtsas att
jag på nytt är att ett litet barn i min lyckliga barndom.
På så sätt lever jag förnöjd och lugn till sinnet i en
vacker natur och finner mig väl tillrätta med livet.
TJUGONDE KAPITLET

<i>Vari morgonmediteras över rara städer och
rara människor.</i>

Häruppifrån Galgberget ser man att staden är rar.
Husen ligger trivsamma och färgrika vid sina små
trädgårdar och man ser människorna gå på gatorna.
De går allvarligt klädda och var och en av dem har
sina egenheter och sina särdrag. De är trivsamma och
man kan skämta och skoja med dem. En rar liten stad
på ett rart litet klot.

Som ett litet barn vilket går med en katt i
famnen. Går tvärs över gården med katten i famnen in
bakom vedstapeln. Det lilla barnet är sex år. Det
tar en stor klubba och slår den mot kattens huvud.
Katten fräser, tjuter och spärrar ut sina klor mot
barnet. Det skrattar näpet och krossar med ett välriktat
slag kattens huvud. Barnet står och ser på den döda
svarta katten och det kluckar av skratt i dess strupe.
Barnet skjuter in kattliket mellan några vedträn och
springer hoppande och skuttande ut på gårdsplanen
igen. Det leker med en röd boll och dess lyckliga skratt
klingar mellan väggarna. Sen hämtar det leksakskatten
igen. För det var en leksakskatt av träull och tyg. Och
barnet var alls icke elakt mot den, ty de lekte bara
mamma, pappa, barn med den. Det är så rart allting.

När han står här i fönstret och ser ut över staden
med sina rara röda tegeltak, med sina gula hus och
fruktträd, då känner främlingen en stämning av ro
och trivsel. Men han har stått och sett ut över andra
städer med rara röda tegeltak, gula hus och fruktträd
och alls inte känt ro och trivsel, för han har vetat att
de städerna byggts vid likfabriker. Och vad är det
som säger honom att den prudentlige lille
tobakshandlare Andersson, som just öppnar sin affär på
Storgatan, är så olik den prudentlige tobakshandlare
Schmidt, som man fick hänga efter kriget därför att
han en gång roat sig med att gräva ut ögonen på
femhundra ryska krigsfångar? De fyllde en margarinlåda.
De ser båda likadana ut, de är lika snälla och rara i
sina affärer. Men Andersson har inte fått de order
som Schmidt fick och om han fick dem, skulle han
då inte lyda dem? Eller vet han nog för att inte lyda?

Och den gällt skrattande fru Bengtsson, hon som
är så småkåt av sig, hon som är gift med ingenjör
Bengtsson; vem skulle hon kunna bli? De samlas om
lördagskvällarna vid bridgebordet, ”vi och våra
vänner”. Man spelar kort. Man skvallrar. Man dricker.
Man talar troende om det man läst i pressen. Ja, man
tror det alltihop. När man blivit full läggs
grammofonskivorna på och man dansar. Andersson,
Pettersson eller Lundström klämmer in fru Bengtsson i ett
mörkt hörn, tar henne mellan benen, hon brer ut låren
och säger:

— Vad han skulle bli sotis om han såg oss nu va?
Sen hänger man litet i varandras famn och dräglar
vänligt på varandras axlar under det att ingenjör
Bengtsson klämmer in fru Andersson, fru Pettersson
eller fru Lundström i ett annat mörkt hörn, tar henne
mellan benen, hon flinar och säger i det hon gnider
sig upp mot honom:

— Gud vad han skulle bli svartsjuk om han fick
se oss nu!

Sen smetar hon läppstift på hans kind och han
nyper henne och det pirrar i dem av oanständighet. Sen
går herrarna ut i köket och dricker litet mer
brännvin och fru Lundström spyr på dass, sen går var och
en hem till sig och man har haft så:

— Gräsligt trevligt.

Nästa lördag träffas man igen och så fortsätter det
ett helt liv igenom. Hur skulle fru Bengtsson reagera?
Hur skulle hon regerat i Ravensbrück?

Det är en rar liten stad. Främlingen älskar de rara
små städerna. Men febern bränner i blodet på den.
Man kan känna i luften när en pogrom skall sätta
i gång i en liten stad. överhetspersonerna vidtar sina
mått och steg. Man är utlänning och de säger:

— Det blir dåligt väder. Gå till ert hotell.
Engelsmannen, som är en vit man, säger:

— De är barbarer. Låt oss gå in och ta en grogg.
Det passar sig inte att vi står härute längre. För han
tycker vi måste hålla den vita civiliserade västerns fana
högt. Nu kommer poliserna i sina prålande uniformer.
Hon hade alltid så god saft, änkefru Åkerman, och
var väldigt snäll mot honom. Ibland fick han en
tioöring att köpa lakritsbatar för. Änkefru Åkermans
döttrar är duktiga flickor, arbetar på kontor och gör
rätt för sig. En dag hoppas de bli gifta och slippa vara
förvärvsarbetande mer. En rar liten stad, trevliga
människor och lyckliga familjer. Efterkrigshororna ute i
Europa efter kriget, de var magra. De satt i långa
rader utanför järnvägsstationerna och när man gick förbi
drog de upp kjolarna. Visade sina tunna gula magar
med stripig svart blygd och för en cigarrett följde de
med in i ruinerna och gav en kärlek, syffe och dröppel.
Det blir så efter krig. Det finns inte arbete och inte
mat och kol, men människan är härdig och det är
faktiskt ganska många som inte svälter sönder eller fryser
ihjäl. Änkefru Åkermans döttrar är förlovade med
präktiga karlar, den ene är affärsman och den andre
kamrer. De tror på tidningarna och vid kvällskaffet
säger man:

— Man kunde lika gärna ta och göra upp det med
en gång så blev det ordning här på klotet. Det skulle
bara behövas några vätebomber och sen tog de sitt
förnuft till fånga.

Det är en rar och lycklig stad i sommarsol,
Ljungsvik. En gång sa Ursula:

— Här sitter jag med ett bra jobb och en god
utbildning och allt kan vara hyggligt. Men jag kommer
aldrig att få en karl, som är min egen.
— Det blir bråk med judarna, säger polischefen
och han är hövligheten själv. Han har legat vid
Oxford och talar en utsökt engelska.

— Ni är utlänning och jag kan inte garantera er
säkerhet. Gå till ert hotell.

Pogromen börjar snart. Man har bestämt det i
huvudstaden. Eller kanske på oljebolagets kontor. Det
är svårt att säga. Man kanske har befarat oroligheter
för de låga lönerna. De knackar in skallen på ett
hundratal judar den kvällen. Sen brinner det i utkanterna.
Utegångsförbud.

Det var också en rar liten stad. Solen ligger
skälvande över Ljungsvik. Änkefru Åkerman sitter i sin
villa med sina två döttrar, sin pension och sina räntor.
Hon är upprörd över sedeförfallet. Ungdomen har
ingen skam i sig. Det borde verkligen finnas lagar,
säger hon. Inte för att hon är antisemit, flera av
hennes bästa vänner är judar, men när fröken Eriksson,
som rest till London för att vara hembiträde, går och
gifter sig med en nigger:

— Då går det verkligen för långt, kära du.

— De ska visst lukta så illa också.

Hon är snäll mot katter och hundar, änkefrun, och
när främlingen var yngre brukade han få ett glas saft
av henne på somrarna. Gaskamrar är tekniskt
utmärkta anordningar för att hindra sådant otyg som att
fröken Eriksson gifter sig med niggrer.

— De luktar visst så illa också.
Sen grät hon och det var kolrök och damm i luften,
regnet strilade ner genom det sönderskjutna
bangårdstaket och främlingen reste. Det blir så i krig även i
rara städer.
TJUGOFÖRSTA KAPITLET

<i>Vari visas att främlingen icke är helt bortglömd av
världen och förtryckte statstjänstemannen
Johannissons chef förändras till det bättre.</i>

Grannen på andra sidan väggen har tydligen
förflyttats. Ingen svarar där längre på främlingens
knackningar. Det är ödsligt och tomt. Endast då och då
rasslar det i luckan i dörren och han ser några vänliga,
välmenande ögon stirra in på sig. Våren har blivit
sommar, han kan se hur man timrar och arbetar i
Ljungsvik inför jubileet. Dag följer på dag och ingenting
händer, ingen besöker honom, ingen tycks längre minnas
att han existerar. Dörrarna hade präktiga lås och
gallren för fönstren var stadiga. Främlingen börjar
resignera till ett liv inlåst i sitt manuskript. Då ...

Knackar det på dörren och magre Johannisson
kommer in. Johannissons händer är tunna och hans röst
svag. Han sätter sig ytterst på stolen. Sitter stel i
ryggen och ser korrekt ut. Hans mörka kostym har
visserligen blanknött bak, men den är omsorgsfullt pressad
och borstad.

Johannisson säger att han bara ville hälsa på. Han,
Johannisson, vet att det känns skönt att få besök ibland
när man är ensam. Han hoppas bara att han inte stör.
Om han stör ska han gå med en gång. Säg bara till!
Han ser med stora och fuktigt ödestyngda hundögon
på främlingen. Det har hänt mycket på Matildas
pensionat. Nya människor har anlänt och gamla gäster har
avrest. Tiden går.

Främlingen blir glad över besöket, han finner att han
underskattat Johannisson. Denne är alls ingen löjlig
människa. Han är snäll och trevlig, därför blir han
också nedtrampad och ser löjlig ut. De sitter mitt emot
varandra och pratar jubileum och matgäster. Inga ska
gifta sig med Peter Vaangsgaard vilken dag som helst.

— Det kan väl inte vara så roligt att vara här, säger
Johannisson försiktigt. Men det kan nog vara svårt
för andra också. Chefen ...

Johannisson putsar sin högryggade tunna näsa med
den vita handen, skruvar på fågelhalsen och suckar:

— Chefen.

— Allting ordnar sig nog, säger främlingen
tröstande.

— Chefen smyger på tå. Han ryter och bölar. Är
sarkastisk och elak.

Johannisson tror inte att det kommer att ordna sig.

— Det är minsann inte så roligt alla gånger.
Nu lutar sig främlingen fram, han säger:

— Jag kommer att hjälpa er, Johannisson.
Främlingen lutar sig närmare Johannissons öra och viskar,
han viskar länge.

Johannisson ser först misstrogen ut, men främlingen
viskar vidare och misstron förbyts till rädsla för att
därefter bli ett tveksamt instämmande leende. Slutligen
ser Johannisson lycklig ut. Då tar främlingen fram ett
litet paket som han räcker Johannisson. Denne stoppar
det i kavajens innerficka och främlingen säger:

— Och sen ger ni mig manuskriptet!

— Bara det går som ni lovat så.

— Lita på mig, jag garanterar er. Manuskriptet
ligger i högra skrivbordslådan.

Johannisson tar i hand och går. Nästa dag inträffar
uppseendeväckande saker på verket.

Höge statstjänstemannen Pährson, Johannissons chef,
medlem av arbetsutskottet i jubileumskommittén, var
liten och klotrund, högröd i ansiktet och allmänt
avhållen av dem vilka aldrig träffat honom. Han var
verkets chef.

— Plikten framför allt, sa han och då han redan
hade drivit två kvinnliga kanslibiträden till
nervsammanbrott hade han fått ett stadgat rykte som effektiv
tjänsteman. Han smög på tjocka rågummisulor genom
rummen. Ställde sig bakom ryggen på Johannisson som
satt och såg på sparvarna i det gröna trädet utanför
det grå fönsterglaset. Johannisson drömde.

— Johannisson! röt Pährson. Är det så ni sköter ert
arbete? Drömmer ni på arbetstid, Johannisson? Plikten
framför allt, Johannisson! Jag har just tänkt på
Johannissons framtid. Johannisson kommer ingen vart om
Johannisson drömmer. Johannisson glömmer kanske
lönegraderna? Johannisson tror kanske att Johannisson
är pensionerad redan. Men jag har knäppt sturskare
herrar än Johannisson på näsan. Kom ihåg det,
Johannisson.

Men Johannisson ler vänligt mot Pährson. Han
småler och säger:

— Vilken underbar dag är det inte i dag.

Pährson blir smal om läpparna och hela hans runda
ämbetsmannasjäl råkar i uppror och affekt. Nu tar
Johannisson upp en chokladask ur fickan och ställer
den på bordet framför sig. Det har blivit dödstyst i
rummet, alla arbetskamraterna stirrar skräckslagna på
Johannisson, de fruktar att taket ska störta in, att han
ska nedkalla himlens — eller åtminstone
departementets — förbannelse över dem. Johannisson tar upp en
pralin, synar den och stoppar den därefter med en
tillfredsställd min in i munnen. Nu har Pährson fått mål
i mun igen, han kippar:

— Snaskar herr Johannisson på arbetstid? Tror herr
Johannisson att herr Johannisson sitter här för nöjes
skull? Jag har varnat er, herr Johannisson!

Men Johannisson ler frimodigt mot chefen och alla
skrivbiträdena känner fasa i själen.

— Varsågod och smaka, säger han.

Något sådant har aldrig hänt förr. Johannisson har
säkerligen blivit galen tror skrivbiträdena och lutar
sina vattenkammade tjänstemannahuvuden ihop och
tisslar. Pährson är mycket röd i ansiktet.

— Driver ni med mig!

Men Johannisson håller inbjudande fram asken.
Pährson ser sig oroligt om. Ett sådant fall är alls icke
förutsett i reglementet. Om han icke smakade vore han
ohövlig på ett för en ämbetsman otillständigt sätt.
Smakade han, då kunde det tros att han ursäktade
kontorstidssnaskande. Slutligen hostade han och sa
förläget:

— Tack för vänligheten. För denna gång ...

Därpå stoppade han två chokladbitar i munnen och
gick gravitetiskt ut ur rummet med den tunga baken
nära golvet och den runda hjässan reflekterande
förmiddagssolen. Johannisson log och alla skrivbiträdena
såg med undran och skräck på honom.

Strax därefter hördes Pährson vrålande springa längs
korridoren mot toaletten. Det brakade och smattrade
om honom och vänd mot sina arbetskamrater
konstaterade Johannisson blygsamt:

— Det var atomexlax.

Man återgick till arbetet.

Pährson satt på dass fyra veckor. De första dagarna
hördes en ström av okvädinsord och hädelser från
hans läppar. Korridoren var fylld av svartklädda
allvarliga och förfärade tjänstemän som lyssnade till allt
det fruktansvärda deras chef hotade att utsätta dem
för när han väl kom ut. Periodvis skalv byggnaden
som i kramp, det brusade och dånade i rören och
fröken Bengtsson som hade ett gott hjärta sa:

— Jag tycker nästan synd om honom.

Men med tiden blev det allt tystare i toaletten.
Endast med långa mellanrum hördes en ramande stämma
därinifrån och man kunde skymta ett blodsprängt öga
stirra genom nyckelhålet ut i korridoren. Efter två
veckor hade man glömt honom och därefter gick
arbetet lugnare och jämnare än någonsin förr.

Men efter fyra veckor, en vacker sommardag när
man satt allvarligt arbetande hördes en tunn och
försynt knackning på dörren. In kom Pährson. Men ack
vilken förändrad Pährson! Liten och mager höll han
upp de vida fladdrande byxorna med en knotig liten
hand. Kläderna svepte om honom och skägget vilket
fått växa vilt dessa fyra veckor kunde inte dölja det
insjunkna, vänliga lilla gubbansiktet.

— Hoppas jag inte stör, sa den tunna lilla rösten
ödmjukt. Hoppas jag inte stör.

Den utmärglade Pährson tassade försynt in på sitt
rum.

Därefter följde en lugn och behaglig tid. Pährson
som skitit ur sig all sin värdighet gick på tå genom
kontoret för att inte störa sina underlydande. Han blev
en snäll tomtefar för sina tjänstemän. Han glömde
aldrig att ta med sig en påse karameller om rnornarna
för att kunna premiera de duktiga och om något
kanslibiträde stirrade honom in i ögonen vek han undan
med blicken, rodnade osäkert och sa:

— Förlåt mig! Ursäkta mig så mycket! Jag menade
inget illa.

Verket hade blivit en trivsam arbetsplats och samma
dag som Ljungsviks jubileum skulle hållas smög
Johannisson upp i främlingens rum på Matildas pensionat.
Han drog ut byrålådan, stoppade manuskriptet i sin
portfölj och började gå upp mot Galgberget. Ty
främlingen hade hållit sitt löfte och då höll även
Johannisson sitt.
TJUGOANDRA KAPITLET

<i>Vari jubileet ska börja och kungligheten anländer.</i>

Nu går solen upp över Ljungsvik en sommardag.
Dimman, som under natten kommit in från
Bottenhavet, trasas sönder i små flikar som föses bort av
morgonvinden. Solen gnistrar i kasernens fönster,
skogarna uppe mot Galgberget lyfts ur dunklet och
stammarna glöder. Långa glidande kårar av ljus över
vattnet in mot hamnen, uppför älven.

Gatlyktorna slocknar rad efter rad och gatorna
ligger tysta och morgonöde. Det sneda solljuset
mejslar fram skrovligheterna i väggarnas puts, korrugerar
gatan med små blåvioletta skuggor, gräsmattorna är
daggiga och det sticker av fränt frisk luft, morgon och
sommar.

Träden vid Stora Torget rasslar med bladen i
vinden, en ångvissla långt borta är en gäll ton i luften
och bakom de solglittrande fönstrens nerdragna blå
rullgardiner snarkar Ljungsviks goda borgerskap sin
fridfulla morgonsömn.

Ännu ligger dimman kvar i älvdalen och
Galgberget kastar en tung kall skugga över arbetarbarackerna
och lagerskjulen i gamla staden; men redan kommer
det första morgontåget in på Ljungsvik Södra.
Postsäckarna har langats ur postvagnen ner på den gula
postkärran och morgontåget väntar på klarsignal.
TJUGOANDRA KAPITLET

<i>Vari jubileet ska börja och kungligheten anländer.</i>

Nu går solen upp över Ljungsvik en sommardag.
Dimman, som under natten kommit in från
Bottenhavet, trasas sönder i små flikar som föses bort av
morgonvinden. Solen gnistrar i kasernens fönster,
skogarna uppe mot Galgberget lyfts ur dunklet och
stammarna glöder. Långa glidande kårar av ljus över
vattnet in mot hamnen, uppför älven.

Gatlyktorna slocknar rad efter rad och gatorna
ligger tysta och morgonöde. Det sneda solljuset
mejslar fram skrovligheterna i väggarnas puts, korrugerar
gatan med små blåvioletta skuggor, gräsmattorna är
daggiga och det sticker av fränt frisk luft, morgon och
sommar.

Träden vid Stora Torget rasslar med bladen i
vinden, en ångvissla långt borta är en gäll ton i luften
och bakom de solglittrande fönstrens nerdragna blå
rullgardiner snarkar Ljungsviks goda borgerskap sin
fridfulla morgonsömn.

Ännu ligger dimman kvar i älvdalen och
Galgberget kastar en tung kall skugga över arbetarbarackerna
och lagerskjulen i gamla staden; men redan kommer
det första morgontåget in på Ljungsvik Södra.
Postsäckarna har langats ur postvagnen ner på den gula
postkärran och morgontåget väntar på klarsignal.
Stationskarlen med det röda håret gäspar, lutar sig
mot stationsväggen så att solen faller in mot ansiktet
på honom, kisar med ögonen mot himlen, tänder en
cigarrett och gäspar än en gång.

Den mässingsbeslagna kofferten på bagagekärran
kastar solkatter mot loket och lokföraren ser på
stinsen:

— Nå, säger han, hur känns det att jubilera då?

— Inte så illa, säger stinsen, man är ju inte
sjuhundra mer än en gång.

— Kungligheter och allt.

— Vi fick till och med golven nyfernissade, säger
stinsen, kastar ännu en blick på stationsklockan och
ger avgångssignal.

— Praktisk rojalism, säger lokföraren och tåget
drar sakta i gång. Den rödhårige slänger fimpen och
koffertens gula mässingsbeslag blänker i solen.

Ljungsvik ska fira sitt sjuhundraårsjubileum i dag.
Sedan lång tid tillbaka har förväntansfulla
lokalpolitiker förberett tal, hälsningsanföranden och
allvarstyngda, men dock närapå spirituella repliker. Sedan
två månader har jubileumsboken, författad av
kyrkoherde Cederik och redaktör Risling tryckt på glättat
papper, med hälsning från Konungen samt företal av
biskopen och förord av landshövdingen legat ute på
bokhandelns disk. Sedan veckor har stadens filatelister
simmat i ett saligt rus då postverket lovat
tillhandahålla en speciell jubileumsstämpel. Sedan dagar har
affärsmännen vid Stora Torget, Storgatan,
Älvbrogatan och Allén skyltat sjusekelmässigt och Föreningen
Storgatans i Ljungsvik Näringsidkare har i samråd
med jubileumskommitten och utställningsansvarige
hängt strimlor av gult och blått kräppapper över
Storgatan.

Under Galgberget, vid Johnssons hage har man
byggt upp en tribun åt kungligheten, jämnat en
gräsvall för patriotiska krönikespelet (författat av episke
folkskollärare Alränner), satt upp skjul för hemslöjd
och minnessaker, upplåtit plats åt Celadons Tivoli
(Rumbling Sisters uppträder på jubileumsdagens afton
i sin Europapremiär. Filthy Fly sjunger sina populära
visor och Tyttan Puck framträder). Sist men inte minst
har man där byggt utställningen: ”Sju Sekler
Framsteg”, vars motto är: ”Från fäder har det kommit, till
bröstarvingar ska det vandra.”

Utanför Ljungsvik Södra står äreporten med
kunglighetens namnchiffer och stadens vapen vackert
utsågade ur plywood och förgyllda. Längs Storgatan
hänger girlander och på Lilla Torget, bredvid statyn
över sagohjälten Guldes drunkningsdöd i älven, har
stadsträdgårdsmästaren låtit plantera en stadsplan
över Gamla Ljungsvik i krokus, påskliljor och
renlavar.

Staden var genomträngd av historiskt medvetande.
Anderssons Järnhandel skyltade i stora hörnfönstret
mellan Stora Torget och Älvbrogatan med spisens
utveckling från lägerbål till modern bränslebesparande
vedspis ”husmors dröm”. Skämtsamme
damkonfektio-nisten Erlandsson skyltade under den sirligt textade
rubriken ”Gånge hatt till och huva ifrån” med årets
senaste impressioner av parismodet i hattar. Ja, ingen
möda hade sparats när det gällde att ge Ljungsvik ett
värdigt och festligt ansikte.

— Som, skrev Länets Nyheter, tydligt visar
vilken roll Ljungsvik och dess befolkning, dess
uppland och dess industri kräver att få spela i
denna för vår industriella expansion så
avgörande tid. Slå tecknen icke fel kommer den nya tid
som redan ställer så stora krav på framsynthet,
lugn och tilltro till de egna resurserna att ge
Ljungsvik åter den ställning från vilken det
under intriger blev undanskuffat genom det famösa
beslutet av år 1721. Nu har Ljungsvik genom sju
seklers framsteg och de egna medborgarnas
trägna arbete visat att det kräver att åter få inta
den plats som tillkommer det.

Redan en timme innan kungligheten skulle anlända
var Stationsplanen framför Ljungsvik Södra grå av
människor. Där stod järnhandlare Andersson med
familj, specerist Berg med familj, målarmästare Ljung
med familj, ja där stod hela det solida Södra
Ljungsvik med familj.
De mindre honoratiores i sina svarta kläder med
vita bröst vaggade oroligt av och an. Upprörda,
svettblänkande. De liknade en flock vilsna äggläggande
pingviner, vilka småflaxande med de korta armarna
och munnarna halvöppna av alltför trånga kragar
bytte hjälplösa ögonkast och hälsande läten. De goda
och ansvarsmedvetna medborgarna i Södra Ljungsvik
myllrade ut och mellan varandra, otåligt väntande de
stora honoratiores och spänt avvaktande kungligheten.
Men det skulle dröja ännu en halv timme innan
kungligheten anlände och de stora honoratiores skulle inte
inträffa på stationen förrän fem minuter innan det
kungliga tåget kom in.

Väntan blev dem lång. Familjefäder släpade på
barn, barn med kladdiga slickepinnar, gälla röster och
trötta ben. Familjefäderna försökte liva barnen med
berättelser om kungligheten men barnen var redan
trötta.

— Vill inte se någon kunglighet, vill gå på pottan!
ropade treårige Björn till pappas stora förfäran.
Mamma gav Björn en örfil och Björn gjorde en pöl på det
nyfernissade väntrumsgolvet. Mamma rodnade, pappa
svor och Björn fick en kola att trösta sig med. Det
var oro och upplösning i de väntande ljungsvikska
familjerna.

Stationsplanen var en upprört böljande plaskdamm
av passioner och väntan. En grå massa av jubilerande
ljungsviksbor. över all denna väntan, denna oro och
denna lojalitet lyste en varm frisk sommarsol från en
klarblå himmel.

Ja, sommaren hade kommit. Fågelsång från
trädtopparna och telefonen inne på stationen ringer.
Kunglighetens tåg är i antöffande. Tystnad. Spänd
förväntan. Ansikten som lyser. Stora stirrande ögon.
Landshövdingens Packard klyver mängden. Landshövdingen
kliver ur. Biskopens bil. Borgmästarens bil, överstens
bil. Festkommitterades buss. Honoratiores samlas på
perrongen. Se! En liten honoratiores har vågat sig för
långt bort från stationen. Han har förirrat sig bland
mängden. Hans vita skjortbröst lyser. Han fäktar.
Nu slår han sig lös! Nej! Nej! Han översköljs. En
svart arm viftar ensligt och hjälplöst över mängdens
huvuden. Ett sista utbrytningsförsök. Ansiktet hans
lyser pionrött. Han kämpar med gråten. Kommer han
lös? Hinner han? Honoratiores är redan samlade. Nej,
han hinner inte. Han kommer inte igenom. Ett sista
förtvivlat skri. Den lille honoratiores förblev ute bland
folket. En mänsklig tragedi är fullbordad. Men vi har
inte tid med honom längre. Honoratiores står nu på
perrongen. Svettiga, midjebreda. Dock inte översten,
han går i korsett och ridbyxor för former och
manlighet. Han slänger ögon åt damerna för han var en
känd förförare någon gång på tjugotalet.

Nu kommer drätselkammarens ordförande. Han
springer längs perrongen för han är
arbetarrörelseidkare och demokrat och vill inte åka bil bland sina
väljare. Han är röd i ansiktet av upphetsning.
Honoratiores. Rättning! Och nu! Nu! kommer tåget. Hurrarop 
sprider sig från nämndens periferi in mot honoratiores 
på perrongen. Tåget stannar. Ovationer. Dörren
öppnas! Stinsen gör honnör. Ljungsviks Regementes
Paradmarsch spelas upp. Skrällande militärmusik
dränker späda barnarösters hälsningskör.

Folkskollärare Alränner, som kommenderat ut
förstaklassisterna med tvättade halsar och rena kläder att
hylla kungligheten, sänder hätska ögonkast mot
regementets musikkår som med smattrande hornstötar
övertrumfar de oskyldiga barnastämmorna.

Kungligheten stapplar ut ur vagnen stödd på två
adjutanter. Kungligheten är gammal och böjd. De små
grumliga ögonen blinkar ut mot ljuset, men de är
åldriga och trötta och kan ingenting se, den tunna
blåådriga handen lyftes till hälsning av en adjutant och
tre små förstaklassister i skära klänningar störtar
under hovnigningar fram med varsin sönderkramade
blombukett.

Mängden hurrar. Flaggor går i topp. Militärmusiken
som gjort ett ögonblicks paus skräller åter i gång och
landshövdingens läppar rör sig i hälsningsanförande.
Kungligheten leds ut till den väntande Packarden.
Honoratiores vaggar efter som en skock allvarliga
pingviner. De rullar fram på små korta ben, de breda
midjorna farligt nära marken, ögonen stirrar stint
framåt, de små vilsna armarna hålls ömsom stelt 

utefter sidorna, ömsom fladdrande i luften. Fljärtan
fyllda av rörelse och konungslighet konungsligare än
kungligheten själv. Ännu en stunds hurrande och
jubileet är i gång.


Inne i den stora svarta bilen som sakta kör gatan
fram sitter kungligheten hopsjunken i baksätet. Han
stirrar tomt framför sig och suger betänksamt på de
tunna slappa läpparna.

— Min bil, säger kungligheten plötsligt, vav äv min
bil? Min lilla vöda bil?




Adjutanten vid hans sida knuffar honom irriterat
med armbågen i bröstet och kungligheten tystnar, han
faller åter in i sitt meditativa smackande. De långa
smala händerna hänger kraftlöst på sitsens karm och
ögonen stirrar grått, tomt ner på knäna. Runt bilen
hurrar ljungsviksbor.

*
</chapter>


TJUGOTREDJE KAPITLET

<i>Vari allting är kunglighet och jubileum.</i>

— Såg du vilken godhet som lyste ur hans ögon,
säger specerihandlare Hedesjö till sin lille son.

— Det var väl ingen kung, säger sonen besviket.

— Nej, någon kung var det inte, säger fadern, men
det var en kunglighet. Om inte en av de största.

— Men jag skulle ju få se kungen, säger barnet och
börjar gråta.

— Otacksamma unge, säger fadern, hur många
kinesiska barn i din ålder har någonsin sett en
kunglighet? Svara mig på det du!

— Jag vill se kungen, vrålar barnet.

— Det var en god man, säger modern.

— Inte ett dugg stram av sig, säger fadern, enkel
och naturlig som du och jag.

— Vi är ett lyckligt folk som har ett sådant kungahus, 
säger modern.

— Ja godhet och mänsklighet är sällsynta egenskaper.

— Men han var ingen kung, snyftar barnet.

— Och tänk vilket minne för lillen, säger fadern,
det här kan han berätta för sina barn och barnbarn.

— Då är vi döda, säger modern och blir så rörd av
sina ord att hon får lov att snyta sig i bästa
prydnadsnäsduken.



— Men kungen ... säger barnet.

— Om du inte är tyst och glad får du pisk av
pappa, snyftar modern i en andhämtningspaus.

— Precis lika enkel som vi andra, säger fadern.
Barnet snörflar sakta och torkar av sig på den nyköpta
kostymens redan alltför trånga ärmar. Modern blinkar 
rörd med röda ögon och fadern går trygg och stadig 
ett halvt steg före dem. Familjen vandrar vidare
för att delta i dagens festligheter.

Det var musik, bom tarabom, bombom, bråk, färger
och rörelse ute vid festplatsen. Skrikande barn,
ballongförsäljare med knippen av mångfärgade ballonger,
glassgubbe med vit båtmössa och korvgubben Karlsson 
med nyinköpt vitt förkläde.

—  Härvarevarmkorv härvare varm korv!

Tivolit hade öppnat och det kryllde av folk kring
skjutbanor och spelbord med femöresinsats. Stadens
poliser gick lugna och trygga fram genom folkmassan,
sävliga och rofyllda vandrade de på breda fötter,
deras ansikten släta och uniformsmössorna något
uppskjutna i pannan. Säkerhetspolisens tre spetsnästa
mannar smög omkring i civilt runt stånden och unge
Algotsson flirtade med flickan i lilla skjutbanan.
Varmt, soligt och gassigt. Man provade
högtalaranläggningarna.

— Ett två tre fyra, hör ni vad jag säger? fem sex,
åter ett två tre fyra fem sex. Bra så?

Man utförde sistaminutsändringar i programmet och 

gick i vägen för poliserna. Men plötsligt samlades hela
festkommittén i en tjock svart klunga nere vid baracken. 
Telefonbud! Kungligheten kommer! Poliserna
rycker upp sig. De avbryter sin lättjefulla vandringsdvala. 
Rätar på mössorna, drar uniformerna rätt.

— Tillbaka här!

— Maka på er!

— Gör plats!

Folkmassan trängs tillbaka. Mässingsorkestern börjar 
blåsa. Flaggorna smäller i en frisk vind.

Kungligheten kom. Han hjälptes upp på tribunen,
där står han och blinkar ut mot mängden. Adjutanten
sätter på honom de starka glasögonen, lägger fram det
med mycket stora bokstäver utskrivna talet, knuffar
till honom att det är tid att börja.

— Ljungsvikska män och kvinnor!

Där tar det slut för kungligheten, hakan hänger och
han stirrar tomt ut i rymden, adjutanten viskar
något i hans öra och kungligheten rycker till skrämd och
orolig. Han börjar läsa:

— Under mer än sju sekler, sju för vårt kära
fosterland så avgörande sekel har Ljungsvik ...

Han talar stapplande, gammelmansmonotont. Då
och då avbryts hans svaga, högtalarförstärkta röst av
korvgubben Karlssons stämma:

— Härvarevarmkorv härvare varm korv här
vare ...

Poliserna har hört korvgubben och de närmar sig 

honom med tunga, beslutsamma steg. Han dämpar sin
röst, kilar in i mängden och viskar:

— Varm korv? Varm korv?

— Upptaga förfädrens eliasmantel, den de lät falla
från sina axlar när deras dagars tal nalkades sitt slut
och skuggorna tätnade över deras väg ...

Lille Björn, tre år, ropar åter sitt sorgsna ensamma
lockrop:

— Gå på pottan, gå på pottan!

Tusentals ögon blickar oberört på kungligheten, men
Björns moder rodnar och lägger handen över Björns
mun. Björn biter henne och hon slår honom. Björn
blir tyst.

— Vårt älskade fosterland, leve det!

Mängden hurrade, trumpeter smattrade och i
spetsen för sitt regemente red översten förbi tribunen.
Handklappningar. Viftningar. Rop. Skrik. Bråk:

— Får inte jag hurra för kungligheten när jag vill
va? Svara mig det va? Nej man säger att jag inte får
hurra för kungligheten när jag vill.

— Lugna ner dig Kalle, ta en bira.

— Hurra, hurra, hurra, hurra!

— Sista gången: Leve kungligheten!

Ja, Ljungsviks jubileum firades på ett värdigt sätt.
Tal av kunglighet, parad av regementet, tal av
landshövdingen, friluftsgudstjänst av biskopen. Gratisuppträdande 
av allt vad Ljungsvik hade att bjuda på ifråga 
om storheter. Slutligen framfördes folkskollärare 

Alränners krönikespel: ”Yxhugget i Galgberget”, vilket 
under tre tvivelaktigt stiltroget kostymerade timmar 
höll ljungsviksborna fängslade.

Karusellen snurrade, skjutbanegevären smällde,
ungarna åt glass, tappade ballonger som seglade upp i
sommarhimlen och inne i utställningen gick kungligheten 
ur rum i rum under drätselkammarordförandens
ledning. Denne som en gång brunnit i själen brann nu
bara i fötterna som var inklämda i för små skor. Hans
skräddarsydda högtidsdräkt satt som sprutlackerad på
hans välformat spolformiga kropp. Han bugade sig
djupt vid varje ljud kungligheten släppte fram och
strök då och då en smärtans svettdroppe från sin breda
panna.

— Eh öh du e all en fin en du, sa kungligheten och
klippte med ögonen mot drätselkammarordföranden.
Denne bugade djupt och undersåtligt.

— Ööööö blupp en du de du? sa kungligheten och
hela följet stirrade avundsjukt på drätselkammarordföranden 
som så utmärktes framför alla andra genom
denna förtroliga samtalston. Drätselkammarordföranden 
skrapade med en brinnande fot över golvet, såg
ljungsviksmannatroget ut i luften och svarade:

— Ers kunglig höghet, vi ljungsvikska arbetare har
redan sedan länge kommit till den ståndpunkten att
kungahuset, det obrutna och obrytliga bandet med
gårdagen representerar ett värde av vida högre art än
det blotta klassintresset. Det är i dag, liksom alltid, 

ett skändligt förtal att göra gällande att vi ljungsvikska 
arbetare inte lika mycket som andra samhällsgrupper 
skulle vara villiga att till vårt livs röda hjärteblod 
försvara vårt älskade kungahus. Ingen har rätt
att göra oss arbetare urarva, kungahuset är vårt. Vi
arbetare, sa han där han stod med fötterna inklämda
i för små lackskor, trettio år efter det att han utfört
något produktivt arbete, vi känner förpliktelsen mot
vårt kungahus. Aldrig kommer den ljungsvikska
arbetarens hand att lyftas mot traditionerna.

Kungligheten sög in luften mellan sina tunna slappa
gammelmansläppar, han lutade sig tungt mot sin
adjutant och sa:

— öh eh du e allt en fin en du.

Kungligheten gick vidare med drätselkammarordföranden 
bredvid sig.

Det är kväll och solen har gått ner. Klockan är mycket 
och kungligheten har rest, hans järnvägsvagn vaggar 
vidare till nästa nådebesök, nästa svinavelspremiering, 
nästa utställning, nästa medborgarhyllning.
Adjutanten skriver ut ett tal åt honom och själv ligger
han i den vaggande bädden och mumlar:

— Min bil, min lilla vöda bil. Vav äv min bil?

De små barnen har somnat, tivolit har stängt, de
goda medborgarna i Södra Ljungsvik sover de
rättfärdiges sömn. Honoratiores håller tal för varandra
uppe i Stadts festvåning.

Om man står uppe på trästaplarna på kajen kan 

man se in i den glittrande bankettsalen genom de stora
fönstren. Svartklädda män, mångfärgade kvinnor, vit
duk och kallnande mat. Landshövdingen talar, hans
små, nästan feminint finhylta händer rör sig i välformade 
cirklar genom luften. Han applåderas, det dricks
och småpratas. Biskop Herman Lindeberg talar, här
ute kan man inte höra vad han säger, men man ser
att han har försett sig på tegnérporträtt. Huvudet
ädelt skuret, tillbakakastat, läppar som formar orden
med fasta avrundade rörelser och handen som då och
då lyftes i brösthöjd upp mot det lilla guldkorset. Han
har rykte om sig att vara liberal teolog. Sas kunna
till en del acceptera källforskning, men har också
varit uppsaliensk korsfarare. Det lilla guldkorset som
hänger på bröstet dinglar fram och tillbaka under det
han talar, korset är välputsat och vackert.

Många talare, många ord. Man ler och nickar. Gnager 
på kycklingben och om man är riktigt våghalsig
och lite berusad klämmer man bordsdamen på låret.
Dock bara om man är tillräckligt berusad för att det
inte ska väcka anstöt.

Drätselkammarordföranden håller tal. En van
talare. Han slänger ut orden ur munnen, fångar dem i
flykten, bollar med dem, vrider och vänder på dem,
håller det ena begreppet efter det andra flygande i
luften. Tungan fångar upp tankarna när de ser ut att
falla, stöttar dem med nya ord. Rotation, rörelse,
blixtrande. Och plötsligt — med en säker gest, en 

taskspelares säkra, lite trötta gest — stoppar han ner
bollarna i fickan igen. Låter det bli alldeles tyst i salen.
Hans huvud skjuts fram, käkarna spänns, struphuvudet 
sänks, händerna tynger på bordskanten.
Drätselkammarordföranden ser längs borden, ser var och en i
ansiktet, en efter en ser han på dem, tunga ord faller
från hans läppar. Med en sista skarpt huggande gest
rätar han upp sig. Gör ett ögonblicks paus och säger
sen fyra ord. Man ser läpparna forma dem. Applåder,
applåder, applåder. Det dricks till Ljungsviks ära.
Svettiga nackar, tröttklappade händer, glas som höjs,
nya tal.


<tab><tab> TJUGOFJÄRDE KAPITLET

<i>Vari främlingen blir fri, samhällsvådan av ärtsoppa och ost påvisas samt främlingen möter gengångare och flyr Ljungsvik.</i>

Musiken och larmet från jubileumsfestligheterna
hade hörts skrällande och dånande upp till dr Manteufels 
privatklinik på Galgberget. Hela förmiddagen
stod främlingen vid fönstret och såg ner mot staden,
han stirrade olyckligt ner på dess tak och lyssnade på
larmet. Först när man meddelade honom att han hade
besök och Johannisson kom in i rummet lugnade han
sig.

— Johannisson! Hur har det gått? Har ni manuskriptet med er?

Johannisson överlämnade manuskriptet och
främlingen sköt in det under sängens huvudkudde, sedan
tog han Johannisson i hand:

— Jag hoppas att livet kommer att bli lyckligt för
er. Kan jag någonsin göra er en tjänst, säg då bara till.

När Johannisson gått tog främlingen fram
manuskriptet. Med några snabba penndrag försvann huset
runt honom och han stod ensam uppe på Galgberget.
Han var åter fri och i den begynnande skymningen
började han gå ner mot staden som glittrade och
larmade under honom.

Det var lång väg att gå, först sent på natten kom 

han genom de tomma gatorna fram mot Stadt. Han
kunde se de stora fönstren lysa ut mot den svarta
och öde kajen. Han var trött och hade skavsår,
kläderna var våta av duggregn och det blåste
ogästvänligt kallt från havet.


Han går uppför de breda marmortrapporna i
hotellet. Hans steg ekar mot golvet och när han slår upp
de stora höga dörrarna till bankettsalen och ser in på
festen sitter de alla där. Främlingen håller manuskriptbunten 
i handen, hans ögon är stora och mörka av
trötthet.

Det dricks, det glammas och redan har festen hållit
på så länge att man tappat polityren. Det blänker av
löständer och valkiga gumnackar blir flammigt röda
av komplimanger från fett flåsande samhällsbevarare.
Främlingen står vid dörren. Korridoren bakom honom
är helt tom och svetten sitter som pärlor i det stubbade 
håret. Han drar in luft, han samlar krafter, han
ska säga dem precis vad de går för.

Men ... Ve och fasa! Död och pina! Han har fått
ärtsoppa med ädelost till middag uppe hos doktor
Manteufel och nu mullrar det och brakar det i hans
tarmar. Han öppnar munnen för att slunga ut de
välformade orden men i stället tilltar dånet i tarmarna,
han försöker hålla emot, men till sist bryter det loss.
Han släpper en fis utan like. Den dånar och visslar,
piper och fräser, bordsduken lyfter sig, fönsterglasen 

bågnar och sprängs. Draget fångar manuskriptbladen,
de fladdrar och flyger vita i luften. Nu visslar och
väser det hårdare och kraftigare, Cederik svävar upp
mot kristallkronorna, hans svarta kappa bär honom
ut genom de krossade fönstren och med ett tjut av
fasa från hundra strupar rämnar ytterväggarna och
sällskapet fångas kvidande och ulkande av cyklonen
och förs upp mot rymden.

I samma ögonblick går solen upp och i dess första
strålar syns de upplyfta och bortförda skingras för
vindarna högt uppe i atmosfären. De blir till små
svarta prickar, flugsmuts på morgonhimlen, blåser bort
och nu är luften ren.






NU TRETTIO ÅR SENARE ...

Att den världen var värd sin brakskit var en övertygelse.
Att luften skulle bli ren var en förhoppning. Under åren
som gått har jag inte funnit orsak att förändra övertygelse
även om tillhörande förhoppning skjutits allt längre fram
på tidsaxeln.

- På grund av dåligt väder äger revolutionen denna
eftermiddag rum inomhus, som mötesannonsen från 1910
sägs ha formulerat det.

Nu när Jubelvår publiceras för fjärde gången sedan
1955 kan det finnas ett och annat att påpeka. Det är
Svenolov Ehrén som gjort linoleumsnitten. Det är inte
tillfälligt. Han hör till i den boken långt innan den skrevs
ut. 1940 hade jag kommit till Sverige och Bromma läroverk. 
Året efter flyttade Svenolov Ehrén till Bromma från
Filipstad. Sedan dess umgicks vi. Vi tillhörde i Bromma
samma läsande och diskuterande grupp. Nästan ingen
bland oss gick sedan skolan ut. Jag lämnade 1944. Svenolov 
1946. Jag skulle bli författare. Han skulle bli konstnär. 
Vårvintern och hösten 1946 och hösten 1947 bodde vi
tillsammans med Sten Ljung och - ibland - Dag Lindberg
på ett torp vid Lejondalssjön i Bro utanför Stockholm. De
hade som vi lämnat skolan för att få tid att läsa och tänka;
spela blues på grammofon och diskutera. På somrarna var
torpet sommarnöje. Då hölls vi på annat håll. Jag skrev
och Svenolov Ehrén målade och hela tiden läste och
diskuterade vi.



Senare flyttade jag söderut och han gick först på Otte
Skölds målarskola och sedan på Konsthögskolan. Men vi
umgicks. Jag brukade bo hos honom när jag liftade upp
till Stockholm. Vi var radikala och fortsatte att vara
politiskt röda också efter det att tidsandan vänt och det först
skulle vara anständig pessimism och sedan bli femtiotal.
Jag skrev och fick en del publicerat. Mest i kommunistpressen 
men också i fackförbundspress, <i>All Världens Berättare</i> 
och <i>Folket i Bild</i>. Vi träffades därtill i Östeuropa på
festivaler. Efter 1948 skärptes det kalla kriget med ett par
snäpp per år. Under och efter de svenska spionrättegångarna 
1951 och 1952 piskades opinionen i landet upp
som den hade piskats upp i Förenta Staterna. Eller för
övrigt som i Sovjetunionen. Jag arbetade i DUV för Festivalen 
i Bukarest 1953 och fick följaktligen löpa gatlopp i
den svenska pressen. Särskilt Aftonbladet utmärkte sig.
Mina publiceringsmöjligheter i Sverige upphörde alltså.
Jag var ju ”inblandad” och hade också ”i övrigt gjort mig
ryktbar” som den anständiga pressens anställda journalister 
påpekade. Det som kallas ”1968 års generation” har
inte varit med om något liknande. Än åtminstone.

Jubelvår var den tredje bok, den andra roman, jag
publicerade. Den skrevs under alldeles speciella förhållanden.
Senhösten 1953 hade jag kommit hem till Sverige. Jag
hade tagit fast arbete. Hade skaffat bostad och satsat det
jag tjänat de första månaderna på att ge ut en liten bok på
eget förlag. Året därefter - 1954 - fick jag på hösten ut
min debutroman på Tiden. Den hette ”Hemkomst” och
blev totalt nedsablad av en enig kritik. Så utskälld vet jag
ingen som blivit. Skälen var utomlitterära mest. Jag kände
på ett ungefär till både romanens starka och dess svaga
sidor. Så småningom har den övervunnit 1954 års Sverige 

och fått många läsare och kommit i nya upplagor både i
Sverige och utomlands. Den har översatts till fyra språk.
Jag visste att det skulle gå så. Men vintern 1954-1955 var
den totalt nedskälld och förblev alltså osåld.

Samtidigt som jag fick denna kritik över mig utan att
kunna slå tillbaka och alltså tvangs ta några djupa andetag
med stängd mun och vidgade näsborrar och låta dem
puckla på mig åkte jag på den värsta personliga smäll jag
någonsin drabbats av. Det var som om marken gungade.
Det krävdes all tillgänglig styrka för att jag skulle kunna
fortsätta gå till arbetet och låtsas om ingenting. Fast jag
lyckades inte riktigt. Bara nästan. Det fick dock räcka.

Den vintern skrev jag på Jubelvår om eftermiddagarna
efter arbetet. Jag slutade tidigt då jag inte tog ut lunchen.
Jag bodde på Skånegatan och om kvällarna brukade jag gå
Grindsgatan och Timmermansgatan tvärs över Söder till
Svenolov Ehrén som då bodde uppe på Lilla Skinnarviksgränd. 
Vi lyssnade på blues och på amerikansk politisk
folksång från rörelsen kring Sing Out och Folkways som
fortsatte trots hetsen; han skar, jag stod i fönstret och såg
ut över trädgården och Riddarfjärden och pratade om vad
jag skrev, ibland bara muttrade vi. Om livet och sådant.
Hade vi pengar gick vi sedan ner till Freden och tog en
grogg. På nätterna när jag var ensam och hade svårt att
sova för att det var så lätt att börja fundera i stället läste jag
folkböcker. Svenska, tyska, italienska. Från Ulspegel till
Bandello. Och jag skrev.

Jag visste vad jag skrev. Vad svenska femtiotalister
ansåg om roman och form angick mig inte. Fina i kanten
var de. När jag läste denna deras finhet sade jag mig:

– Ingen är så bjärt så han inte släppt en pissefjärt.

För övrigt behövde jag inte försöka göra mig till och 

skriva anglosaxiskt eller franskt som de. Jag hörde ändå
inte till sällskapet och visste att jag inte skulle kunna få
någon bra kritik förrän denna tid blåst över vad jag än
skreve. Allting blåser dock alltid över.


Den historia jag ville berätta roade mig. Det var
naturligtvis också en historia om min situation just då. Själva
stilgreppen; den romantiska ironien, inskjutna 
sidoberättelser, den medvetna plumpheten och den påtagliga
tölpaktigheten var medvetet valda. Dessutom hade jag ont om
pengar och skrev mat som pornografi.


Och en brakskit mot dem alla för övrigt.

Att boken sedan också kom att tryckas var ett mirakel.
Det hade jag inte trott. Annat hade ju refuserats. Ett
manuskript hade förlaget bett att jag skulle skriva om. Nu
skickade jag dem Jubelvår i stället. Manuskriptet kom in
till förlaget just som Arne Björnberg avpolleterats. Det
blev i stället Gustav Möller som tog tag i det. Han hade
tillfälligt återtagit sin funktion från 1913 som förlagschef.
Jag vet inte om han läste manuskriptet. Han antog det
faktiskt omgående. Gav mig tusen kronor i garantiarvode
och lät trycka 2025 exemplar. Från Olof Aschberg fick jag
ett personligt resestipendium. Jag kunde åter lämna Sverige. 
Reste först till Warszawa och därifrån till Paris.


Men jag visste att utgångsläget för romanen inte var det
bästa. Inte nog med att jag hudflängts på löpsedlar och
förstasidor och upp och ner i spalterna som kommunist de
senaste hetsande åren utan den allmänna meningen om
mig bland de anständigare i landet sedan då tio år tillbaka
hade med föredömlig klarhet uttryckts av chefredaktör
Harry Hjörne i Göteborgsposten året innan:



SMÅ SMÅ ORD AV KÄRLEK

Hr. Jan Myrdal har knåpat ihop en bok. Dr. Sven stolpe skriver att
denna romandebut är ”alltigenom dålig”, illa tänkt, plattgrund i
upplevelsen, erbarmligt skriven. Sven Stolpe anser att ”det borde vara
skottpengar på dem som åstadkomma plattityder sådana som Jan
Myrdals”.

Jag skulle tro att Stolpe har rätt. Den unge mannen var journalist i
Göteborg en kort tid. Han skrev en utspekulerat lymmelaktig artikel
och så försvann han dessbättre från vår horisont.

GöteborgsPosten 15-11-54


De litterära och anständiga fick också med Jubelvår sina
värsta farhågor besannade när boken kom ut. Det var en
skam att sådant gavs ut. Men en del personer - mest inom
fack förbundspress - som inte var så yrkesmässigt anständiga 
utan läste för ro skull tyckte mer om den. Och A.
Gunnar Bergman skrev till mig att han tyckte om boken.
Han skrev det reservationslöst inför offentligheten också.
Det glömde jag aldrig.


JUBILEUM I LJUNGSVIK

... Det är ledsamt att behöva stöta på en så upprörande brist på smak
som att låta denna komik rinna ut i det dödligt makabra.

E.Eu.
Blekinge Läns Tidning 14-9-55

DEBUTANT MED LEJONKLO

Jan Myrdal - lägg det namnet på minnet! Hans Jubelvår är det
roligaste som skrivits i det här landet på länge. Visst är han
kommunistimriktad och visst överdriver han, men vilken vass samhällssatiriker
har inte överdrivit? Sällan har sign. haft så ogement roligt. Uddarna
serveras åt alla i samhället, mot kyrkan, mot polismakten, mot 
lärarkåren, mot departementen, mot pressen, mot traditionerna. Ja, det
skulle vara lättare att räkna upp dem som inte får slängar av sleven ...

A.-n.
Kuriren 21-9-55




BEKLAGLIG FJÄRT

... en sammanbitet blek yngling som stammar fram sin kommunistiska 
trosbekännelse. Man måste vara grym för att finna detta roligt ...

Åke Lindström
Expressen 22-955


HÖSTMÄSSA OCH JUBELVÅR

... Jubelvår, Jan Myrdals andra bok, ger antydan om ett rikt författarskaps 
snara utveckling.

Walter Dickson
Ny Tid 7-10-55


VRÅNGBILD

Jan Myrdal har dykt upp med en ny roman fast han förra året blev
nedgjord av kritiken tämligen allmänt ... ingenting i Jan Myrdals bok
tyder på att författaren är begåvad ... och man frågar sig, om inte Jan
Myrdal kommit in på fel bana i livet.

K.P.
Borås Tidning 25-9-55


SAMLAT UR LADORNA

... Fortsätter vi med böcker där norrifrån kan vi inte undgå att gnägga
högt åt Jan Myrdals Jubelvår (Tiden 12 kr.) Jag tror det var Pirandello
som första gången lekte leken med rollerna som söker en författare.
Jan Myrdal har lekt på ett annat sätt: han låter det som Främlingen på
Matildas pensionat diktar bli verklighet. Och dymedelst får han
tillfälle att cyanväteröka i diverse vrår i det aktuella svenska samhället.
Han gör det med lust och fröjd, och det är en lust och fröjd att följa
honom på hans eskapader ...

A. Gunnar Bergman
Aftontidningen 1-10-55


TRE SOM HÅLLER STILEN

... En viss herr Jan Myrdal lär vara den mest refuserade bland det
yngre skrivande gardet. När man läst hans bok för i år, ”Jubelvår” 

(Tidens förlag) förvånar man sig inte över detta: det skulle inte ha
skadat om denna jubelvår fått vara författarens ensak. Den visar
bara hur en ung man som borde haft goda förutsättningar, uppfattar
de arma krakar som bor i det fredliga land, där han blivit född. En
sån värld han beskriver! Lättlurad, enfaldig, korrumperad. Nej, den
unge Myrdal är ingen hjälte ... Det måste finnas gott om papper i
detta arma land.

Gösta Söderlund
Dala Demokraten, 3-10-55


SE:s BOKDISK

... Han är i alla fall rätt fullfjädrad författare. Jubelvår heter den här
historien från Tidens ... Det ord som karaktäriserar den bäst hittar
man på baksidan av boken. Det är ordet busvissling. Boken är en
enda ihållande busvissling. Som en sådan betraktad spricker den på
tonen ibland när trycket blir för starkt, men den har sin vilda charm.
Ömsom rå och ömsom rolig ...

Se nr. 39 1955


EFTERSLÄNTRARE

”Min herre, ni tycks hava doppat Eder penna i ett kärl, som man ej
brukar ställa på skrivbordet”, skrev Thomas Thorild enligt ett
veckofärskt citat i tidskriften Bokvännen. Ändå hade Thomas Thorild 
inte läst Jan Myrdals ”Jubelvår”. (Tidens förlag 12:-) en till
anda och bokstav vämjelig bok, därtill tråkig.

N.L.
Aftonposten 7-10-55


”Jubelvår” är en rätt underlig bok: en blandning av crazy-gags-spex, 
med inslag av Grönköpings veckoblad, plus åtskilliga doser
frän och bitter satir ... för övrigt är det praktiskt taget omöjligt att
redogöra för handlingen: romanen är full av bisarrerier, fantasterier,
hugskott, infall och avvikningar. Jan Myrdal svänger i sin roman
gisslets piska över åtskilliga inrättningar i folkhemmet Sverige, bl.a.,
över rättsväsendet: säkerhetspolisen, domstolarna, fångvården ...

Sjömannen nr 12 1955



VILKET JUBEL!

Till den nyutnämnde svenske ministerns i Indien säkerligen
obeskrivliga fasa har en ny bok av Jan Myrdal kommit ut... Av många
tecken att döma befinner sig unge Myrdal i en alldeles fantastisk
pubertet, som borde psykoanalyseras om det finns någon
möjlighet ... Jubelvår är en blamage för förlaget ...

Stig Nordfeldt
Aftonbladet 13--0-55


Att skriva ett misch-masch är inte svårt, men att skriva ett roligt
misch-masch går få i land med. Till dessa få hör <i>Jan Myrdal</i>, som med
JUBELVÅR (Tiden, 12:-), gjort en snurrig dårberättelse om
”främlingen”, som anländer till en norrlandsstad och genom
dokumentforskning kommer underfund med, att den är 700 år gammal, vilket
självfallet måste firas.

Till den ändan drar förf. fram ett snurrigt persongalleri – en spinkig
läroverksadjunkt som låter sig förföras av skökan Beddy inför ögonen 
på en präst, vars glupande aptit är mycket större än hans gudlighet 
samt en redaktör även han mycket lättsinnig. Sen händer en massa
tokigheter berättade med frodig fantasi, strålande besk humor,
samhällssatir och absolut förakt för alla regler om litterär komposition.

Wr.
Transportarbetaren No 111955


BESVIKELSE

... rätt vad det är får den intet ont anande läsaren sig till livs en grov
satir av rättsrötesamhället. Så grov och dum att den inte kan irritera
ens den mest samhällsbevarande av Svenska Dagbladets prenumeranter.

Lennart Olsson
Svenska Morgonbladet 12-11-85

... Som läggbit i 50-talspusslet hör romanen till de svårplacerade, vilket
kan anses vara ett positivt slutomdöme.

B. Hm.

Biblioteksbladet nr 3 1956



UPPKÄFTIGT?

... Det är inte högsta tänkbara form av blixtrande kvickhet, ser hr Myrdal,
att skriva om en kyrkoherde som släpper väder. Fy på sig Tidens förlag, att
kosta på trycksvärta (på omslaget t.o.m. i flera färger) på sådant! ...

G. L-n.
Uppsala Nya Tidning 15-11-85


SATIREN BLOMMAR PÅ 700-ÅRSJUBILEUM

... han har genom toliga infall och gäckande formuleringar slängt in
färgklickar i bilden som ibland sätter allt på kant, men som ändå har
sitt befogande för den myrdalska romankonstruktionen. Visst kan
den ibland gränsa till effektsökeri, men till Myrdals förtjänst skall
erkännas att han sällan går över gränsen ...

Ivar Lindberg
Norrländska Socialdemokraten 20-12-55


Om socialdemokratiska redaktörer på landsortstidningar
kunde roas av boken var den anständigare kommunistiska
Stockholmskritiken däremot mindre road. Det var som
1948 när de finare radikalerna i Stockholm tog bort
tidskriften Clartés redaktion från Göteborg därför att Sven
Danvik tillåtit Jan Myrdal att publicera sig i Första-maj-numret. 
Spiondomarna borde behandlas med verkligt allvar. 
Det Jan Myrdal skrev var objektivt skadligt:


BUSVISSLINGAR

... Och värre än så: när han vill satirisera över den svenska rättsrötan
och i ett avsnitt anspelar på spioneridomarna i vårt land, gör han det
på ett så förenklat sätt att det inte bara förfelar sin verkan utan till och
med återverkar skadligt på den allvarliga kritiken mot dessa spiondomar ...

Åke Wahlgren
Ny Dag 21-12-55


Det var på håret att den mer anständiga kritiken lyckats
den gången. Hade jag inte varit så stryktålig eller om jag 

med mitt arbete syftat till att vara med i deras litteratur då
hade jag antagligen tystnat efter den hösten. Nu var förlagets 
tålamod tydligen slut också. Efter den kritiken talade
försäljningen sitt tydliga språk. Senare på hösten 1955
efterträddes Gustav Möller av Alfons Gidlund, min gamle
ekonomichef från Värmlands Folkblad 1944, han hade läst
Aftonbladet och Expressen och nu hade förlaget drabbats
av eftertankar. Till Paris där jag den hösten satt i en tom
lägenhet som nyckelvakt kom refusbrev från Stockholm:

Stockholm 10/11 1955
M. Jan Myrdal
23, Boulevard Jules Sandeau
PARIS XVI<sup>e</sup>

Broder,

...
Någon god försäljning har det - tyvärr - inte blivit ...
Vännen
Gustav Möller

Stockholm 29.11.1955
Författaren Jan Myrdal
23, Boulevard Jules Sandeau
PARIS XVI<sup>e</sup>

Broder!
...
Jag tror inte vi kan ge ut Ditt nya manuskript ... Hur det nu är så måste
det vara såväl författarens som förlagets intresse att nå till åtminstone
några tusental läsare. Efter de två böcker som nu utkommit, med
negativ kritik och svag försäljning ...

Vännen
Alfons Gidlund


Efter jul flyttade jag. Sedan satt jag på hotell Orfila och
skrev en helt annan roman. ”Att bli och vara”. Gunnar 

Gunnarsson tyckte om den och den kom ut i Sverige på
hösten 1956. Men det är en annan historia. Och redan fyra
år efter det att Jubelvår getts ut hade situationen 
förändrats. Den svenska McCarthy-perioden hade sakta ebbat
ut. 1959 när jag bodde i Kabul och kritiken i Sverige börjat
ge upp gick Jubelvår som veckoföljetong i Ny Dag med
Svenolov Ehréns illustrationer. Till Afghanistan kom
läsarbrev. Man tyckte om följetongen. Jag tror att den
fattiga tidningen betalade mig tusen kronor. Det var
mycket pengar på den tiden och de höll mig resande i flera
månader. Ännu ett par år och Jubelvår kom i pocketupplaga, 
fick god kritik och stor försäljning.


<tab><tab><tab><tab><tab><tab> <i>Fagervik 14-7-85.</i>

<tab><tab><tab><tab><tab><tab> <i>Jan Myrdal</i>





<tab><tab> NÅGRA RADER OM BILDERNA.

 

<tab><tab><tab><tab><tab><tab><tab> <i>Svenolov Ehrén</i>




