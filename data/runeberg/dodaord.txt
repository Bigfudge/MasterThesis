







<h1><sc>Döda Ord</sc></h1>
<table o>
<td c><h3>NÅGRA ANTECKNINGAR OCH REFLEXIONER</h3>
<td c><b>AF</b>
<td c><h3>GUSTAF CEDERSCHIÖLD</h3>
<td c>*
<td c><b>ANDRA, ÖFVERSEDDA UPPLAGAN</b>
<td c>*
<td c>LUND,<br>C. W. K. GLEERUPS FÖRLAG.
</table>
<table o>
<td c>LUND 1898.<br>BERLINGSKA BOKTRYCKERI- OCH STILGJUTERI-AKTIEBOLAGET.
</table>
<chapter name="(Inledning)">

<b>F</b>ör en ytlig betraktare synes det vanligen, som om i denna
vår värld, där allt är relativt, intet vore så bestämdt och klart
åtskildt som begreppen <sp>lefvande</sp> och <sp>död</sp>.

Den allmänna föreställningen har också tagit sig uttryck
i språket, som i regeln nekar adjektiven <sp>lefvande</sp> och <sp>död</sp>
rättighet att kompareras.

Välbekant är anekdoten om en lärare, hvilken på frågan
efter den konung, som förvärfvade Skåne åt Sverige, först fick
svaret "Gustaf Adolf" och förargad utropade: "Han var ju redan
död!" samt då lärjungen därefter gissade på "Gustaf Vasa", i
sin rättmätiga vrede skrek: "Han var ju ändå <sp>dödare</sp>!"

Många hafva hjärtligt skrattat åt den förhastade komparativen 
och funnit den alldeles orimlig. Färre äro väl de, hvilka
i detta uttryck funnit något, som framkallar ett allvarligare
begrundande.

Skulle det då icke kunna sägas om en människa, att hon
är mera död eller mindre död än en annan?

Om att lefva är att verka, att gagna eller skada, att
älskas och äras eller hatas och föraktas, om vi kunna öfver
den, som nu andas och rör sig, fälla det omdömet, att han
lefver mer eller mindre intensivt, är <sp>mer eller mindre
lefvande</sp>, — hvarför skulle vi icke äfven om den, som väl är
kroppsligen död, men hvilkens skapelser ännu verka ibland oss,
kunna påstå, att han icke är så mycket död som den, hvilkens
verksamhet här på jorden icke efterlämnat några märkbara spår?



Vi både kunna det och pläga göra det. Och vanligen gå
vi ännu längre. Mången af oss gömmer i sin själs innersta
bilden af en kär hädangången så klar och lefvande, att denne
döde för honom är en lefvande realitet i mycket högre grad än
millioner af de människor, som samtidigt med honom själf vandra
jordelifvets stråt<footnote>Ehuru exempel härvidlag äro öfverflödiga, kunna vi ej underlåta
att erinra om det, som <sc>V. E. Svedelius</sc> i “Anteckningar om mitt
förflutna lif“ berättar om sitt förhållande till den tidigt bortgångne — men
aldrig förlorade ungdomsvännen.</footnote>. Och för vida kretsar af oss kunna ju
<sp>historiens</sp>, ja stundom till och med <sp>diktens</sp> väldigaste,
älskligaste eller vidrigaste personligheter i viss mån sägas vara mera
lefvande än alla de våra samtida, som vi icke lärt känna eller
icke vårda oss om att känna.

Om vi uti dylika fall finna, att själens öga gör en annan
skillnad mellan lif och död än kroppens öga, så hafva vi dock
härvid, det är väl att märka, icke öfverskridit gränsen för
allmänt mänsklig iakttagelse, för, så att säga, profan erfarenhet.

Den religiösa känslan, tron på odödligheten, på uppståndelsen, 
går längre. Hon är förvissad, att ”döden är uppsvulgen
i segern”. Hon har framkallat grafskrifter, sådana som den i
Mainz' domkyrka: <i>”Quid mortui viventium legitis epitaphia?”</i><footnote>“I, som döde ären, hvi läsen I grafskrifter öfver oss, som lefva?“</footnote>
Hon gaf upphof till de äldre kristnes sköna sed att fira
martyrens ”födelsedag” på den dag, då han lidit döden.

*

</chapter>

<chapter name="Lefvande och döda språk">

<h2>Lefvande och döda språk.</h2>

På språkforskningens område möta vi förhållanden, som
erbjuda någon likhet med dem, vi här flyktigt berört.


Fastän man ingalunda numera, som för ett par decennier
sedan, på allvar betraktar språket såsom en organism, gifver
det dock anledning till många jämförelser med det organiska
lifvet, jämförelser, som delvis tagit sig uttryck i allmänt
brukliga talesätt.

Med ett <sp>lefvande</sp> språk menar man ju det, som nu är
det allmänna medlet för muntliga och skriftliga ömsesidiga
meddelanden inom ett folk, med ett <sp>dödt</sp> språk det, som fordom
fyllt en sådan uppgift, men nu icke mera gör det.

Likväl motsvaras namnet icke alldeles af saken.

De språk, som vi företrädesvis pläga kalla för ”de döda”,
grekiskan och latinet, kunna i mer än ett afseende sägas ännu
lefva. De läsas af tusentals människor inom hela den bildade
världen, de skrifvas, ja till och med talas stundom af dem.
Än mera, deras ordförråd har i högst betydlig mån ingått
de moderna kulturspråken och förser alltjämt dessa med
benämningar på nya begrepp. Och hvad som är allra viktigast, man
kan i själfva verket icke med fog påstå, att grekiskan och
latinet såsom talade, ”lefvande” modersmål någonsin hafva dött.
Grekiskan lefver ännu kvar som modersmål hos ett folk, som
åtminstone delvis härstammar från de gamle grekerna och som
bebor deras land. Latinet, ehuru splittradt i flere dialekter,
lefver ännu under namn af italienska, franska, spanska o. s. v.
Visserligen säger det vanliga talesättet, att nygrekiskan är en
”dotter” af den klassiska grekiskan, de romanska språken
”döttrar” af latinet. Men detta bildliga uttryckssätt är vilseledande.
Man kan icke uppgifva någon tidpunkt, då ”dottern” föddes,
eller då ”modern” dog, utan öfvergången från det gamla till
det nya har skett småningom; och därigenom <sp>att</sp> förändringarna
följt hvarandra under en så lång tid, har skillnaden mellan det
moderna och det klassiska blifvit så stor.


Till sin art är skillnaden ingen annan än den, som råder
mellan den nyare och den äldre svenskan.

Vill någon kalla 1200-talets svenska, sådan vi finna den
i äldre Västgötalagen, för ett dödt språk, så kunna vi bedja
honom jämföra detta språk med det, som på 1300-talet skrefs
af författaren till "Konungastyrelsen" eller af <sc>Birgitta</sc>, och åter
detta med språket i biskop <sc>Thomas'</sc> sånger om Friheten och
om Engelbrekt, och vidare jämföra <sc>Thomas'</sc> språk med <sc>Olavus
Petris</sc>, dennes med <sc>Gustaf II Adolfs</sc> och <sc>Stjernhjelms</sc>,
desses med <sc>Freses</sc> och <sc>Dalins</sc>, desses med <sc>Kellgrens</sc> och
<sc>Tegnérs</sc>, desses med <sc>Rydbergs</sc> och <sc>Snoilskys</sc>.

Och skulle han någonstädes mellan två länkar i denna långa
kedja finna skillnaden så stor, att han säger: ”här börjar ett
nytt språk”, då kunna vi hänvisa honom till granskning af några
bland de många mellanlänkar, vi nyss förbigingo, och,
beträffande den äldsta tiden, i någon mån äfven till den
omständigheten, att sådana mellanlänkar funnits, men gått förlorade. På
hvarje stadium anträffas visserligen olikheter i former, ordförråd
och betydelser mot det närmast äldre eller närmast yngre
stadiet, men dessa olikheter hafva dock aldrig varit större, än att
t. ex. sonsonen lätt kunnat förstå sin farfader eller denne sin
sonson.

Och i själfva språkets väsen, däri nämligen, att det är ett
medel för meddelanden mellan de vid samma tid och i samma
land lefvande människorna, däri ligger ju en tillräcklig hämsko
för alltför hastig utveckling, ett oöfverstigligt hinder mot tvärt
utbyte af ett språk mot ett annat.

Det möter således svårigheter att kalla ett forntida språk
<sc>dödt</sc>, om det gradvis utvecklat sig till modernt; man brukar
ju ej säga, att barnet är dödt, när af detsamma blifvit en man
eller en gubbe.


En annan sak är naturligtvis, att det verkligen funnits
språk, hvilkas utveckling blifvit afbruten, när t. ex.
folkstammen, som talade språket, kommit under ett så starkt inflytande
af en annan nation, att det antagit dennas tungomål och
förgätit sitt eget.

Stundom har också händt, att ett folk alldeles dött ut och
med det äfven dess modersmål. Så var fallet med den
sydamerikanska folkstam, hvarom <sc>Humboldt</sc> berättar: dess språk
talades endast af en öfver hundraårig papegoja, som ingen
mera förstod.

I andra tillfällen kunna skriftliga minnesmärken af språket
finnas i behåll eller några af dess ord, i synnerhet ortnamn,
hafva upptagits af det tungomål, som kommit i det dödas ställe;
så framt dessa kvarlefvor äro till sin betydelse förstådda af vår
tids lärde, så återstår en gnista lif, ty det gamla språket är
ju då ännu i någon liten mån ett medel för öfverförande af
människors tankar till andra människor.

*

</chapter>

<chapter name="Olika språk inom språket">

<h2>Olika språk inom språket.</h2>

Liksom ett helt språk, så kunna äfven dess beståndsdelar,
<sp>orden</sp>, jämföras med lefvande organismer.

Men då språket i sin helhet gärna tänkes under bilden af
ett stort, mycket sammansatt och konstrikt inrättadt organiskt
väsen, t. ex. ett träd, blifva däremot orden närmare
motsvarigheter till cellerna, dessa små, enkla organismer, hvilka väl
ega individuell tillvaro, men dock hufvudsakligen uppträda
förenade i massor, bildande större enheter.


Cellerna gruppera sig till olikartade organ, hvilka äro mer
eller mindre viktiga för det helas tillvaro, ja några cellgrupper
kunna hafva blifvit förtorkade, verkligt eller skenbart döda, utan
att det helas bestånd därigenom råkar i fara. Den
sammansatta organismen har till och med en af sina väsentligaste
lifsyttringar just däruti, att cellerna äro stadda i ständig förändring,
samt att alltjämt nya celler tillkomma, medan andra förgås.

På liknande sätt förhåller det sig med språkets celler, orden.

Att de kunna sägas tillhöra olika organ, som äro af större
eller mindre betydelse för språkets fortlefvande, skola vi strax
härefter — till förberedande af vårt egentliga ämne — något
närmare påvisa.

Att de uti ett lefvande språk oaflåtligt, ehuru långsamt,
förändra sig till både form och betydelse, torde vara väl bekant,
äfvensom att nya ord alltjämt uppstå, många gamla däremot
råka i glömska, ”dö”.

Mängden af ord i ett modernt kulturspråk är, om också
icke så stor som cellernas antal i en högre organism, dock
ingalunda ringa. Såsom tillhörande våra dagars svenska riksspråk
kan man sannolikt icke räkna, mindre än omkring
<sp>tvåhundratusen</sp><footnote>Alldeles tillfälliga sammansättningar, som kunna bildas i nästan
obegränsad mängd, tagas naturligtvis icke med uti beräkningen. Icke
heller är det lämpligt att såsom särskilda ord räkna hvarje särskild
böjningsform eller hvarje särskild skiftning i betydelse och användning;
ett så långt drifvet särskiljande kan visserligen ur rent teoretisk
synpunkt vara enklast och riktigast, men vid praktisk behandling af
ordförrådet nödgas man taga omfånget af ett ord i något så när samma
mening, som det allmänna språkmedvetandet plägar göra. Saken är
för öfrigt icke så enkel och klar, som det kan tyckas; ty det blir i många
fall ytterst svårt att afgöra i hvad mån växelformer eller från gammal
tid starkare skilda betydelser böra sammanföras till ett ord eller
uppställas som flera.</footnote>. Granskar man uppmärksamt denna ordmassa, så 
urskiljer man snart, huru den fördelar sig i vissa olika lagringar
eller grupper, som äro af olika betydelse för språkets lif.

Viktigast äro tydligen de ord, som äro gemensamma för
hela nationen, så att de i tal pläga användas af alla (eller
nästan alla} vuxna, normalt utvecklade svenskar. Huru många
dessa ord för närvarande äro, kan väl icke med full bestämdhet
utrönas, men så mycket är säkert, att deras antal måste
antagas vara ganska litet, kanske blott några hundra, högst ett
eller två tusen.

Men utom detta gemensamma ordförråd, som för språket
kan anses vara hvad de ädlaste delarna, de centrala organen,
äro för ett djur eller en växt, eger hvarje svensk till sitt
förfogande vissa ordgrupper, hvilka en stor del af hans landsmän,
ofta största delen af dem, icke begagnar och för det mesta ej
ens förstår.

Några sådana grupper utgöras af ord, som hafva blott
<sp>lokal spridning</sp>, d. v. s. dialekt- eller bygdemålsord,
slangord och kotteriord. Dessa falla dock utanför vårt närvarande
ämne, enär de till största delen icke räknas till riksspråket; i
många fall är emellertid gränsen svår att uppdraga.

Andra grupper beslå af s. k. <sp>yrkes</sp>- eller <sp>fackord</sp>
(”tekniska termer”). Namnen böra tagas i vidsträckt betydelse. Så
godt som hvarje människa är nämligen hemmastadd i ett eller
flera ”fack” eller ”yrken”. Ej blott specialisten inom en
vetenskap, en förvaltningsgren, ett handtverk eller något annat slags
näringsgren har sina fackord, äfven sportsmannen, spelaren,
ungdomen i sina lekar, ja kanske till och med barnkammarens
innevånare hafva sina särskilda uttryckssätt, som ej begagnas och
delvis ej begripas af de personer, hvilka icke höra till ”facket”.

Det faller genast i ögonen, att olika ”fack” hafva mycket
olika antal idkare och kännare.


Äro dessa synnerligen många, så står ”fackets” terminologi,
eller åtminstone de vanligaste, lättbegripligaste delarna däraf,
mycket nära intill det för hela folket gemensamma ordförrådet.

I alla de fall däremot, då ”fackmännen” äro få, men ”facket”
är kompliceradt och svårfattligt för de utanför stående, kan man
säga, att det särskilda fackspråket lefver ett från det allmänna
språket tämligen isoleradt lif. Fackets ordförråd står då blott
i ringa mån under det allmänt nationella språksinnets kontroll,
ty det behöfves ju endast några få individers samtycke, för att
ett ord skall upptagas och behållas i bruk inom facket. Och
eftersom ett sådant fack i regeln har en mer internationell
karaktär, blir hufvudmassan af dess ord lånad från eller bildad
efter utländska källor. Däraf kommer, att på samma gång som
fackorden för fackmannen själf äro enkla, hvardagliga och fullt
naturliga, blifva de för det stora flertalet af hans landsmän
lika främmande, som om de tillhörde ett utländskt, ja ett
alldeles ”dödt” språk.

Större uppmärksamhet än fackorden förtjänar den mycket
omfattande ordgrupp, som utgör hvad man, i brist på bättre
namn, skulle kunna kalla <sp>de bildades språk uti inskränkt
bemärkelse</sp>, d. v. s. de bildades språk med afräkning af så väl
det, hvilket är för hela folket gemensamt, som ock det, hvilket
har blott lokal spridning eller är de särskilda fackens egendom.

I vikt och betydelse för språket såsom nationellt
föreningsband, såsom lefvande modersmål, kommer detta lager af
ordförrådet närmast till det för alla landsmännen gemensamma.

Dess gränser äro underkastade stark och beständig växling.

I vår tid, då förmågan att läsa, att skriftligen uttrycka
sina tankar samt att tala inför många åhörare blir alltmer
allmän och alltmer använd, då därjämte personer från olika bygder
och af olika bildningsgrad träda i allt lifligare och tätare
beröring med hvarandra, måste tydligen följande omsättningar mellan
ordförrådets lager ega rum.

Först och främst öfvergå många ord från att vara ”de
bildades” speciella tillhörighet till att blifvit hela nationens
egendom; i början blott nätt och jämt förstådda, då de läsas eller
höras<footnote>Det gäller för öfrigt hvar och en af oss, att han förstår ett vida
större antal af språkets ord, än han själf begagnar.</footnote>, blifva de efter hand så välbekanta för ”mannen af
folket”, att han själf använder dem i skrift eller högtidligare
tal, tills de slutligen komma honom på tungan helt otvunget
och naturligt.

Vidare måste, i samma mån som individernas bildning
blir mångsidigare, de bildades språk i sig upptaga talrika
<sp>fackord</sp>, ty ju mer den bildade allmänheten göres bekant med
själfva facket, dess flere af dettas termer blifva de bildades
egendom.

Och slutligen kan ”de bildades språk” ökas äfven genom
åtskilliga <sp>lokala</sp> ord, hvilka numera, genom befolkningens större
rörlighet, lättare sprida sig samt, då de ”slå an” och få
fotfäste i det talade språket, äfven bana sig väg till det skrifna.

Inom ”de bildades språk” intager det <sp>skrifna</sp> språket en
dominerande ställning. Visserligen gifves det bestämda
skiljaktigheter mellan de bildades skrift och deras tal. Dessa
skiljaktigheter blifva dock allt mindre, i den mån talspråket höjer
sig från ”hvardagligt” till ”ledigt” och därifrån till ”vårdadt”,
samt utplånas i det allra närmaste, då talet blir ”högtidligt”<footnote>Jämför Svensk Uttals-Ordbok af I. A. Lyttkens och F. A. Wulff,
företalet.</footnote>.
Och i det hela inverkar, helst uti vår mycket läsande tid,
skriftspråket på talspråket såsom norm och föreningsband, samt
särskildt — hvilket för vårt ämne är af synnerlig vikt — såsom
medel ej blott att bevara gamla ord från död utan äfven att
bringa nya till lif, tvänne uppgifter, hvilka, såsom vi få se,
stundom komma att sammansmälta till en och samma.

*

</chapter>

<chapter name="Nya ord">

<h2>Nya ord.</h2>

I de bildades skriftspråk inkomma ständigt nya ord, men
nykomlingarna hafva här svårt att få fotfäste och hålla sig kvar,
ty för att de skola kunna göra det, fordras, att ganska många
personer erkänna och upptaga dem; i ett fackspråk, däremot
beror ju, såsom nyss anmärktes, ett ords adoption på ett fåtals
samtycke, stundom på blott en enda inflytelserik fackmans
auktoritet.

Inträde i de bildades språk vinna lättast benämningar på
sådana ting eller begrepp, som äro nya för den bildade
allmänheten och på grund af själfva sakförhållandena tilldraga sig och
fängsla uppmärksamheten; detta visar sig tydligast vid
upptagandet af fackord, t. ex. politiska termer och ”slagord”.

Däremot stöter man vanligen på motstånd, då man försöker
att i bruk införa nya namn på förut kända och benämnda
begrepp. Många finna det besvärligt att afvika från den gamla
vanan, somliga förklara sådana nyheter onödiga.

Likväl kan det bidraga ganska mycket till språkets
omväxling och skönhet att ega flere liktydiga (synonyma) ord.
Och då två ord i grunden aldrig äro fullkomligt liktydiga, utan
hvart och ett angifver någon viss, större eller mindre, skiftning
af tanken eller stämningen, så blir i själfva verket hvarje nytt
ord ett medel att uttrycka något, som förut alls icke eller blott
ofullkomligt kunnat uttryckas.


Öfver hufvud taget har ett nytt ord större utsikt att vinna
spridning, ju klarare och påtagligare dess betydelse framgår
genom jämförelsen med redan allmänt brukliga ord, och ju mera
det till sin form motsvarar sådana.

Enklast och säkrast är därför att åstadkomma de nya
orden genom att bilda afledningar eller sammansättningar af
redan befintliga ord och därvid noga ansluta sig till språkets
”lagar” (analogier) för sådan ordbildning.

Denna utväg står dock ej alltid till buds, icke heller har
den inom vårt språk anlitats så mycket, som det hade varit
önskligt.

Mycket ofta har man varit nödsakad att <sp>låna</sp> ord från
främmande språk, kanske ännu oftare har man utan nödtvång
gjort sådana lån. Att man därvid med synnerlig förkärlek lånat
från franskan och de klassiska språken, särskildt latinet, beror
naturligtvis på det förhållandet, att dessa språk just för de
bildade varit så välbekanta; ord, som hämtats från dessa språk
torde understundom till och med hafva förefallit de bildade
lättare att bruka, mera ”lefvande” än de motsvarande rent svenska,
då sådana verkligen funnits.

Men huru bekväma dessa låneord än varit för de bildade,
hafva de dock endast mera sällan kunnat riktigt rotfästa sig i
vårt språk.

De äro ju vanligen redan i sina ljudförbindelser och sin
betoning så olika äkta svenska ord, att de icke utan svårighet
kunna exakt uppfattas och ihågkommas af den, som ej är
kunnig i det främmande språk, hvarifrån de hämtats<footnote>Belysande för detta sakförhållande är den bekanta anekdoten
om bonden, som förundrade sig öfver att ”paschón” kunde hafva så
många betydelser; han hade nämligen uti denna form sammanfattat
orden <i>passion, person, pension</i> och <i>portion.</i></footnote>; denne har
icke heller på förhand i sitt språkförråd några ord, med hvilka
låneorden associera sig och af hvilka de kunna förklaras;
uppsöker han sådana förklarande associationer, så råkar han i regeln
på villospår<footnote>Jfr <sc>A. Noreens</sc> uppsatser om folketymologi uti Nordisk tidskrift.</footnote>.

Dessa låneord hafva därför svårt att öfvergå från de
bildades språk (uti inskränkt betydelse) till det gemensamma, man
blir tvungen att undvika dem i hvarje skriftlig eller muntlig
framställning, som är ämnad för de breda lagren, för personer
af ”folket”, och i allmänhet talas de ej, när uttrycket höjer
sig till större ädelhet eller innerlighet.

I själfva verket är det till stor del just låneorden från
franskan, latinet och grekiskan, som befästa svalget mellan ”de
bildades” och ”de obildades” språk. Men detta svalg är redan
alltför bredt, man bör snarare bemöda sig att minska det än
att vidga det. Därför, när man finner skäl att låna ett ord,
bör man — liksom vid nybildning inom språket — helst se
till, att det ord, man vill införlifva med vårt tungomål, ”låter
svenskt”, och att det genom jämförelse med redan brukliga
svenska ord blir klart till sin betydelse.

Detta lyckas rätt ofta, då man lånar eller efterbildar ord
från något med svenskan nära besläktadt språk, såsom tyskan,
dansk-norskan eller fornisländskan.

Ännu lättare och säkrare borde väl låneorden inkomma i
vårt språkförråd, när riksspråket lånar från <sp>svenska bygdemål</sp>
(dialekter) eller från <sp>den äldre svenskan</sp>. Dock är uttrycket
”att låna” i dessa fall ej fullt träffande; närmare likheter till
de båda förfaringssätten erbjuder å ena sidan den rekrytering
med kraftiga element ur allmogen, som vår herrskapsklass
ständigt undergår, å andra sidan det återvändande till gammal god
sed, som i vår tid någon enstaka gång eger rum.


De båda källorna, folkspråket och fornspråket, flyta ofta
tillsamman; månget ord, som inom riksspråket en gång funnits,
men sedan råkat uti förgätenhet, lefver ännu flerstädes i våra
bygder.

Så är t. ex. förhållandet med ordet <b>vån</b> (= utsikt [till],
förhoppning [om]), för hvars spridande i riksspråket åtskilliga
skriftställare arbeta. I allmogemålen har det visat sig mycket
brukbart till sammansättningar, t. ex. (enl. <sc>Rietz</sc>) <i>bröllopsvån,
giftasvån, kaffevån, lifsvån</i> m. fl. (= utsikt till att få fira
bröllop, att bli gift, att bli bjuden på kaffe, att få lefva). En
annan ganska uttrycksfull sammansättning, nämligen <b>botsvån</b>
(= utsikt till förbättring), förekommer ett par gånger hos <sc>Jesper
Svedberg</sc>, t. ex. i företalet till Schibboleth: ”jag med stor
ömkan hafver sedt thet olag, som vårt ädla moders mål hafver
råkat vti . . . at snart sagdt ingen botzvån synes mer öfrig vara”.

Det är emellertid knappast troligt, att ordet <i>botsvån</i> var
allmänt brukligt i riksspråket på Svedbergs tid; fastmer torde
denne själf ha skapat ordet efter förebilder i fornspråket och
försökt att få det infördt. Han arbetade ju nitiskt för upplifvande 
af ”gamla, gäfva och vackra ord och ordalag”; i listan
på sådana upptager han äfven ”<i>wåhn</i>, spes, exspectatio”.

Samtidigt med Svedberg ifrade <sc>Haqvin Spegel</sc> för att
låta gamla svenska<footnote>Såsom de flesta läsare torde känna, gjorde man på
sextonhundratalet liksom ännu senare ingen bestämd åtskillnad mellan
fornsvenskan och fornisländskan, utan trodde sig just i denna senare, som då
flitigt studerades, ega själfva det urnordiska, gemensamt skandinaviska
språket; man lånade därför ord från fornisländskan lika gärna som
från fornsvenskan.</footnote> ord åter komma till heders; före honom
och Svedberg hade i första rummet <sc>Georg Stjernhjelm</sc> med
glänsande vältalighet och med ymniga föredömen i tillämpningen
kämpat för att ”then högh-vyrdelige matrona” (d. v. s. 
svenska språket) ”kunde komma til och hållas vidh sijn ährlige
skrudh igen”.

Detta sträfvande, mer eller mindre nära förbundet med
begäret att aflägsna <sp>utländska</sp> låneord, i synnerhet af romansk
börd, har alltifrån Stjernhjelm haft representanter inom vår
vitterhet. Många skalder och vältalare, historieskrifvare och
vetenskapliga författare i andra ämnen kunde nämnas såsom
verksamma för upplifvandet af föråldrade ord; här må det vara nog
att erinra, det i vårt århundrade särskildt den götiska skolans
män samt under de sista decennierna <sc>Viktor Rydberg</sc> gjort
sig kända för sitt nit i detta sträfvande.

Emellertid torde ett exempel vara af intresse. I Rydbergs
fint utmejslade språk har säkerligen mången lagt märke till det
uttrycksfulla ordet <b>dyrd</b> (= härlighet, förträfflighet, högt värde),
kanske också betraktat det som en djärf nyhet. Likväl är
Rydberg icke den förste, som sökt i bruk återföra detta gamla ord<footnote>Ordet har visserligen icke anträffats i den svenska
medeltidslitteraturen, men har dock sannolikt tillhört fornsvenskan; i
fornnorskan och fornisländskan var det vanligt.</footnote>.
Det begagnas af <sc>Olof Rudbeck sonen</sc> (1701), <sc>Olof
Kolmodin d. ä.</sc> (1732), <sc>J. G. Hallman</sc> (1735), <sc>Mörk</sc> (1742),
<sc>A. Hesselius</sc> (1755), <sc>C. Carleson</sc> (1756) och under
närmast följande tid af <sc>A. Nicander, Chydenius, Wallenberg,
Björnståhl</sc> och <sc>C. Rudenschöld</sc> (1772), vidare af <sc>Bengt
Lidner</sc> samt för öfrigt i diverse skrifter från åren 1743, 1756,
1762, 1777, 1779, 1780 och 1788; i vårt århundrade
uppträder det hos <sc>Franzén, Wallin, Valerius, Claes Livijn,
Hedborn, Atterbom,</sc> i <sc>Johanssons</sc> öfversättning af
Homerus, hos <sc>P. Wieselgren, C. A. Hagberg</sc> och <sc>C. W. A.
Strandberg</sc><footnote>Att <i>dyrd</i> ändock har svårt att vinna mark i språket, torde till
någon del bero därpå, att ordet nu icke finnes i något af våra
landskapsmål, men ännu mera därpå, att ordet nu för tiden icke kan
associera sig med adjektivet <i>dyr</i>, sedan detta förlorat sin gamla betydelse
”härlig, förträfflig”. Något större utsikt att lefva hade <i>dyrd</i> troligen haft,
om man behållit det i samma betydelse, hvari <sc>Stjernhjelm</sc> (1644) upptog 
det, och hvari ännu <sc>Risingh</sc> (1669) och <sc>Runius</sc> (1698) brukade det:
pretium, dyrhet, dyrbarhet, pris.</footnote>.   


Ehuru vi haft och hafva många författare, som sökt bevara
gamla goda svenska ord från glömska, så hafva de dock
naturligtvis icke kunnat uppmärksamma <sp>alla</sp> de föråldrade ord, som
förtjäna att upplifvas.

Nysvenskans språkmaterial måste sammanletas ur tusentals
olika skrifter och har först på senaste tiden, genom Svenska
Akademiens försorg, blifvit föremål för ett mera metodiskt
insamlande efter stor måttstock.

Flera hundratusen språkprof ur skrifter alltifrån
reformationstiden och intill våra dagar äro redan sammanbragta; åt
föråldrade ord och uttryck har Kanslirådet Hr <sc>F. A.
Dahlgren</sc> egnat särskild omsorg i ett (numera Svenska Akademien
tillhörigt) specialglossarium.

En af de fördelar, bearbetandet och offentliggörandet af
dessa språkskatter kommer att bereda den svenska allmänheten,
skall säkerligen blifva den, att månget gammalt godt och fullt
brukbart, ja kanske t. o. m. synnerligen väl behöfligt ord
räddas ur oförtjänt glömska.

*

Ur dessa stora samlingar har jag, under arbete på
redaktionen af den blifvande ordboken, haft tillfälle att anteckna
de allra flesta af de i denna uppsats meddelade språkprofven.
Utan att göra anspråk på något slags fullständighet, har jag
från alfabetets första bokstäfver utvalt några ord, som för
närvarande torde vara ”döda” i riksspråket<footnote>Ett och annat af dem skall likväl kanhända kunna uppvisas såsom
ännu lefvande, fastän det ej stått att finna i mina källor.</footnote>, men hvilka synts
mig lämpliga att föreslå till återupplifvande.

*
</chapter>

<chapter name="Prof på döda ord, som kunde få lif igen">

<h2>Prof på döda ord, som kunde få lif igen.</h2>

<sc>Viktor Rydbergs</sc> fyndiga försvenskning af <i>datera</i> till
<i>dagteckna</i> väcker lätt tanken därpå, att vi sakna rent svensk
motsvarighet till substantivet <i>datum</i>. En sådan har dock
funnits i <b>dagtal;</b> 1734 års lag, <sc>Kellgren</sc> och <sc>Strinnholm</sc>
begagna uttrycket ”år- och dagtal” (af en urkund eller för en
händelse); en författning af 1750 talar om ”åhr- månad- och
dagetahl”. Uti exemplen användes, såsom man ser, <i>dagtal</i> i
en mindre vidsträckt betydelse, än <i>datum</i> kan brukas, nämligen
då det senare ordet äfven innefattar årtal. Men biskop <sc>Olof
Laurelius</sc> (omkr. 1650) tyckes taga ordet i den mest
omfattande betydelsen af <i>datum</i>. Då vi hos den gamle biskopen
läsa om ”dagetalet”, få vi anledning att förarga oss öfver den
otymplighet, utländingen <i>datum</i> visar däri, att han hvarken kan
antaga slutartikel eller genitivändelse utan att göra sig löjlig.

Om en annan af <sc>Rydbergs</sc> ordskapelser, <i>arfsägen</i> 
(= tradition), erinrar <b>arfsaga.</b> <sc>Olof von Dalin</sc> talar om ”våra
Eddor och <sp>Arfsagor</sp>”, då han vill beteckna sagor, som kommit
till oss från våra förfäder. Begreppet saknar, mig veterligen,
annat uttryck och kan knappast få ett mera enkelt och träffande.

En och annan af våra längst gående purister har åsyftat att
ur svenska språket alldeles aflägsna låneord med främmande klang. 

Numera vill väl knappast någon gå så långt. Man har
insett, att många af dessa låneord redan satt sig så fast i
språket, att de svårligen <sp>kunna</sp>, och blifvit så nyttiga, att de
icke böra utrotas<footnote>Redan den eljest för språkets renhet så nitälskande Svedberg
erkänner: “Äro mong fremmande ord af then vigt, at thet är ganska svårt
och nästan ogiörligit, at få beqvemliga Svenska ord vppå them. Äro
ock, sedan the en gång äro hos oss inkomne, emottagne, och goda
fundne, fast behendigare och bekantare än rena Svenska ord, som vtur
bruket komne, eller i bruket ännu ei inkomne äro.“</footnote>. Själfva deras egenskap att vara
internationella kan i många fall innebära en icke ringa fördel.

Men icke dess mindre är det gagnande att vid sidan af
dessa låneord bevara eller anskaffa rent svenska synonymer.
Sådana blifva högst behöfliga i enkel folklig framställning, och
då de i regeln ej fullt täcka det utländska ordets begrepp, kunna
de äfven i lärdare språk vara mycket brukbara för att angifva
en särskild nyangsering af begreppet.

Det kan väl knappast på allvar falla någon in att vilja
ur vårt språk utmönstra ordet <i>bibliotek</i>, fastän detta ord låter
så besynnerligt i vår allmoges öron, att den sökt göra det
begripligare genom att omgestalta det till ”<i>bibelaptek</i>”. Men godt
och praktiskt är, att <sp>jämte</sp> det utländska <i>bibliotek</i> begagna
de svenska orden <i>boksamling, bokförråd</i> (såsom <sc>Svedberg</sc> i
Schibboleth öfversätter) och <i>bokskatt, bokhylla, bokskåp</i>,
möjligen äfven <i>bokrum</i>, och — hvarför icke? — återupptaga det
gamla <b>bokhus,</b> som förekommer i en latinsk-svensk ordlista
(”Variarum rerum vocabula”) af 1538 och står kvar ännu i
<sc>M. Enemans</sc> resebeskrifning af år  1712.

<i>Litteratör, litterat</i> och <i>studerande</i> kunna jämte de mera
svenska <i>skriftställare, läskarl</i> o. d. sammanfattas uti det gamla
ordet <b>bokman,</b> som synes ha varit rätt mycket i bruk vid
slutet af det 17:de och början af det 18:de århundradet; det 
förekommer bos <sc>S. Columbus, S. E. Brenner</sc> och <sc>J. T Geisler</sc>
samt ofta hos <sc>J. Svedberg</sc>. I öfversättningen af Shakespeares
”Kärt besvär förgäfves” begagnar <sc>C. A. Hagberg</sc> uttrycket
<i>bokfolk</i> om konungens af Navarra lärda omgifning. — <i>Bokman</i> har
för öfrigt många analogier, t. ex. <i>skolman, penningman, köpman, 
sjöman, tidningsman, statsman, affärsman, bergsman</i>
o. s. v.

En god synonym till <i>kritiker</i> och <i>recensent</i> brukar <sc>Olof
von Dalin</sc> uti ordet <b>bokdomare;</b> han säger nämligen på ett
ställe i Argus: ”litet eller ingen ting skrifva är försiktigt nog,
ty då ha kitslige bokdommare intet derpå att tadla”.

Vid barnaundervisning kan det sannolikt komma väl till
pass att i stället för ordet <i>paus</i> begagna <b>andhåll</b> i likhet med
vår gamle grammatiker <sc>N. Tiällman</sc>, som i sin Grammatica
Suecana (1696) föreskrifver: ”Comma . . sättes vid huart ringste 
andehåll”. — Detta ord blir mera speciellt och betecknande
än det stundom i samma mening brukade <i>uppehåll</i>.

Ett låneord, som gjort några af våra ifrigaste språkrensare
bekymmer, är <i>exempel</i>. Att utbyta det mot <i>prof</i> kan ej passa
i stycke för dem, ty detta ord är näppeligen mera svenskt till
sitt ursprung. Försöket att upptaga det gamla <i>döme</i> (i
uttrycket <i>till dömes</i> = till exempel) har icke slagit riktigt väl
ut, enär detta ord förefaller de flesta svenskar tämligen
obegripligt. Tyvärr är jag ej i stånd att väsentligen afhjälpa
svårigheten, men vill dock påpeka, att för en betydelse af <i>exempel</i>
(närmande sig ”bevis”, ”intyg”) ordet <b>afsyn</b> blifvit begagnadt
af <sc>Thorsten Rudeen</sc> (professor i Åbo, sedermera biskop i
Linköping) uti hans ”Underdåniga fägnesång” till Karl XII:s
födelsedag 1702. Om de tappre, som fallit i slaget vid Narva,
säger han:

<poem>”I ceder och metall bör man ehrt minne grafva,
Och eder lager bör, tå verlden står, stå grön,
Och all vår effter-verld ther af en afsyyn hafva,
At tapperhet och dygd och troo här haft sin löön”.</poem>

Då ordet <i>afsyn</i> har stöd af sådana uttryck som <i>syn</i> för
<i>sagen, föresyn</i> och ”<i>se</i> något <i>af</i> något”, är det ju möjligt, att
ordet åter kan bringas i kurs.

<i>Flanera</i> och <i>flanör</i> hafva visserligen en mycket mildare
betydelse än de ännu i bygdemålen (enligt <sc>Rietz</sc>) allmänt
begagnade <b>danka</b> och <b>danker,</b> hvilka på 16- och 170O-talen
äfven tillhörde riksspråket; men för den, som betraktar
sysslolöst kringdrifvande med samma stränga ögon som vår allmoge
gör eller våra förfäder gjort, torde de svenska orden ännu blifva
välkomna, helst som deras betydelse lätt inses genom det
allmänna uttrycket <i>slå dank</i> och i någon mån äfven genom
ljudlikheten med <i>vanka</i> (omkring).

*

Men icke blott till romanska låneord, äfven till äkta svenska
ord kunna brukbara synonymer hämtas från äldre skrifter. En
skald kan t. ex. finna ordet <i>fattigdom</i> obekvämt för dess längd
och önska sig ett kortare; han kan då välja mellan det vanliga
<i>armod</i> och det gamla <b>armdom</b> (som var brukligt på
1600-talet). Båda dessa ord sammanhänga med adjektivet <i>arm,</i> som
har en mera poetisk klang än <i>fattig;</i> men eftersom betydelsen
är genomskinligare i <i>armdom</i> än i det från tyskan öfverflyttade
<i>armod,</i> har skalden däri ett skäl att bestämma sig för det
förra; ett annat skäl är det, att <i>armdom</i> icke på länge
begagnats, ty poesien föredrager ju det ovanligare uttrycket
framför det mera hvardagliga. Det kan visserligen anmärkas, att
<i>armdom</i> låter vida tyngre än <i>armod</i>, men äfven detta kan
komma till pass, då man med ett tungt ord vill måla en tung sak.

Äfven torde <i>enkestånd</i>, som har en något torr 
administrativt-juridisk bismak, mindre falla skalden eller vältalaren på
läppen än det gamla <b>enkedom;</b> särskildt den <sp>andlige</sp>
vältalaren skall utan tvifvel veta att uppskatta detta ord, eftersom
det ännu kvarstår i vår kyrkobibel (2 Sam. 20: 3 och Es. 54: 4).
Det förekommer för öfrigt i skrifter från åren 1606, 1613
och 1626.

Vårt adjektiv <i>barfota</i> är visserligen ett förträffligt ord i
sitt slag, men kunde gärna bredvid sig tåla det gamla <b>afskodd,</b>
som tillägger den upplysningen, att de ifrågavarande bara
fötterna förut haft skor på sig. Samma ordböcker (<sc>Helsingii</sc>
Synonymorum Libellus af 1587 och <sc>Serenii</sc> Dictionarium
Anglo-Svethico-Latinum af 1734), som åt oss bevarat ordet <i>afskodd</i>,
bjuda också på verbet <b>afsko</b> (= aftaga eller beröfva någon
fotbeklädnaden), hvilket utan tvifvel i ännu högre grad vore en
ackvisition för det nyare språket.

Mindre behöfliga, men dock goda och användbara äro orden
<b>bokfaren,</b> till att omväxla med <i>boksynt</i> eller <i>beläst</i>, och
<b>brådsticken,</b> till att stundom ersätta <i>snarsticken</i>. <i>Bokfaren</i>, som
begagnas af <sc>Olof von Dalin</sc>, har analogi i det ännu brukliga 
<i>lagfaren</i> (jämför äfven <i>erfaren</i>). <i>Brådsticken</i>, förekommande 
hos <sc>Laurentius Petri, Svedberg</sc> (jämte afledningen
<b>brådstickenhet</b>) och <sc>J. von Düben</sc> (1721), företer hos den
sistnämnde författaren en afledning, verbet <b>brådstickna</b> (= plötsligt 
bli stött eller taga humör), som väl också kunde förtjäna
återupptagas<footnote>Jämför hos <sc>V. Rydberg</sc>: <i>brådförnummen, brådkommen, brådsjunka,
brådsnabb, brådtystna, brådöppna</i>.</footnote>. 


Synonymer till <i>trög, långsam, senfärdig</i> äro adjektiven
<b>dröjaktig</b> (från 1746) och <b>dröjsam,</b> hvilket sistnämnda flera
gånger anträffas i skrifter från början af 1600-talet och (enligt
<sc>Rietz</sc>) ännu existerar i Närkesmålet. Samma dialekt bevarar
äfven ett gammalt ord af motsatt betydelse, nämligen <b>brådsint</b>
(= ifrig, obetänksam), hvilket användes i <sc>E. Schroderi</sc>
öfversättning af Livius (1626), där Quintus Fabius Maximus
Cunctator säger: ”at iagh . . går så långsamt om medh sakerna,
ther om är iagh esomofftast vtaff the vnge och bråsinte
beskyldt vorden”.

Söker man ett något starkare uttryck än <i>stickord,</i> kan
man begagna sig af <b>bitord,</b> enligt föredöme af <sc>Olof
Celsius d. y.</sc> (1785).

Åskådliga, målande uttryck äro äfven följande: <b>barhjärtad</b>
(= öppenhjärtig, uppriktig, oförställd), hos <sc>P. Brask</sc> (mot slutet
af 1600-talet), som talar om ”enfaldige, bahrhiertade och
affsöndrade ifrå arga list och illfundigheet”; vidare <b>blottfattig,</b>
hos <sc>Laurentius Petri</sc>, samt <b>barfattig,</b> användt 1545 och
i ett par skrifter från början af 1600-talet; dessa båda äro
säkerligen mera expressiva än synonymen <i>utfattig</i> och
rekommenderas äfven genom frändskapen till det gängse uttrycket
<i>blott</i> och <i>bar.</i>

Det målande öfvergår till det drastiska i några substantiv,
som mest i kuriositetens intresse må anföras.

<b>Dröngöt</b> (= sölkorf, trögmåns) begagnas af <sc>Gustaf Vasa</sc>
i det karaktäristiska omdömet om svenskarne: ”Snälle och
påhittuge och rätt så till lärdom fallne som något folkslag äre
de, fastän tämmeligen dröngöther”.

Vidare har man en kostlig synonym till ”<i>ett kok stryk</i>”:
en <b>ajajajströja,</b> som förekommer i en komedi från 1756,
där det heter: ”med tjärtampen skulle jag tjärat er och gett er

en blå aiaiais tröja i påökning.” En liknande, men ej fullt så
djärf omskrifning af saken hafva vi ännu i uttrycket ”en tröja
stryk”, hvarmed kan jämföras det danska ”en dragt prygl”.

Och slutligen kan omnämnas det med <i>argbigga</i> ungefär
liktydiga <b>etternos,</b> som anträffas i skrifter från 1620 och
1738, äfvensom i några bygdemål, bland dem östgötskan;
sannolikt från denna dialekt har det blifvit kändt af östgöten <sc>P. D.
A. Atterbom</sc>, som med god effekt använder det i Fågel blå.
<i>Etternos</i> kan för öfrigt passa rätt bra som motsats till det
välbekanta smekordet <i>sötnos</i> och är mustigare än det i
Stockholm stundom hörda <i>pepparnos.</i>

*

Ett eller annat af de här ofvan anförda gamla orden har
måhända på det hela synts läsaren <sp>bättre</sp> än dess nu för tiden
gängse synonymer. Men i sådana frågor pläga tyckena vara
tämligen växlande. Den lilla grupp af ord, till hvilken jag nu
kommer, har dock, åtminstone efter mitt förmenande, ett mera
afgjordt företräde framför sina moderna motsvarigheter.

<b>Edsband</b> (i skrifter från 1617 och 1626) är ju
betydligt kortare, vackrare och behändigare än det nu brukliga
<i>edsförpliktelse.</i> Det samma gäller <b>doktorskap</b> (användt af
<sc>Olavus Petri</sc>) i jämförelse med det nya <i>doktorsvärdighet</i>; någon
gång har man försökt införa den utländska afledningen <i>doktorat,</i>
men denna har ej lyckats få fotfäste i vårt språk.

Ordet <i>benrangel</i> har det emot sig, att den senare
sammansättningsdelen icke bidrager till att belysa det helas
betydelse<footnote><sc>Olof Lind</sc> har i sin svensk-tyska ordbok af 1749 äfven formerna
<i>benragel,</i> som för öfrigt brukats långt in i vårt århundrade, och <i>benranka.</i>
Hos <sc>Olof von Dalin</sc> träffar man <i>benrangla,</i> hos <sc>Z. Livin</sc> (1781) <i>benragla.</i></footnote>. Klarare och enklare är det gamla <b>benrad.</b> 
<sc>E. Schroderus</sc> talar (1620) om ”the dödhe menniskiors benradh”, och
några årtionden senare klagar skalden <sc>Lasse Wivallius</sc> uti
den grafskrift, han sammansatt öfver sig själf, att ”then, som
lustigt qvadh, skulle liggia här [d. v. s. i grafven] som
benaradh”. Ordet har sedan återupptagits i nyare tid, nämligen
af <sc>Tegnér</sc> i Frithiofs återkomst:

<poem>”Den nakna eldstad står upp ur mullen
Lik kämpens benrad i ättekullen”.</poem>

Äfven i en med Frithiofs saga samtidig och, liksom denna,
i Lund författad prosaisk skrift, Anatomisk handbok af <sc>A. H.
Florman</sc> (1823} har <i>benrad</i> blifvit användt.

Tungt, snarare att betrakta som en omskrifning än som
ett fast kristalliseradt ord är <i>antändningsämne.</i> I dess ställe
begagnar <sc>Olof von Dalin</sc> i sin Historia <b>eldfänge:</b> ”en
mordbrännare . . skulle kastas på elden, om han blef gripen med
eldfänget i handen”. Ordets återinförande lättas genom likheten
med det allmänt brukliga adjektivet <i>eldfängd</i>; äfven hafva svenska
dialekter (enl. <sc>Rietz</sc>) <i>eldfäng</i> både som substantiv och adjektiv.

I den mån som <i>dok</i> kan brukas i stället för <i>slöja,</i> böra
äfven <b>doka (sig)</b> och <b>dokad</b> kunna förekomma till ersättning
af <i>beslöja (sig)</i> och <i>beslöjad.</i> Om nunnor brukas det ännu
af <sc>C. F. Dahlgren</sc> i strofen:

<poem>”Dokade möjor,
radband och slöjor
gått till de döde,
klostret står öde”.</poem>

Men sannolikt möter det inga synnerliga svårigheter att
utsträcka användningen vidare, helst som det ännu heter i
kyrkobibeln (1 Mos. 38:14) ”hon . . dokade sig och förhölgde sig”.
<sc>O. Kolmodin d. ä.</sc> berättar i sin Bibliska Qvinnospegel (1732),
att fordom ”brud til brudesäng gick dokad”. Möjligen har just
detta ställe förmått <sc>Olof Lind</sc> (som i allmänhet fäst
synnerligt afseende vid andliga skrifter) att i sin ordbok (l749)
upptaga: ”Doka, schleyern, beschleyern. Gå dokad, geschleyert
gehen,” — Det lärer väl ej bestridas, att <i>doka sig</i> och <i>dokad</i>
bättre egna sig för den högre stilen än <i>beslöja sig</i> och <i>beslöjad.</i>

Mot <i>be-</i> och andra från tyskan lånade förstafvelser har,
som bekant, <sc>Viktor Rydberg</sc> förklarat krig; exempelvis kallar
han (i Romerska sägner) Simon Magus' mystiska följeslagarinna
Helena för ”den slöjade qvinnan”. Äfven de, hvilka ej vilja gå
lika långt som <sc>Rydberg</sc> i detta sträfvande, skola säkerligen
medgifva, att dylika tyska förstafvelser stundom kunna till vinst
för uttryckets skönhet och utan skada för dess tydlighet utelämnas.

Såsom ett litet bidrag till frågan må här anföras, att
stafvelsen <i>för-</i> (bildad efter det tyska <i>ver-</i>) ofta saknas framför
verben <b>dubbla</b> och <b>dunkla.</b> <sc>Lucidor</sc> bekänner: ”lag älskar
mäst dubblade drickar”, grammatikern <sc>Salberg</sc> (1696)
förklarar det obehöfligt ”at dubbla bokstäfverne för likstämmige
ord skul”, och i vers träffar man ordet ännu hos <sc>Envallsson</sc>,
<sc>Elgström</sc> och <sc>J. 0. Wallin</sc>. Hvad åter angår <b>dunkla,</b>
har det brukats i stället för <i>fördunkla</i> så ofta, ända från
<sc>Stjernhjelm</sc> och <sc>Leyonstedt</sc>, till <sc>Brinckman</sc>, <sc>C. P.
Hagberg</sc>, <sc>C. A. Nicander</sc> och <sc>C. D. af Wirsén</sc>, att det
knappast kan räknas bland döda ord.

*

Om det i allmänhet är fördelaktigt att i bruk upptaga ett
ord, som är kortare, vackrare eller till sin bildning
genomskinligare än det motsvarande redan gängse, så bör det väl hållas
för ännu nyttigare att införa ett sådant, hvars begrepp nu måste
uttryckas genom omskrifning uti <sp>flera</sp> ord.


Månget sådant kunna vi hämta från den äldre svenskan,
ty äfven i detta afseende hyser, för att begagna <sc>Stjernhjelms</sc>
bildspråk, den gamla ”fateburen . . ett tämmeligt förrådh aff
smijde, sölf och gull, gammalt starckt arbete, bätter aff stick
och korn, än nu alment förarbetas”.

När den stora svenska ordbok utkommer, som nu är under
förberedelse, skall utan tvifvel mången älskare af vårt
modersmål finna sin glädje uti den rika tillgång på sådant ”gammalt
starckt arbete”, som denna ordbok kommer att erbjuda<footnote>Att liknande skatter finnas i de af <sc>Schlyter</sc> och <sc>Söderwall</sc>
utgifna ordböckerna öfver svenska medeltidsspråket, torde knappt behöfva
här erinras.</footnote>.

I föreliggande lilla uppsats kunna endast några exempel
få plats.

Den äldre nysvenskan, från <sc>Olavus Petri</sc> till <sc>Linné</sc>,
använder ofta (och i något växlande former) ordet <b>enstädes</b>
i betydelsen ”på <sp>ett</sp> ställe” såsom motsats stundom till
”mångenstädes” eller ”flerstädes”, stundom till ”annorstädes”.
Besynnerligt nog, tyckes ordet sedan mer än ett århundrade alldeles
ha kommit ur bruk, så att man fått hjälpa sig med
omskrifningarna <i>på ett ställe, på ett enda ställe, på ett särskildt</i>
(eller <i>visst</i>) <i>ställe</i> o. d. — För öfrigt bör nämnas, att
<b>enstädes</b> äfven (i nya testamentet af 1526 och sedan ofta, ännu
år 1757) förekommit liktydigt med <i>någonstädes</i>, samt att det
också i denna betydelse kunde förtjäna återupptagas. Kanske
har man ej ens rätt att kalla ordet föråldradt, då det ju ännu
kvarstår i kyrkobibeln (Hes. 43:21; Ebr. 2:6, 4:4); såsom en
reminiscens från denna har man troligen att betrakta <sc>G.
Ljunggrens</sc> bruk af ordet: ”Dalin . . säger enstädes . . att . .”
(Bellman och Fredmans Epistlar, s. 46).


<sc>Spegel</sc> begagnar adjektivet <b>bitsk:</b> ”Här skärper ondskans
nit then hårda bitska tanden”, och i skriften Regium horologium,
som med orätt tillskrifvits Spegel, talas om ”bitske hundar”.
Vår tids språk nyttjar, som bekant, omskrifningen ”<i>som bits</i>”
eller <i>”som brukar</i> (eller <i>vill</i> eller <i>försöker att</i>) <i>bitas</i>”; men
danskan har ännu <i>bidsk.</i>

I den något före midten af 1600-talet flere gånger tryckta
öfversättningen af A. Comenii språklära brukas ordet <b>bitsam</b>
om en häst; vi säga ”<i>benägen att bitas</i>”, men kunna väl lika
litet i detta fall som i fråga om <i>bitsk</i> neka de gamla
uttryckens företräde.

Ett par karaktäristiska sammansättningar må äfven anföras.

Om en kvinna begagnar <sc>Laurentius Petri</sc> adjektivet
<b>djärfögd</b> (”dierffögd”) i betydelsen som <i>djärft, oblygt ser sig
omkring.</i>

<sc>J. Svedberg</sc> uttrycker <i>döma öfveriladt, fälla ett
förhastadt omdöme,</i> med verbet <b>bråddöma,</b> då han om sitt stora
verk Schibboleth har följande yttrande: ”Monge lära, kan ske,
helst i första påseendet, icke mykit tyckia om thetta vercket;
och således brådöma, at thet vore fåfengt och onödigt til at
anvenda ther så mykit bekymmer och arbete vppå” — en
farhåga (i förbigående sagdt), som mången annan ”nyhetsmakare”
haft alla skäl att hysa för sitt eget opus!

Stundom kunna enkla verb, afledda af allmänt brukliga
nomina, hafva råkat i glömska.

Så t. ex. <b>dryga</b> (= göra dryg), som förekommer i <sc>Per
Brahes</sc> Oeconomia eller Huuszholds-Book (skrifven 1581):
”the deelar, som man kan dryga kött, fläsk, fisk medh, såsom
är rofvor, kåål, ärter, gryn, böner, senap, löök, äticka, sööt och
suur miölck”, och på ett annat ställe i samma bok: ”man hafver
sådant i förrådh, ther man aldeles wäl drygar maaten medh”.<footnote>Alldeles okändt tyckes ordet emellertid ej vara i vår tid: en
”Gammal Matmor” anmärker i tidningen Idun för 1893, att extra tillskott
”betydligt dryga ut de ordinarie hushållspengarne”; <sc>J. Sundblad</sc>
begagnar (1884) i dylikt sammanhang <i>utdryga.</i></footnote>
Intransitivt (= <i>blifva dryg</i>) förekommer verbet i en annan
hushållsbok af 1756.

För att uttrycka begreppet <i>blifva döf</i> hade man fordom
verbet <b>döfna.</b> I den dystra skildring af ålderdomen, hvarmed
<sc>Stjernhjelm</sc> slutar sin Hercules, heter det: ”Örone döfna sin
koos”, hvaremot svarar ett ställe hos <sc>Paulinus-Liljenstedt</sc>
(1694): ”Hans öron döfna bort”. Ordet återfinnes ännu ett
par gånger i <sc>Adlerbeths</sc> metriska öfversättningar från latinska
skalder, t. ex.
<table o>
<td c>”O med hvad bön skall helga<br>Jungfrurs tropp anropa den re'n för sången<br>Döfnade Vesta?”
</table>

Det kan måhända vara mödan värdt att ytterligare
omnämna, det <b>bänka sig</b> (= <i>sälta sig på bänk eller stol</i>)
finnes upptaget i <sc>Linds</sc> ordbok (1749), och att detta uttryck
ännu mycket väl låter använda sig; så t. ex. heter det i
Aftonbladets första nummer för 1890: ”festklädda sjömän strömma
in i . . sjömanshemmets . . matsal och bänka sig kring de långa,
välförsedda borden."

*

De sist uppräknade orden, äfvensom åtskilliga bland de
förut afhandlade, föra tanken till det märkvärdiga förhållandet,
att vårt nuvarande språk ofta liksom af nyck eller godtycke
försmår att använda vissa, i fullkomlig enlighet med språkets
lagar bildade ord, då samma språk likväl utan minsta tvekan,
ja ständigt och jämt begagnar sig af ord, som äro till form och
betydelse mycket nära besläktade med de försmådda.

Nog förefaller det t. ex. besynnerligt, att medan man flitigt
brukar <i>oaktadt</i> och <i>oafsedt</i> såsom prepositioner, eller (i
förbindelse med <i>att</i>) såsom konjunktioner, de enkla <i>aktadt</i> och
<i>afsedt</i> icke kunna användas på liknande sätt, motsvarande det
engelska <i>considering</i> eller de franska <i>vu</i> och <i>attendu (que).</i>

Man skulle visserligen ej hafva stora utsikter att lyckas,
om man sökte införa <i>aktadt</i> och <i>afsedt</i> i begagnande som
prepositioner eller konjunktioner; men det kan vara nyttigt, att
uppmärksamheten riktas på det vanliga, alltmer öfverhandtagande
bruket att af adjektiv (särskildt de på <i>-lig</i>) och adverb använda
endast den genom <i>o-</i> negerade formen och låta den enkla,
affirmativa formen förtvina<footnote>För att sätta läsaren i stånd att i någon mån döma om det
nämnda brukets omfattning, sammanställa vi här ett större antal af
de adjektiv (och adverb), som antingen mera sällan (och då vanligen
blott inom ett mindre begreppsområde) eller också alls icke begagnas
i affirmativ (enkel) form: <i>orubblig (-en), orygglig (-en); ostyrig, okynnig,
obändig, otämjelig, oregerlig; okuflig, oöfvervinnelig, obetvinglig, ointaglig,
obestiglig, oöfverstiglig, oangriplig; oemotståndlig; ogenomtränglig, o(ut)slitlig,
oupplöslig, outtömlig, o(ut)släcklig, oförbrännelig, oförvissnelig, oförvansklig;
oförbätterlig; oomkullrunkelig; outtröttlig, omättlig; oläklig, otröstlig; oblidkelig;
ovägerlig, oeftergiflig, oåterkallelig; oemotsäglig, ovedersäglig, obestridlig,
odisputabel, o(för)neklig; oundviklig, oundgänglig; olidlig, outhärdlig; oafvislig;
oaflåtlig, oupphörlig; ofördröjlig; omistlig, oförytterlig, oafytterlig, oafhändelig;
omutlig; otadlig, oklanderlig, ostrafflig, oförvitlig; onoslig, otymplig; ovårdig,
oefterrättlig; oefterhärmlig, oförliknelig, oöfverträfflig; oöfverskådlig;
obeskriflig, o(ut)säglig, oförgätlig, omätlig, outgrundlig, o(be)räknelig; ovärderlig; —
oskattbar, ofelbar; — ovårdsam; — oförtruten; oförtänkt, oförtöfvad;
oförtröttad; obehindrad; oförskylld; opåtalt;</i> — samt adverben <i>olofvandes,
oförvarandes, oförhappandes.</i> (Jämför äfven vissa substantiv såsom <i>otäcking,
odygding, odugling, odåga, onöda, olat</i> m. fl.)

Vidare böra märkas sådana fall, där den affirmativa formen finnes,
men vanligtvis har en <sp>annan</sp> betydelse (delvis äfven annan härledning)
än den, som negeras i sammansättningen med o-; t. ex. <i>obeveklig,
obrottslig, ohygglig, orolig, ovansklig; otidig, ovettig; orubbad, oförryckt, obesatt,
oförskämd, oborstad; oförmögen; ögen.</i>

Väl är det tyskans föredöme, som ofta bär skulden för ensidighet
af detta slag (synnerligen påfallande röjes det tyska inflytandet i ord
som <i>oerhörd</i> och <i>oäfven</i>), men det kan icke nekas, att svenskan med en
viss förkärlek öfverfört bruket äfven till rent inhemska ord, och att
hon, då affirmativ betydelse skall uttryckas, hellre tager sin tillflykt
till dubbel negation (t. ex. <i>icke omistlig, icke oläklig</i> o. s. v.) än begagnar
den enkla affirmativa formen ensam. Dylikt bruk af dubbel negation
(såsom ett slags ”litotes”) är visserligen af gammalt djupt rotadt i de
skandinaviska språken, men torde helst böra hållas inom vissa gränser
och ej alltför mycket få kringskära vårt ordförråd.</footnote>. Den senare förekommer dock stundom
allmänt på ett något äldre språkstadium och torde då ännu
kunna räddas. Så är t. ex. fallet med adjektivet <b>botlig,</b> som
nu mycket sällan höres, ehuru <i>obotlig</i> är ytterst vanligt. <i>Botlig</i>
kan uppvisas hos <sc>Andreas Rydelius</sc> och sedan hos flere goda
författare ända till den ännu lefvande finnen <sc>Wilhelm Bolin</sc>.

Äfven i andra tillfällen kan man finna, att den äldre
nysvenskan icke lika själfsvåldigt ratat ord, som den yngre gör,
och att den förra därför stundom kunde framhållas som ett
föredöme för den senare. Se här några exempel!

Substantiven <i>hufvudbry</i> och <i>bryderi</i> äro, jämte verbet
<i>bry,</i> allmänt gängse, men riksspråket har förkastat substantivet
<b>bry,</b> som är bevaradt i dialekter (se <sc>Rietz</sc>) samt ännu ofta
begagnades af skriftställare på 16- och 1700-talen, till och
med så sent som af <sc>G. F. Gyllenborg</sc>.

Naturföreteelser pläga ännu i rätt stor utsträckning
betecknas med opersonliga verb. Dock har man öfvergifvit de
gamla: det <b>aftnas</b> (= det blir afton), anfördt i Variarum
rerum vocabula (1538)<footnote><i>Det kvällas,</i> i samma betydelse, är icke sällsynt vare sig i äldre
eller nyare skrifter samt synes äfven förekomma i talspråket här och hvar.</footnote>; det <b>daggar</b> (= daggen faller), som
anträffas i samma ordlista, i öfversättningar af Comenii
språklära (c. 1640) och i <sc>Linds</sc> ordbok (1749); det <b>frostar</b>
(=det är frost}, hos <sc>Spegel</sc> samt i en skrift af år 1779<footnote><i>Det frostar upp</i> (= det börjar frysa) begagnas ännu af <sc>S. von
Knorring</sc> och <sc>Clas Lundin</sc>.</footnote>;
det <b>ebbar</b> (= det är ebb), hvilket bevarats af <sc>Lind</sc>. —
Beträffande detta sista verb må i förbigående omtalas, att några
i språkbehandlingen djärfvare författare på senare tid upptagit
det till andra användningar. Så skrifver <sc>Thomander</sc> (i
öfversättningen af Manfred): ”själen från mig ebbar”, <sc>Ridderstad</sc>:
”lifvet ebbar från mig”, <sc>C. A. Hagberg</sc> (i
Shakespeareöfversättningen): ”hennes skönhet flödade en gång, nu ebbar den”,
och <sc>Viktor Rydberg</sc> talar om ”det ebbande hafvet”.

Numera har man visserligen substantivet <i>bråddöd,</i> men
icke verbet <b>bråddö;</b> detta förekommer dock, begagnadt i
presens singularis, uti bibelöfversättningen af år 1541 (4 Mos. 6:9),
hvarifrån det ännu behållit sig i vår kyrkobibel. I preteritum
brukas det af <sc>Laurentius Petri</sc> och af den stundom
fornhärmande <sc>Strinnholm</sc>.

Snarlikt förhåller det sig med <b>brådstupa.</b> Nu för tiden
tämligen vanligt som substantiv och adverb (och adj.), brukas
det som <sp>verb</sp> af <sc>J. von Düben</sc> (1722), hvilken om en häst
säger: ”han brådstupar under dig”. Med fin smak har det
upptagits af <sc>Emelie Carlén</sc>, då hon berättar om en ”klint,
. . som brådstupade ned i Sotens mörka vatten”. Participet
<i>brådstupande</i> (= tvärbrant) förekommer rätt ofta i vårt
århundrades litteratur; äfven såsom substantiv begagnas
<i>brådstupande,</i> på tal om hastig omvändelse, af <sc>S. Ödmann</sc>.

I högre stil nyttja vi stundom <i>dväljas</i> liktydigt med
”uppehålla sig” (någonstädes). Men det transitiva <b>dvälja</b>
(= uppehålla, kvarhålla, återhålla, fördröja, hindra) har vårt
riksspråk nu beklagligtvis försmått, ehuru det kvarstår i
åtminstone <sp>ett</sp> bygdemål (se <sc>Rietz</sc>) och ofta begagnats i skrifter
från 15-, 16- och 1700-talen; <sc>Afzelii</sc> försök att i sin
öfversättning af den äldre Eddan (1818) återupplifva ordet synes
hittills hafva förblifvit utan annan efterföljd än <sc>Runebergs</sc>
uttryck i ”Det ädlas seger”:

<poem>”Såsom kung står brottet, och det goda dväljes;
Sanningen förtrampas, mänskligheten säljes,
Och den höga tanken blir en dvärgväxt blomma,
Dignande under förrädarns hand.”</poem>

*

</chapter>

<chapter name="Återupplifvandets möjlighet">
<h2>Återupplifvandets möjlighet.</h2>

Men, skall man kanske fråga, har det öfver hufvud taget
någon praktisk betydelse att föreslå återinförande af föråldrade
ord? <sp>Kunna</sp> verkligen de döda orden å nyo få lif? Skola de
ej i lyckligaste fall blifva stående som en fåfänglig grannlåt uti
en eller annan författares skrifter, utan att någonsin ingå i det
allmänna, till dagligt bruk använda språkmaterialet?

Den, som i någon mån sysselsatt sig med studiet af vårt
språks historia, känner redan, huru dessa frågor kunna besvaras.

I den allmänt begagnade handboken †Hufvudepokerna af
svenska språkets utbildning” har <sc>K. F. Söderwall</sc> framhållit,
att många ord, som på l600-talet och i början af 1700-talet
ansågos vara föråldrade och behöfva förklaras, sedermera kommit
i allmänt bruk; han har ock visat, att enskilde författares —
i synnerhet <sc>Stjernhjelms</sc> och <sc>Spegels</sc> — bemödanden att
återupplifva de gamla orden i många fall krönts med framgång.

Huru nyare författares försök i samma riktning aflöpa,
kan först en kommande tid bedöma. Men att det är <sp>möjligt</sp>
att ingjuta nytt lif uti ett ”dödt” ord, är obestridligt.

I grunden bör detta ej heller synas underligt.



Ordet har ju icke blott sin materiella del eller kropp, den
komplex af ljud och af skriftecken, hvarigenom det uppfattas af
vårt öra eller vårt öga; det eger äfven sin immateriella del
eller själ, det begrepp, som genom ordet öfverföres från den
ena intelligensen till den andra. Och medelst denna sin
osinnliga del kommer ordet att tillhöra tankens och känslans värld,
där, såsom vi uti uppsatsens början påpekade, skillnaden mellan det
lefvande och det döda ej alltid är densamma som i sinnenas värld.

Men då ordet återupplifvas, får äfven dess sinnliga del
nytt lif; dess ljudkomplex uttalas å nyo, lefver såsom de, hvilka
aldrig varit döda.

Fasthåller man jämförelsen med sinnevärldens företeelser,
måste man säga, att ordets död endast varit skenbar. Så länge
ordets tillvaro var inskränkt därtill, att det fanns tryckt i en
eller annan bortglömd gammal bok, föreföll det visserligen
förtorkadt och dödt, men lifsgnistan slumrade ännu inom detsamma.

Det går med ordet som med Jerikorosen eller — eftersom
dennas ”upplifvande” lär vara blott ett slags synvilla — snarare
såsom med djuret <i>Rotifer.</i> Om denna lilla ”hvirfvelmask”
berätta zoologerna, att han, när vattenpussen, hvari han vistats,
uttorkar, ligger stelnad och liksom död, ofta i lång tid. Men
om regnet kommer och fyller gropen, där han ligger, eller om
han af vinden föres till en annan vattensamling, då kvicknar
han åter vid, snurrar sig omkring på det gamla sättet och
njuter åter sin tillvaros behag.

Också för ordets återupplifvande fordras ej blott, att
lifsgnistan finnes kvar, d. v. s. att ordet fortfarande är begripligt
och behöfligt, utan äfven att det kommer in uti ett lifgifvande
medium, d. v. s. omfattas och uppbäres af allmänhetens intresse
och nit.

*

</chapter>






