<img><big><b>KVAL</b></big> AV <big><b>EINAR HÅKANSSON</b></big>
ANDRA OFÖRÄNDRADE UPPLAGAN
PRIS 10 ÖRE
STOCKHOLM 1910
UNGSOCIALISTISKA PARTIETS FÖRLAG</img>

<table o>
<td c><small>SÖDERTÄLJE 1910</small><br><small>GUSTAF LUNDBERGS TRYCKERI</small>
</table>
<chapter name="Kval">
<img></img>
          
Att detta ohyggliga skulle hända mig. Jag står
icke ut med att bära det. Jag blir tokig, vansinnig
av förtvivlan och kval . . .

Lucy hette hon, min älskade, och vi skulle förena
oss om ett halvår. Och vi tillbrakte tiden under
smek och glam, medan min gamla mor mysande
betraktade oss. Framtiden låg så ljus och lycklig inför
våra ögon.

Då kom bud att krig förklarats mellan mitt land
och ett grannland, och jag kallades under fanorna.

Med vilken bedrövelse skildes jag icke från Lucy
och mor! Men hon, Lucy, förklarade att man måste
tänka först och främst på nationens väl, att det var
en ära att få slåss för fäderneslandet, och slutligen,
att hon var stolt över att hennes brudgum skulle med
liv och blod försvara fosterlandet. Och om jag fölle
i kriget, ja, då doge jag på ärans fält, en skön död.
Och jag skulle alltid i hennes minne förbliva en hjälte,
och hon skulle ständigt gå i sorgdräkt och aldrig
gifta sig med någon annan.

Men varför skulle jag stanna därute? Skulle icke
jag såväl som många andra komma tillbaka? Ack jo!
Och då skulle vi genast gifta oss. Vi logo genom
tårarna vid hoppet på den lycka, som ändå till slut
skulle bliva vår. Och Lucy och mor uppmanade
mig att gå med glatt mod till kriget och tappert strida
för vårt fosterland.

Och jag gick i krig.

*



Kriget närmade sig sitt slut och jag var nästan
osårad, och för var dag blev jag allt gladare.

Men då — vid en av de sista drabbningarna,
hände detta förfärliga, som gör mig halvt vansinnig
av grämelse och sorg: en granatskärva träffade mig
i underlivet och slet bort alla de yttre könsorganen.

Jag minns hur jag föll, hur andra soldater sprungo
över mig, hur jag skrek i smärta och dödsångest,
hur jag halvt förblindad vältrade mig bland sargade
och blödande kroppar.

När jag åter vaknade upp till klart medvetande,
befann jag mig i en sjuksal.

Jag kände värk i underlivet och märkte, att jag
var förbunden där. I början mindes jag ingenting,
men slutligen kom jag ihåg: en granat hade träffat
mig och slitit bort . . . Nej, nej, det var icke möjligt!
Jag hade säkert tagit fel. Kanske de eller andra delar
av underlivet voro skadade, men — icke borta, säg
syster, icke borta? Och jag såg ångestfullt på sköterskan.

“Jag vet icke hur det är med er“, svarade hon
vänligt och försvann.

Så låg jag och vred mig i ovisshetens kval, som
ökades, då jag tänkte på att det här gällde hela min
livslycka. Äntligen kom det ögonblick, då förbanden
skulle läggas om på mig. Men första gången
kloroformerades jag, och läkarna svarade undvikande på
mina frågor. Jag fick vänta ännu några dagar tills
en ny omläggning skedde. Då fick jag vara vaken
och omläggningen skedde i min säng.

Långsamt, långsamt drogos bandagerna av.
Sårskorpor sletos upp och blod och var rann. Men jag
befann mig i en sådan spänning att få se sanningen,
att jag icke gav akt på smärtorna.

Slutligen låg blessyren naken där framför mig.
Jag stirrade därpå ett par ögonblick i stum förfäran.
Ja, jag såg . . . att granatskärvan kastrerat mig,
grundligare än man kastrerar en hund!

Men i nästa stund utstötte jag ett skri av skräck
och sorg över min förlorade mandom. I samma
ögonblick grep mig den djupaste livsleda och jag
hoppade ur sängen och störtade fram till fönstret för
att kasta mig ut. Jag körde huvudet och överkroppen
genom glasrutan, glasbitarna revo mig i ansiktet,
blodet flödade. Då fingo de tag i mig och lossade
mig försiktigt ur mitt läge och buro mig tillbaka till
min säng. Där satte de tvångströja på mig, en tröja
med långa ärmar, som lindades flera varv runt livet
och därpå bundos ihop baktill.

Detta allt var för mycket för mig. Den stora
blodförlusten på slagfältet, den förnyade blödningen
när jag sprang upp nyss, ansträngningen därvid och
smärtan därefter, den förfärliga sinnesrörelsen, det
var mer än jag förmådde bära; jag svimmade. Och
sedan låg jag halvt medvetslös i veckor, i slitningar
mellan liv och död. Ack, varför dog jag icke?

*

När jag utskrevs som frisk från sjukhuset, var
kriget slut. Jag hade skrivit hem, att jag var svårt
skadad i underlivet, men jag hade icke haft mod att
meddela den förfärliga sanningen.

“Mitt liv är förspillt“, sade jag till läkaren, då jag
skulle gå. “Om någon komme för att döda mig, så
vore det mig fullkomligt likgiltigt.“

“Är ni gift eller har käresta?“ frågade läkaren till
svar.

“Det senare, och . . . och . . . vi skulle ha gift oss,
när jag kom tillbaka.“

Vid ordet “skulle“ fick min röst ett särskilt
tonfall, och jag märkte, att sköterskan såg på mig och
att hennes ögon stodo fulla av tårar.

Men när jag lämnade sjukhuset, var det såsom
oförsonlig fiende till militarismen, såsom det kallas,
och till krig. Och jag hade lärt mig hata dessa ting
och förbanna dem som äro deras upphov och
vidmakthållare!

Nu var jag på hemväg.

Jag grubblade tills jag var nästan från mina
sinnen, huruvida jag skulle säga Lucy och mor
sanningen, när jag kom hem, eller icke.

Vilken sorg och vilken jämmer skulle icke uppstå
därhemma, om jag sade dem den! Hur skulle det
icke gripa gamla mor att få veta, att hennes gosse,
som hon i över tjugu år vårdat så ömt, vid vars
sjukläger hon så ofta vakat, på vilken hon offrat så
mycken omsorg, om vilken hon drömt så vackert, —
hur skulle det icke gripa henne att se sin gosse
berövad sin mandom, förstörd för livet och stående vid
vansinnets gräns av förtvivlan! Tjugu års omsorg
för sin sons välgång alltså förgäves, tjugu års
förhoppningar grusade . . . Åh, hon skulle dö av sorg
och grämelse. Jag kan icke tillfoga mor detta! Nej,
jag kan icke göra det, jag vågar icke.

Och så min Lucy, min älskade. Hur skulle du
mottaga min bekännelse? Hur fruktansvärt skulle
icke slaget drabba dig, du, som under kriget väntat
och gått i lyckliga drömmar om det ögonblick, då vi
äntligen skulle få förena oss! Ack Lucy, du kära,
varför njöto vi icke av kärlekens största sötma förut
under vårt smek och glam? Nu är det för sent —
ja, åtminstone för mig. Och om jag nu säger dig,
hur en granatskärva skändat din älskades kropp,
berövat honom hans könsförmåga, gjort honom
omöjlig till din make, att han aldrig skall kunna
tillfredsställa din åtrå, aldrig kunna bli far till din lilla gosse
eller flicka — vad skulle du göra då? Du skulle i
början knappt fatta den stora olyckan. Och när du
gjort det, skulle du börja gråta, häjdlöst, förtvivlat,
dag efter dag över dina besvikna lyckodrömmar. Och
kanske skulle du till slut känna motvilja, avsky för
mig, kastraten, som går omkring och gäller för man
och dock icke är någon man.

Å, Lucy, Lucy, jag kan icke tala om min skam
för dig!

För mitt sinne träda Lucys och mors ord vid
avskedet, när jag drog ut till det hälvete, där jag
gjordes omanlig. De uppmanade mig att gå med
glatt mod till kriget och tappert strida för
fosterlandet.

Ha! Hur tanklösa de voro! Om de hade kunnat
tänka sig den olycka, som drabbat mig, skulle de icke
sagt så. Om mödrar och älskarinnor tänkte litet mera
på sina söners och älskades välgång än på nationens
“väl och ära“, om de tänkte på, att de unga
männen kunna mista icke blott armar och ben, men även
att de med samma utsikt kunna mista ett av de
ädlaste organen, det för kärleksnjutning och
fortplantning, och vilken förlust gör den unga mannen
mångdubbelt olyckligare än förlusten av en arm eller ett
ben, — om kvinnorna tänkte på, att detta också
drabbar dem: den i kriget kastrerade maken kan ej
vid sin hemkomst smeka sin hustru mera, bruden,
som väntat på att hennes brudgum skulle komma
hem från kriget, och när han äntligen kommer, blir
besviken, ty han är — kastrerad; om kvinnorna tänkte
på allt detta, då skulle mödrarna icke med lugn se
sina söner välja soldatens yrke, då skulle icke
älskarinnorna med glad stolthet se sina älskade draga i
krig. Nej, då skulle mödrarna hos sina söner väcka
avsky för krigaryrket, och älskarinnorna och systrarna
skulle likaledes söka förmå sina älskare och bröder
att icke bliva soldater.

Men kvinnorna tänka icke därpå, tala icke därom.
Kanske det är för “oanständigt“? Ha, ha, ha! De
fröjda sig åt soldaternas färggranna uniformer,
flygande fanor, klingande spel. Och den unge mannen,
som vill behaga sin käresta, ikläder sig därför gärna
uniformen.

Det är icke männen allena, som ha skuld till, att
soldater och krig finnas till. Kvinnorna ha sin stora
andel däri.

*

Jag har kommit hem.

Vilken glad rörelse hos Lucy och mor! Vilka
skärande kval hos mig, då jag hälsade dem! Å, jag
kan icke beskriva det! Lucys och mors ögon logo
mot mig, och — jag måste slå ned mina. Jag kände
mig såsom en, som bar på en brottslig hemlighet.
Medvetandet, tanken på den ohyggliga stympning, jag
undergått, lämnade mig icke ett ögonblick — och
gör det aldrig. Och min hemliga ångest och
förtvivlan ökades, när jag såg på mors och Lucys kära
leende ansikten. Jag tänkte, hur de snart skulle
fördunklas av den gränslösaste sorg, när de fingo veta,
att jag var . . . en kastrerad, eller att jag . . . begått
självmord.

Och när jag sedan satt vid Lucys sida, då tänkte
jag på, hur jag förr i tiden satt hos henne, frisk,
stark, manlig och levnadsglad, och hurudan jag var
nu. Vilken skillnad! . . . Raka motsatsen.

“Du ser så nedstämd ut“, sade mor en gång.
“Nu, när du är hemma igen och snart skall gifta
dig, skall du väl vara glad.“

“Jag tänker på kriget“, ljög jag. “Jag har sett
så mycket gräsligheter, som aldrig gå ur min syn.“

“Ja, men det här kriget slutade med seger för
oss“, inföll Lucy; “det kan du väl glädja dig åt?
Tänk om vi blivit besegrade!“

“Åh, dumheter! Det segrande landet lider lika
svårt av kriget som det besegrade. Du har väl märkt,
hur handel och industri i vårt land domnat av, hur
många fabriker och värkstäder stått stilla av brist på
arbete och arbetare, hur böndernas skördar fördärvats,
därför att de icke haft tillräckligt med drängar för
att sköta och bärga dem, hur många hemman delvis
ligga i lägervall och hur livsmedlen stigit i pris. Och
jag har ringa utsikt på lång tid att få arbete i mitt
yrke. Och snart komma väl skatterna att ökas.“

“Men vårt land har ju fått en stor
krigsskadeersättning.“

“Och det tror du skall komma oss till något slags
godo? Ånej, de komma väl att användas till förökade
rustningar. — Nej, vi fattiga stackare ha intet inträsse
av kriget, och den mäst glänsande segerrika utgång
därav är för oss av lika liten nytta som ett nederlag.
De, som ha fördel av krigen, det är de stora
fabrikanterna och köpmännen och dylika magstinna
djävlar, som få leverera varor till kriget. Men vi fattiga
arbetare, oss kör man ut att offra liv och lem, och
vi få ändå inte en smula vinst därav, vi. Döden
eller ett förstört liv kanske, det är lönen. Krig, det
är storgubbarnas nöje. De sitta hemma i skydd och
ro och betrakta på avstånd krigets gång, liksom ett
spel där de gjort en insats. De äro de värsta
förbrytare och borde avrättas av landets söner!“

Mor och Lucy betraktade mig förskräckta och
häpna.

*

En vecka har jag varit hemma. Och jag bär
ännu ensam på den förskräckliga hemligheten om
min stympning.

Å, vilken vecka av förtvivlan det varit! Vilken
ångest! Förtvivlan över mitt olycksöde, ångest för
upptäckt.

Lucy sätter sig i mitt knä, smyger sin kropp
intill min och smeker mig. Och jag känner, hur
passionerna inom mig brinna. Hur ljuvt! Men då
kommer den aldrig från mig vikande hågkomsten av
min stympning och säger mig, att längre skall aldrig
min sällhet sträcka sig.

En gång, när vi voro ensamma, grep mig
passionen och åtrån så häftigt, att jag glömde min
oförmåga och grep Lucy för att . . . då slog mig genast
brutalt hågkomsten, att jag var kastrerad — och jag
skyndade därifrån, uppfylld av skam och den
bittraste sorg.

Lucy är sprittande glad i tanke på den stundande
lyckan. Hon sjunger och ler. Men med outsägliga
kval inom mig åser jag hennes och mors förberedelser
till bröllopet. Jag har måst vara med att skaffa rum
för oss. Och ofta måste jag svara på Lucys frågor
sådana som: “Ska vi inte ha det så?“ Hur svårt är
det icke att svara, då jag tänker på, att jag aldrig
kommer få vara med om att ha det vare sig så eller så!

Hur förfärligt en människa kan lida!

Då jag kan, drager jag mig tillbaka i ensamheten
för att ge mina kval utlopp. Och jag brukar gå djupt,
djupt in i skogen, och där gråter jag högt, där skriker
jag av förtvivlan och grämelse och sorg, så skogens
djur skrämmas, jag rullar mig på marken och klöser
och sliter i gräs och buskar. Jag lever som en galning
eller som en som lider förfärliga kroppsliga plågor.
Jag önskar, jag bleve vansinnig och glömde mitt
elände . . . Nej, bättre är att dö, och jag skall snart dö!

Mina bekanta anmärka, att jag ser tungsint ut.
“Men det går bort, när du har gift dig“, tillägga de
skämtsamt.

Vilken tortyr, vilken förfärlig tortyr att höra dessa
välmenande ord! Jag, som är kastrerad, jag gifta mig
och bliva glad! O nej! Jag går och är nedtryckt av
förtvivlan över min förlorade mandom. Och man säger
mig, att jag skall bli gladlynt igen, då jag gift mig!
Som om mandomen skulle vända åter vid en kvinnas
beröring. Å nej! Kastrerad, för alltid kastrerad är
du, din stackare, säger jag till mig själv.

*

Jag gick och grubblade över militärväsendet och
hur arbetarna kunde finna sig i att bliva offrade till
andras nytta — utan att göra motstånd. Då föll mig
den tanken in, att soldaterna icke användes blott mot
fosterlandets yttre fiender, utan ock mot
arbetarklassen. Jag gick genast till Lucy och mor för att tala
om min upptäckt.

“Kommer du ihåg, mor, sträjken för tre år sedan?
Hur jag deltog i en demonstration mot fabriken, hur
man skickade ut garnisonens soldater mot oss, hur
de spärrade vägen för oss, hotande med att skjuta
om vi ville tvinga oss fram, och hur i främsta ledet
stod Johannes, min gamle skolkamrat. Och hur han
stod där färdig att på befallning skjuta på mig. Han
såg mig och bleknade. Vi voro ju så goda vänner ännu.
Är inte detta förfärligt, säg? Man använder soldaterna
mot landets egna barn! Och så säger man, att de
blott skola användas till fosterlandets försvar mot yttre
fiender, som komma från andra länder. Vilken
förbannad lögn! Nej, militären, det är storgubbarnas
privata skyddsvakt för deras pängar och inträssen, och
ett medel för dem att tvinga sin vilja igenom och
härska och regera oss stackare. Så är det! Och
kommer du ihåg, mor, hur den där händelsen grep
Johannes så djupt och väckte hos honom en sådan
avsky för sitt yrke, att han rymde från regementet
och begav sig utrikes. Ja, det gjorde han rätt i . . .“

“Som ni se“, fortsatte jag, “ställer man arbetare
mot arbetare. Den ena delen gör man till soldater
för att hålla styr på den andra! Vad säga ni om det?
Och när vi ligga i krig, då är det också arbetare,
som ställes mot arbetare. Ty det går till hos fienden
som hos oss. Jag tänker nu på hur mina
yrkeskolleger i det land, vi nu haft krig med, sände oss
stora summor av frivilliga bidrag till vår sträjk, som
jag talte om nyss, utan vilka pängar vi aldrig skulle
ha vunnit den. Och säkert fanns det många av dessa
hjälpare, utdrivna till soldater under kriget. Och jag
sköt på så många av fiendens soldater, jag borrade
min bajonett i så många av dem. Kanske — jag
ryser, när jag tänker därpå — någon eller flera av
dessa mina offer voro sådana, som hade hjälpt oss
med sina fattiga slantar, och som jag nu lönade
genom att mörda dem eller fördärva dem för livet!
Det ser ut, som om här föreligger ett stort kanaljeri.
Och militarismen är nog inte ensam häri. Den står
nog i förbindelse med andra samhällsinrättningar,
fastän jag icke kan förstå vilka och huru. Och
naturligtvis är det i ändamål att utsuga oss fattiga
arbetare och hålla oss i skinnet. Vilka äro de, som
igångsätta och leda kanaljeriet? Riksdagsmän,
ministrar, regenter, militären, polisen, prästerna . . . Alltså
äro de allesammans kanaljer . . .“

“Det var förfärligt, så du talar, barn“, avbröt mor.
“Inte hade du sådana upproriska tankar när du gick
ut i kriget.“

“Nej, men när jag gått därifrån, ty kriget har givit
mig dem. — Nyligen läste jag att en man blivit dömd
till fängelse, därför att han uppmanat arbetarna att
vägra bära vapen. Den mannen håller jag med. Just
det skulle arbetarne göra: inte låta värva sig till
soldat och inte låta sig tvingas ut på slagfälten för att
hudflängas. Och att en sådan vägran skulle vara
farlig för kanaljeriets bestånd, det visar just det, att
kanaljerna satt honom i bur, som uppmanat till
sådan vägran.“

“Men vi måste väl försvara vårt fosterland?“
inföll Lucy.

“Ack, de fördelar, vårt land bjuder över andra, äro
så obetydliga för oss, att de icke förtjäna att vi offra
liv och lem för dem.“

*

Jag grubblar över min olycka, grubblar envist som
om det icke funnes något annat i världen att tänka
på än detta, — grubblar så hjärnan värker och
tanken blir slö. Kastrerad, kastrerad, kastrerad! Jag
tror jag blir tokig! . . . Kastrerad, kastrerad . . .

Min mor säger, att hennes käraste önskan, näst
efter att se sin son lycklig, är att på sitt knä få
gunga en liten rar sonson eller sondotter och få kallas
farmor. Och hon ler så gott och säger, att Lucy och
jag ska skaffa oss ett riktigt vackert barn. Och så
sitter hon och föreslår namn åt barnet som om det
redan vore fött! Och så drömmer hon sig in i
framtiden, då Lucy och jag äro gifta, vilken idyll vi och
vårt barn och mor skola ha tillsammans. Den lilla
gumman talar så vackert, full av stilla glädje och tro
på lyckan, icke anande hur hon marterar sin son,
kastraten, som sitter bredvid henne och inom sig
sönderslites av sorg och kval vid tanken på, att mors
vackra drömmar lätt kunnat bliva värklighet, om icke
uslingarna, kanaljerna, som regera i landet, låtit
fördärva honom.

Ack, faderskapets glädje skall aldrig bliva mig
förunnad. Aldrig skall jag trycka ett litet barn, som
jag kan - kalla mitt, i mina armar, aldrig skall jag
kunna sätta det i mors knä.

Stackars mor!

*

Två veckor till ha gått. Lucy och mor fortsätta
glädjestrålande med tillredelserna för bröllopet. Och
jag har icke makt, icke mod att hindra ett så —
onyttigt företag.

Jag går som i en dröm, ruvande på mörka
tankar. Den första tanken, när jag vaknar om
morgonen, den sista när jag om kvällen somnar, är detta
ohyggliga som hänt mig. Det förefaller mig ibland
som om det icke vore sant, att jag är kastrerad. En
natt drömde jag om min olycka, och när jag vaknade,
blandade sig den ännu dunkla återvändande
hågkomsten av värkligheten och den ännu i min hjärna
lekande drömmen så om varandra, att jag i förvirring
slog upp täcket för att se, vilket som var sant:
berövad min mandom eller ej. Och när jag såg, då
genomlevde jag på nytt de förfärliga ögonblicken på
sjukhuset, då jag erhöll visshet om mitt öde, och
samma känslor upprörde mig.

Den enda ljuspunkten i mitt mörka grubbel är
tanken på, att jag dock när som hälst genom döden
kan befria mig från mitt elände . . .

Åter en vecka.

Glädjen har förskönat min älskade Lucy och gjort
henne mer förtjusande än förut och uppväckande
hos mig en lidelse och en åtrå som aldrig förr.

Och vårt hem är färdigt! Lucy och jag stå med
armarna om varandras liv och betrakta vår
såvkammare. Ack, så vackert här är inrett av de två
lyckliga kvinnorna!

Och se där står — brudsängen! Över det blå
täcket är uppvikt spetslakanet och därpå äro mina
och Lucys initialer broderade, uppflätade. Och två
vita, svällande kuddar.

Jag skälver av inre rörelse.

Se, allt detta, som gjorts, det är för mig.
Vilken sällhet och lycka väntar mig icke! Allt är
tillrett! Kom!
<table o>
<td c>—————
</table>
Men jag skall icke komma. Jag skall för alltid
stanna på avstånd. Ty vad som här är tillrett, det
ar icke tillrett för snöpingar, kastrerade, män utan
mandom. Men en sådan är jag. Och för mig är
tillrett livslång förtvivlan eller — döden för egen
hand.
<table o>
<td c>———
</table>
När jag blir ensam, går jag ut i skogen och gråter
och skriker ut min sorg och grämelse över min
förlorade lycka, och i vanmäktig vrede rasar jag mot
“gud“ och alla dem, som ställde till det krig, som
orsakat mig så namnlösa kval.

Å, jag vet, vilka som ställde till kriget, som
beslöto det! De sutto i lugn hemma, de, medan jag
tvingades att offra mig för dem. Och jag offrade
min mandom och hela min livslycka för dem. De
offrade intet, de, och vunno allt, och jag offrade allt
och vann intet! Förbannat!

Men jag vet vilka de äro, dessa herrar; jag skall
taga reda på var de bo — och de skola få dricka
den bittra kalk jag redan tömt i botten. Jag skall
intränga i deras boningar om natten och med min
kniv skall jag kastrera dem, grundligare än man
kastrerar en hund! Och när de vakna av
smärtorna skall jag säga dem: Öga för öga, tand för tand!“

Å, vad sorg och ve jag skall uppväcka hos dem,
och vad det skall fröjda mitt hjärta — att äntligen
finna olyckskamrater. Vi voro icke kamrater på
slagfältet; så bli vi det nu och få gemensamma —
inträssen: förtvivlan och livsleda.

Är jag vansinnig? Kanske. Men, vid satan, så
skall jag göra — ja, det skall jag . . .

Och när detta är gjort, då skall jag en kväll med
en båt ro ut på sjön, mitt ut på det djupaste stället

Där skall jag binda tunga stenar vid fötter och
armar och liv och hals och sedan skall jag stiga i vattnet.

Varför hänger jag mig icke, varför skjuter jag
mig icke? Ack, då skulle ju min rysliga hemlighet
bliva uppenbarad. När man klädde mig för den
“sista vilan“, skulle ju kvinnan se — det där. Och
Lucy och mor, som jag så omsorgsfullt förskonat från
att få veta den sorgliga sanningen, skulle då få veta den.

Men handlar jag icke illa mot mor och Lucy, då
jag dröjer så länge med att dö? då jag låter dem
göra sig så mycken möda med bröllopet, så många
utgifter, och så, när de äntligen stå vid målet och
vänta sig mödans lön, rycka detta ifrån dem genom
min död? Jo, säkert. Men jag har icke mod att
dö förr. Livet är mig dock, trots allt, en smula kärt
ännu, och jag vill icke avhända mig det förrän jag
tvingas därtill. Och det oundvikliga bröllopet skall
göra det. Dagen före skall jag försvinna . . .

Förlåt mig, Lucy, förlåt mig, mor!

Hur hastigt man kan förändra uppfattning och
sinnesstämning.

I går hyste jag ett lågande hat mot dem, som
hade ställt till kriget, och jag ville fördöma dem. Jag
närde ett hat, som icke kände gränser för tankar och
handlingar.

I dag hatar och bannar jag icke längre dem, som
ställa till krig, men dem, som viljelöst låta bruka sig
därtill.

Och detta omslag har orsakats av en liten
händelse jag sett i dag.

Tre gossar lekte körsvän och häst. Körsvännen
piskade de båda “hästarna“ obarmhärtigt med en
liten piska. De båda slagna gossarna jämrade sig
under piskrappen och bådo den andre icke slå så
hårt, men han lyssnade icke därpå. Då kastade de
båda gossarna av sig tömmarna och sprungo sin väg.

Hur obetydlig denna händelse än var, föll det
mig dock in, att den passade in på åtskilliga
samhällsförhållanden.

Den lille körsvännen föreställer jag mig som de
härskande i landet, och de två andra gossarna,
“hästarna“, som arbetarklassen, löneslavarna, vilka trots
sitt större antal och sin större styrka låta sig
regeras och utsugas av det lilla fåtalet härskande.

Vi känna att militarism och krig utsuga och
förtrycka oss, och att de äro till nytta blott för de
härskande, men till skada för oss. Men ändå göra vi
fogligt militärtjänst, ändå gå vi utan motstånd ut i
krig att dö eller lemlästas, och kanske förlora vår
livslycka. Varför göra vi detta? För det vi äro
dumma och fega! Somliga tro, att krigen måste
vara och andra våga icke neka för straffets skull.
Och så bedja vi så ynkligt våra herrar att vara litet
snällare mot oss, att icke pålägga oss ökade
militärbördor, större skatter, utsträckt övningstid! Vilka
kreatur vi äro! Med dylikt onyttigt gnäll sysselsätta
vi oss, då vi i stället borde göra det enda värkligt
nyttiga: samfält vägra militärtjänst av vad slag det
vara må.

Låtom oss icke skrika om “orättvisa“ och
förtryck, när våra herrar öka militärbördorna, när de
ställa till krig och skicka oss ut däri. Låtom oss
söka skulden hos oss själva. Ty våra herrar göra
ju endast vad vi tillåta dem. Och de sätta oss till
militärtjänstgöring <i>därför att vi finna oss däri.</i>

Fy skam, så’na trälar vi äro!

Under mitt grubbel över min olycka hade jag också
grubblat över det, som var orsaken till militarismen.
Jag hade redan kommit till den åsikten, att arbetarna
borde vägra soldattjänst. Men jag menade dock, att
de härskande i landet voro skuld till militär- och
krigseländet. Och så nu, dessa nya tankar! Jag kände
mig till en början icke riktigt säker på mig själv,
men jag kände mig snart säker på, att jag hade rätt.
Det kan hända, att dessa tankar redan förut tänkts
av andra, men för mig voro de nya . . .

Åter en gång — den sista — är jag i skogen.
Det är afton och solen dalar bakom träden. Det är
så tyst och rogivande, luften är mättad med svalka,
och där jag ligger bland gräs och blommor blir mitt
sinne för en stund lugnt och hjärnan klar.

Och då spinner jag på mina tankar, på de nya
tankarna om militarism och krig. Och med öppna
ögon drömmer jag om att få predika mitt evangelium:

“Arbetare, fattiga stackare!“

Här står jag, ni ser hurudan jag är: stympad,
berövad min livslycka, förtvivlad, levnadstrött. Man har
gjort mig till en skugga av vad jag var förr. Och så
har man gjort med hundraden andra arbetare, och
tusenden äro stympade på andra sätt, mördade!

Säg, — ingen av eder vill väl dö på slagfältet
eller stympas, kastreras såsom jag, — göras olyckliga
för livet? Och detta för saker, som ni veta  att ni
icke ha inträsse eller nytta av.

Nej, det vilja ni icke!

Men betänk, att ödet en gång kan komma med
befallning till eder att begiva eder i krig. Vad skola
ni då göra? Skall eder slaviska känsla, eder fega
fruktan för straff bringa eder att lyda? Eller skall
edert förnuft och självkänsla bringa eder att vägra?
I båda de länder, som ämna komma i krig med
varandra, borde arbetarna göra det.

Vägran att göra krigstjänst kan medföra dödsstraff,
fusiljering. Den enskilde kan visserligen straffas så.
Men om man tänkte straffa alla massträjkens
deltagare — ja, om dessa undergivet och utan motstånd
läte sig straffas, då vore de ju lika stora kreatur som
om de läte fösa sig till slagfältet. Nej, massträjkens
deltagare måste här sätta sig till <i>organiserat motstånd,</i>
väpnat om så behöves!

Och än mer: om någon tvingats ut i krig och han
rymmer, deserterar från detta hälvete, så borde de
arbetare, som icke äro i krig, hjälpa honom undan
sina förföljare och svara för hans säkerhet och
uppehälle.

Men det är icke endast kriget, som förtrycker.
<i>Militarismm i fredstid</i> gör det likaväl. Den utsuger
oss med sina skatter, den rycker männen från deras
nyttiga arbete, den gör de unga männen till slavar i
knekttröjan, den kränker deras pärsonligheter, skymfar
deras viljor, lär dem vanvettigheter, skurkstreck och
straffar dem för förseelser så, att det upprör varje
tänkande och kännande människa.

Hur länge skola ni låta detta militarismens ok,
som blott vilar på skammen av eder egen feghet och
dumhet, trycka er? Eder vägran blott, och ni ha
befriat eder från militarismen.

Därför borde ni organisera eder i massträjker för
att vägra göra militärtjänst, vapenövningar! Men om
jag vore en ung man i värnpliktsåldern och kände
mig manad att trotsa militarismen, jag skulle icke
vänta tills massträjken kommer, utan handla genast.
När bud kom till mig att infinna mig vid de militära
vapenövningarna, så skulle jag vägra. Jag skulle
vägra först och främst för att hävda mig själv, för
att visa de militära myndigheterna att jag icke låter
mig tvingas att göra annat än det jag vill.

Var stolt! Du får kanske fängelsestraff. Tag det.

Och vidare skulle jag vägra för att med
handlingens propaganda värka mot militarismen och
förbereda massträjken.

Så skulle jag göra. Men du, unge vän . . .?

Även om det vore bevisat, att militarism och
därmed följande är outrotlig så länge människosläktet
består, så skulle du ändå vägra om du hatade denna
inrättning. Du skulle vägra därför att de militära
sysselsättningarna icke inträssera dig, äro dig
motbjudande och utan nytta för dig, därför att du icke
vill vara soldat. Och du skulle vägra för att
hävda ditt jag och din vilja gent emot
myndigheterna.

Men det är icke blott de, som för tillfället göra
militärtjänst; det finnes också <i>yrkessoldater.</i>

Må ingen arbetare låta värva sig till soldat! När
soldatslavhandlanden, värvaren, kommer till eder, så
behandla honom efter förtjänst.

Soldatens yrke är bland de snuskigaste, som finnes.
Mot betalning är han färdig att på sina överordnades
befallning utföra vad slags handling som hälst, att
mörda vem som hälst, de som intet ont ha gjort
honom, sina vänner, sina föräldrar, sina syskon!

Hur djupt har icke soldaten förnedrat sig, som så
har avsagt sig sin egen pärsonlighet för att bliva ett
viljelöst redskap i andras händer, till att utföra alla
slags förbrytelser! En hund är han, som av sina
herrar låter tussa sig på vem som hälst. Borde han
icke föraktas av varje upplyst människa?

Och dock skola arbetarna icke förakta honom, som
låtit värva sig till soldat, ty detta har han gjort av
okunnighet och ekonomisk nöd.

Därför skola arbetarna vara soldaternas vänner,
påvisa för dem att arbetaren i blus och arbetaren i
vapenrock tillhöra samma klass inom samhället och
ha gemensamma inträssen. Soldaterna skola upplysas
om, vilket ändamål de ha: att uppehålla de rikas
förtryck över de fattiga, och att soldaterna sålunda
stå i vägen för sin och sin klass’ välgång. Och när
herrarna befalla soldaterna att skjuta på arbetarna, då
skulle soldaterna vägra — ja, de skulle gå över på
arbetarnas sida.

Jag tror på framtiden och en gång skola vi komma
så långt, att hos soldaten skall väckas en sådan
motvilja för hans yrke, att han icke rekapitulerar. Och
vill han lämna sitt yrke innan tjänstetidens slut, så
skola arbetarna hjälpa honom att rymma och finna
sitt uppehälle på säker plats.

På allt sätt skall militarismen bekämpas.

Detta är kärnan: militarism och krig äro icke blott
till ingen nytta för arbetarna, utan till och med på
det högsta skadliga; det är därför oförnuftigt av
arbetarna att deltaga däri. Och vidare: militarism och
krig försätter dem som deltaga däri som menige man
på den allra lägsta slaviska ställning och förnedrar
dem till det osjälvständiga djurets nivå. Därför är
det en <i>skam</i> att göra militärtjänst. Och om arbetarna ha
den minsta gnista förnuft och stolthet, måste de avsäga
sig all militärtjänstgöring, såväl frivillig som påtvingad.

Det är icke en omoralisk handling att bryta mot
lagen, som säger eder att ni äro skyldiga att göra
militärtjänst! Ty den lagen är stiftad av dem, som
vilja ha militarism och som vilja att vi stanna i vår
dåliga samhällsställning.

Arbetare! kamrater!

Här se ni mig, en levande bild av vår klass'
feghet, dumhet, lidande och förnedring. Våga icke påstå,
att jag är den härskande klassens, tyrannernas, offer.
Ty ytterst är det vår klass, som genom sin
undergivenhet är orsaken till att jag och tusenden andra offras.

Så är jag då min egen klass’ offer. <i>Den</i> är skuld
till, att jag nu är sådan ni se mig.

Detta ville jag predika för arbetarna. Jag ville gå
ut bland dem och förkunna, att militarism och krig
upphöra när arbetarna <b><i>vilja</i></b> det.

Jag ville väcka arbetarna till uppror, att de må
bryta sina bojor. Jag ville säga dem, att när
militarismens tyranni störtar, störta också <i>hundraden andra
tyrannier</i>, som stött sin makt på militarismen.

Jag ville, jag ville —

“Jag ville!“ . . . Jag stackars livdömde, som skall
dö i kväll, i den djupa sjön! <i>Jag</i> drömmer om att
gå ut och predika!

Och dock: hur härlig var icke min dröm! Att
få slunga ut bland människorna vad jag tänkt i kväll.
Kanske . . . kanske vore det bäst att jag lever — för
att predika uppror och hämnas de kval jag lidit.

Men, o fasa, skali jag leva ett liv — kastrerad?
Nej, hällre döden, döden! Val mällan liv och död.
Och jag, som var så fast besluten att dö!

Ny ångest, nya kval. Och i morgon är mitt —
bröllop! Ve, ve och förbannelse!
<img></img>
</chapter>

