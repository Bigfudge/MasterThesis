<h1>MINNEN</h1>

UPPTECKNADE
AF
LOUIS DE GEER

ANDRA UPPLAGAN

FÖRRA DELEN
<img></img>
STOCKHOLM
P. A. NORSTEDT & SÖNERS FÖRLAG
STOCKHOLM
KUNGL. BOKTRYCKERIET. P. A. NORSTEDT & SÖNER
1906
<chapter name="Förord">

<h2><small>FÖRORD.</small></h2>
<h2><small><small>——</small></small></h2>

Jag har många gånger blifvit uppmanad att skrifva
politiska memoirer men aldrig därtill känt någon
håg. Anteckningar af politiska personer om deras
verksamhet kunna vara af stort värde för historien, om
de äro gjorda dag för dag och sedan, utan bearbetning
af författaren själf, komma i häfdatecknarens
hand. Sådana anteckningar har jag emellertid dels af
brist på tid och dels af lättja endast undantagsvis
gjort under de viktigaste skedena af min lefnad. Men
emot memoirer, som blifvit författade längre tid efter
de händelser, som beskrifvas, har jag alltid känt
en viss motvilja, ty i nästan alla, som jag läst,
har jag funnit ett genomgående synbart bemödande
hos författaren att ställa sig själf i den bästa
möjliga dager, hvilket alltid på mig haft en motsatt
verkan; och detta bemödande har sällan varit utan
inflytande på framställningen af de händelser,
hvaruti författaren deltagit, äfven om uppsåtet
att hålla sig vid sanningen icke kan förnekas. Utom
det att minnet ofta sviker och föranleder verkliga
oriktigheter, så söker författaren vanligtvis att
gifva tillfredsställande förklaringar för sina
uppenbara misstag och att tillräkna sig förtjänsten
af resultater, om hvilka han kanhända aldrig drömt;
och följden blir, att hans memoirer stundom komma
att vara till mindre gagn för historien än skada för
honom själf.

Och med denna uppfattning sätter likväl äfven jag mig
nu ned att börja ett slags memoirer! Jag smickrar mig
dock icke med, att jag skall lyckas undvika den grop,
hvaruti andra plägat falla, eller äga mod och förmåga
att opartiskt 
låta sanningens fackla lysa på alla mina
svagheter. Men vid sjuttio års ålder underkastar
jag mig med mindre ömtålighet än förr vissheten,
att dessa svagheter ändå skola lysa igenom.

För öfrigt ämnar jag visst icke uteslutande eller ens
företrädesvis sysselsätta mig med de tilldragelser,
uti hvilka en politisk roll varit mig tilldelad. De
kunna naturligtvis icke förbigås, men jag vill icke
söka framställa dem i hela deras sammanhang utan
inskränka mig till den del jag personligen däruti
tagit och mest till sådant, som icke framgår af
offentliga handlingar men fäst sig i mitt minne,
understödt af samtida bref och anteckningar, som
finnas i min ägo och kunna tjäna till bevis för
uppgifternas sanningsenlighet.

Utan att på förhand hafva uppgjort någon närmare
plan för hvad jag kommer att här nedskrifva,
föreställer jag mig, att det egentligen blir
mina personliga lefnadsminnen, beledsagade af de
reflexioner däröfver, som nu i ålderdomen erbjuda
sig. När man hufvudsakligen lefver i sina minnen,
är detta en naturlig sysselsättning, som i viss mån
har sitt ändamål i sig själft. Ingen skrifver likväl
utan tanke att blifva läst, åtminstone af någon;
och ehuru hvad som företages till tidsfördrif, utan
afsikt att därpå nedlägga något synnerligt arbete,
icke kan göra anspråk på något högre värde, närer
jag den förhoppning, att äfven min lefnadssaga skall
finnas läsvärd, åtminstone af dem, som lika med mig
finna ett nöje uti att följa en persons genomlupna
öden, oberoende af personens egen märkvärdighet. Och
något särskildt intresse borde den kunna väcka,
hvilken, såsom jag, tagit en verksam del i några af
tidens viktigaste händelser inom hans land.

För egen del har jag ingenting emot, att denna
avtobiografi i en framtid offentliggöres. Jag skrifver
nämligen med tanken på att sådant kan komma att ske
och skall försöka att icke intränga på några områden,
som böra vara fridlysta, eller att säga något,
som rättvisligen kan väcka anstöt, om än för sådant
ändamål någon gång hela sanningen icke kan uttalas.

<h2><small><small>——</small></small></h2>
</chapter>
<chapter name="Föräldrar">

<h2><small>FÖRÄLDRAR.</small></h2>
<h2><small><small>———</small></small></h2>

Min far var en älskvärd konstnärligt anlagd man med
ett gladt lynne men därför icke saknande vare sig
praktiskt sinne eller allvar. I sin ungdom tjänade
han vid gardet till häst och deltog under 1808 i
de norska och finska krigen. Hans fader, gift med
den sköna grefvinnan Aurora Taube, var herre till
Finspong men dog fördjupad i skulder, efterlämnande
flera barn. Min far och hans svåger grefve Wetterstedt
sökte rädda spillrorna af förfädrens rikedom genom
att tillösa sig syskonens andelar af Finspong,
från hvilket omkring hundra mantal måst förut
säljas. Efter att hafva varit ordonnansofficer hos
Karl Johan och blifvit placerad såsom ryttmästare
vid skånska karabiniererna, lämnade han tjänsten och
gifte sig vid tjugusju års ålder. Några år bodde
han kvar på Finspong, där jag föddes, men köpte
sedan Stjernholm i Nyköpings skärgård och flyttade
dit. Under de första åren där ägnade han sig mest åt
sport, jakt och fiske med utfärder på egen lustjakt,
samt åt de sköna konsterna måleri och musik. Om
somrarna samlade han omkring sig framstående målare
men i synnerhet musikaliska virtuoser, såsom Randel,
hvars utbildning han bekostat, Berwaldarne, van Boom,
Gehrmann, Schwenke m. fl., som stannade flera veckor
och uppförde så mycken symfonimusik, att jag tyckte
mig nästan vara lefvande kommen in i en basfiol. Själf
var min far en icke föraktlig landskapsmålare först
i olja af Fahlcrantzs skola,
och sedan i akvarell. I musikväg var han valthornist
och sångare med en behaglig röst samt började såsom
gift att spela violoncell, hvarpå han efter ihärdiga
lektioner förvärfvade en rätt vacker talang såsom amatör.

Men med en hastigt tillväxande familj blefvo
tillgångarna småningom otillräckliga för att hålla
uppe det alltför gästfria huset, som var ett kärt
tillhåll icke blott för artister utan äfven för
en mängd släktingar och vänner. För att öka sina
inkomster slog sig nu min far med den största
ifver på landthushållning, på samma gång som han
sökte minska utgifterna. Han lyckades också till
en viss grad med båda delarna. Allt ställdes på en
verkligt sparsam fot, och egendomens afkastning höjdes
genom odlingar och ett rationellt åkerbruk, hvilket
senare dock på den tiden till en stor del berodde
på osäkra experimenter, som voro kostsamma. Debet
och kredit ville aldrig gå rätt ihop, och under nära
tjugu års tid visade sig snart sagdt vid hvarje års
bokslut ett större eller mindre deficit. Upptäckten
häraf vållade alltid en djup grämelse, och under
några dagar hördes ej min fars klingande skratt,
som eljest så ofta lifvade hans omgifning. Men
som han var i hög grad optimist, repade han snart
åter mod och uttänkte besparingar, som kunde göras
på den ena sidan, och förbättringar på den andra,
hvarigenom jämnvikten skulle återställas, och sedan
inskränkte sig affärsbekymren, till nästa bokslut,
blott till svårigheten att skaffa penningar till
löpande utgifter. Men äfven dessa bekymmer voro ofta
ganska stora, och säkerligen var det deras åskådande,
som ingaf mig den förskräckelse för skulder och dåliga
affärer, som jag anser mig hafva att tacka för min
ständiga sträfvan att icke råka i sådana.

Af Finspong, däruti min far ägt hälften, sålde
han redan vid köpet af Stjernholm en sjettedel till
Wetterstedt, och senare vid olika tider äfven de båda
andra sjettedelarna, den sista efter Wetterstedts död
till hans arfvingar. Därmed gick den sista andelen af
detta stolta herresäte från den De Geerska släkten,
som skapat det och ägt detsamma i två hundra år.

Oaktadt sina svårigheter var min far fullkomligt
redbar i alla affärsförhållanden, och ingen förlorade
på honom ett öre. Inom sitt län åtnjöt han ett odeladt
högt anseende, och till många allmännyttiga anstalter
tog han initiativet. Mot slutet af sin lefnad var han
sjuklig, och efter hans hustrus död blef hans kraft
bruten. Han lämnade någon tid därefter sin egendom
att skötas af en af hans söner och flyttade själf
till Karlskrona, där han inom ett halft år afled vid
59 års ålder.

Min <i>mor</i> var, som jag tror, den bästa människa jag
känt. Hon var dotter till en af hjältarne vid Högland,
sedermera amiralen baron Lagerstråle, men växte upp
i Kumla prästgård hos prosten Rosenstein, som var
gift med hennes moster. Dessa makar voro barnlösa
men mycket barnkära och hade från släktingar med
talrika familjer lånat en ansenlig mängd barn, hvilka
uppfostrades efter en egen men ganska framgångsrik
metod. Barnen härdades till kropp och själ men
öfveransträngdes alldeles icke med läsning. Under
snart sagdt hela sommaren lades böckerna bort, och
tiden anslogs till lekar och landtliga göromål. Min
mor var klädd som gosse, tills hon var femton år;
kunde tre böcker i Euklides, innan hon kunde
läsa rent, och lärde af främmande språk först
latin. Rosenstein brukade på skämt öfverhopa henne
med det utsöktaste och öfverdrifnaste smicker, på det
hon icke skulle tro på sådant, om det en gång sades
af andra. Benjamin Höijer var en tid informator på
Kumla och var mycket intagen af henne såsom barn. Då
Rosenstein blef biskop i Linköping, följde hon med
dit. Min far fick där se henne och förälskade sig
vid första ögonkastet. Vid sjutton års ålder vigdes
hon vid honom i Linköpings domkyrka. Hon blef moder
till fjorton på en gång lefvande barn, af hvilka
de äldsta voro fem söner i rad och ibland dem jag
den tredje. Sedan kommo sex flickor, så en son och
därefter en flicka samt slutligen en son. Den yngsta
flickan dog i mässling vid fem års ålder, men 
alla de andra blefvo fullväxta. Sönerna blefvo 
allesammans längre än fadern, som var liten till
växten, och alla de fullvuxna döttrarna längre än modern.
Hon beundrades i ungdomen för sin skönhet och var vacker
ända till sin död, som inträffade vid fyrtiosex års ålder.

Hennes lynne var mera jämnt än gladt, och hennes
väsen mildt och anspråkslöst men bestämdt. Hennes sätt
med barnen var beundransvärdt. Utan stränghet förstod
hon att göra sig åtlydd af alla ända in de minsta detaljer,
hvilket utan tvifvel väsentligen berodde på den fullkomliga
frånvaron af all nyck och ända till skymten af väld eller
visad större förkärlek för den ena eller andra. Man insåg
så klart rättvisan af alla hennes fordringar, att man utan
knot underkastade sig dem, på samma gång som man väl
visste, att det skulle vara fåfängt att söka undandraga
sig lydnad. Förhållandet emellan henne och mannen var
exemplariskt, och aldrig märktes något moln dem emellan.
Hennes lugna och klara förstånd gjorde sig lika gällande
mot gammal och ung; och utan all yttre sentimentalitet
vann hon allas hjärtan genom sin godhet och sin redlighet.

<img></img>
</chapter>
<chapter name="Barndomen (1818-1828)">

<table o>
<td c><h2><small>BARNDOMEN.</small></h2>
<td c><h2><small><small>(1818—1828.)</small></small></h2>
<td c>——
</table>

Mitt äldsta minne, nu blott minnet af ett minne, är
tyvärr minnet af min fåfänga, och jag har äfven på många
andra barn märkt, att denna känsla är en af de tidigaste
bland de reflekterade. Det var en dag, som det var
främmande på Finspong, och högtiden till prydnad hade jag
blifvit klädd i en röd jacka och hvita byxor. Med den
högsta själfbeundran ställde jag då en pall midt på golfvet
och satte mig på densamma för att låta mig beskådas af
hela sällskapet, som i enlighet med tidens möblering satt
rundt omkring väggarna. Jag var väl då emellan tre och
fyra år. Ett lika varaktigt intryck fick jag vid fem års
ålder af min mormorsmors begrafning i Upsala domkyrka.
De första svarta kläderna spelade härvid sin roll, men ännu
mäktigare verkade äran att få gå med i likprocessionen
och allra mest erhållandet af en saffranskringla, hälften så
stor som jag själf.

Mina föräldrar tillbragte en och annan vinter i Upsala
hos ärkebiskop Rosensteins. På resorna dit inpackade sig
min mor med de små barnen i en ofantlig täckvagn, som var
köpt på en auktion efter någon änkedrottning och kallades
drottningvagnen samt drogs af sex skjutshästar. På en af
dessa färder mötte vi mellan Stockholm och Upsala grefve
Carl De Geers och blefvo hans grefvinna, »tant Ulla»,
föreställda. Hon talade sedan ofta om att hon gjort sin
första bekantskap med mig i denna Noaks ark, då till
min dräkt hörde ett par stora ullstrumpor dragna
utanpå skodon och underkläder.

Då Stjernholmsbarnen blefvo alltför många för att åt
dem alla skulle kunna ägnas en ständig och noggrann
personlig tillsyn, ersattes denna på ett sätt, som
var synnerligen väl beräknadt på barnasinnet och
hvars beskrifning kan tjäna som en kulturbild, ehuru
den knappt torde äga ett fullständigt motstycke inom
andra enskilda hem.

Det stiftades nämligen för alla barnen lika
gällande lagar, genom hvilka tydliga gränser i alla
riktningar uppdrogos för hvad som var tillåtet eller
förbjudet. Öfverskred man icke dessa gränser, så
ägde man därinom full frihet, och det bråkades icke
med hvad man tog sig till. Sålunda funnos, afpassade
efter olika åldrar, vissa platser och hagar, inom
hvilka man fick vistas, men vissa gärdesgårdar och
grindar, som icke fingo, passeras. I sällskap med en
äldre fick man likväl gå så långt dennes territorium
sträckte sig, men icke med någon af tjänstfolket
utan särskildt lof, hvilket också behöfdes för att
gå in i en bondstuga. Likaså funnos på sjön vissa
båtar, som man fick begagna, och bestämda linier,
olika för öppet vatten och is, som icke fingo
öfverskridas. Detta allt fick likväl endast anlitas
med iakttagande af den strängaste precision i tid. Att
läxtimmarna försummades var exempellöst, och den,
som kom för sent till en måltid, fick ingenting af
det, som hunnit kringbjudas, fastän man var säker att
komma för sent, om man var på gården eller i nedra
våningen, då måltidstimmen slog; ty på slaget satte
man sig till bords. Men icke heller fick man börja
förut. Om morgnarna intog man vanligen sin plats
vid frukostbordet några minuter före den bestämda
timmen. Man slog då mjölk i sin djupa tallrik och
bröt knäckebröd däruti, hvarefter alla sutto med
skeden i hand till dess salsklockans första slag
hördes, då på en gång alla skedarna fördes till munnen. 
Frukosten hölls kl 8, middagen kl. 1 (under en senare tid 
kl. ½ 2) och supéen kl. 8. Emellan middagen och supéen
serverades kallskål, bestående af ett glas svagdricka
med sirap. Middagen bestod vanligen af tre rätter,
men under ekonomiskt bekymmersamma tider af två. Äfven
vid supéen satt man vid stort dukadt bord och åt en
lagad rätt, vanligen stekt fisk, samt drack, mjölk,
då icke gröt bestods. Ingen tvingades att äta,
men hvad man tog för sig, skulle ätas upp med bröd
till, och för mat, som ratades, gafs ingenting i
stället. Kaffe och te bestods ej åt barnen, icke
socker till maten, och salt endast till ägg och
köttsoppa. Vatten fick ej drickas vid middagsbordet,
förr än efterrätten serverades. Af hvarje rätt fick
man bjudet två gånger, men bakelser endast en, om
ej förrådet var synnerligen rikt. Under frukttiden
gafs en korg med frukt, som delades i lika delar af
den äldste närvarande bland syskonen, då hvarje bär
räknades, och den näst äldsta fick välja först, men
den delande behålla sista lotten. En smörgås fick
aldrig bäras utom salen, och i allmänhet ingenting
ätas annat än där, utom en brödbit efter badet. På
födelsedagar bestods ett glas vin; öl förekom endast
om julen. Frukt, som fallit af träden, fick saklöst
plockas. Bär voro prisgifna på vissa buskar fem
minuter om dagen och under goda år till och med
tio minuter. Men då härvid plockades i korgar med
förfärlig brådska, så att äfven karten afrefvos,
fördubblades sedermera tiden mot det att bären skulle
inom samma tid äfven uppätas.

Hvar och en fick gå till sängs och stiga upp så
tidigt han ville, men intetdera senare än på bestämd
timme. God morgon skulle hälsas på föräldrarna,
när man kom upp till frukosten, äfvensom det var
ens skyldighet att säga god natt eller anmäla
förhinder, men tacka för maten slapp man. Efter
afklädandet lästes aftonbön, och sedan fick icke
ett ord talas. När pratlusten var stor, eluderades
detta därmed, att en dröjde med att aftaga den sista
strumpan eller något annat plagg. När det blåstes
i jägarhorn, var det allas skyldighet att inställa
sig på gården. Sins emellan fingo bröderna slåss 
så mycket de ville men icke med något tillhygge 
eller i ansiktet och aldrig sparkas, bitas

eller rifvas. Alla njöto så vidt möjligt lika rätt,
men om någonting icke kunde delas, hade i tur den
äldre företräde för den yngre. Till täflan mellan
syskonen uppmanades aldrig, men främmande barn
framställdes ofta till exempel för efterföljd eller
tvärt om. Äganderätten hölls på det allra nogaste
i helgd. Saker utan värde och på hvilka intet
egentligt arbete var nedlagdt ägde hvar och en rätt
att utomhus tillägna sig; t. ex. naturliga käppar,
brädlappar m. m., men äganderätten gick förlorad,
om man lämnade dem ute efter sig. Att låna andras
saker utan särskildt lof var alldeles förbjudet;
och i ens gömmor ägde ingen rätt att titta. Saker af
något större värde, dem vi fått, förvarades på ett
säkert ställe och kallades söndagssaker, emedan de
ej fingo begagnas på söckendagarna. Julklappar fingo
ej bortbytas förr än efter midsommar, och alla byten
voro underkastade återgång, om en större obillighet
därvid ägt rum. Skänka bort fick man endast hvad man
gjort själf eller hittat. Åt andra än syskonen kunde
man dock få gifva någon småsak men aldrig mottaga
någon skänk af allmogens eller främmande barn utan
dess föräldrars begifvande.

Vissa saker fingo lånas till tröst i fult väder
eller då andra fingo resa bort, o. s. v. Häribland
voro i synnerhet böcker med planscher, hvilket
nöje dock förverkades, om man tog på taflorna med
fingrarna. Böcker att läsa för nöjes skull fick man
begära men var skyldig att läsa till slut, om man
mottog någon af dem, som erbjödos. För dem, som voro
för mycket begifna på sådan läsning, bestämdes ett
maximum af 100 sidor om dagen. Det hände, att dessa
hundra sidor i stället lästes om flera gånger. Den,
som ville lära något handarbete, måste hålla uti
därmed, till dess ett visst pensum var utfördt. Jag
ångrade mig bittert att en gång hafva bedt att få
lära mig sticka tömmar, innan de förelagda tre alnarna
voro färdiga. Schack, damm och alla sorters kortspel
voro tillåtna men ej om penningar eller andra värden.

I penningeväg fick man ett åttaskillingsstycke, eller en 
s. k. »silfverfluga», för hvarje tand, som drogs ut. När en

framtand började lossna, knöts därom en stark tråd, som
man själf fick gå och rycka uti, till dess den föll ut, och
flugan var intjänad. En tolfskilling vankades på
födelsedagen och lika mycket på marknadsdagarna. Då man
kunde läsa rent och skrifva sitt namn, fick man en
silfverriksdaler. Sedan gossarne kommit i skolan, hade de tolf
skilling i månadspengar.

Ingen förmenades att gråta tyst af smärta eller
missnöje, men skrika tilläts endast i ett visst rum. Var detta
händelsevis upptaget, så anvisades för tillfället ett annat
skrikrum. Ingen fick följa med bort till ett främmande
ställe förr än han pålitligt upphört att skrika. Genom
salongen fingo barnen icke gå. Endast då det var främmande
eller musik, fingo de stå vid dörren men aldrig sitta i det
rummet. Förmaket var dock det finaste rummet, ty för
att salongen skulle vara ett godt musikrum, funnos där
hvarken mattor, gardiner eller taflor utan glas. I de andra
rummen fick man ej heller luta sig emot bord, än mindre
mot någon människa, som ej gifvit lof att rasa. Aldrig
sitta upp med fötterna eller väga på stolen, och alltid stiga
upp för de stora. Uppe i rummen skulle man alltid vara
ren om händerna och torr om fötterna, men ute gjordes
ej därpå anspråk.

Salen och barnkamrarna voro de enda rum, i hvilka
det fick lekas, dock under regnväder äfven i korridorerna.
Bågar och starkare blåsinstrumenter fingo dock endast
nyttjas utomhus. Om vintern skulle åtminstone gossarne
vara ute minst en timme hvarje dag och fingo då kläda
sig efter behag. Blott då man skulle åka, tillsågs, att man
hade nog på sig. Med sina hvardagskläder fick man fara
huru illa som helst men i de bästa icke företaga något,
som kunde skada dem. När hvardagskläderna blifvit slitna,
förstärktes de utvändigt med svart skinn på de ställen,
som mest nötas. Hvad som blef urväxt gick i arf till den
närmast yngre. Man fick ej »kälta», d. v. s. begära något,
som en gång blifvit nekadt; och det togs ej heller väl, om
man begärde något utom den vanliga ordningen.

Förefunnos ej därtill alldeles särskilda skäl, blef
svaret: »Nej, hvarför skulle du få det, du känner
ju lagen.»

Att ljuga och svärja var bannlyst liksom att
nyttja fula ord; men att hviska var tillåtet och
stundom anbefalldt för tystnadens skull, såsom
under musik. Ris gafs aldrig utom för trotsig
olydnad men gick då i verkställighet utan föregående
varning. Eljest bestodo straffen vanligen i förlust
af den rättighet man missbrukat. Om någon drumlat
i dammarna, förbjöds han under någon tid att gå i
deras närhet. Att mista efterrätten var också ett
straff. Hade man fått en läxa, som ej medhanns på
den förelagda tiden, så fick, man ej lof förr än man
kunde den. Beröm utdelades för hvad som gjordes bra,
men smekningar förekommo nästan aldrig efter de
spädaste åren. Det var en högtid, då någon klappades
af mamma. Under sjukdom suspenderades vissa lagar,
men med småkrämpor klemades icke. För ondt i magen
ordinerades att ligga framstupa på en stol o. s. v.

Dessa lagar gällde till dess man blef »stor», hvilket
inträffade, när man fyllde femton år, och motsågs med
den största längtan. Från den stunden behandlades
man i hemmet såsom en fullvuxen människa med dess
rättigheter och skyldigheter. Man fick dricka kaffe
och te och sockra på maten samt äta vid smörgåsbordet
före middagen, dock ej taga supen. För alla sina
handlingar skulle man nu själf svara, och man slapp
informator men måste i stället efter förmåga undervisa
yngre syskon. Man skulle för en viss summa hålla sig
kläder och fick själf välja sitt lefnadsyrke.

Lagarna tillkommo icke på en gång utan stiftades
efter hand, sedan behof däraf visat sig. Lagstiftaren
var oftast vår moder. De funnos aldrig skrifna,
förr än jag långt efteråt med tillhjälp af syskonens
minne upptecknade de här omnämnda. Men de lefde
djupt inpräglade i allas medvetande och efterlefdes
förunderligen noggrant, säkerligen mest därför, att
alla insågo deras nytta och rättvisa. Häruti skilde
de sig väsentligt från den tidens så strängt

reglementerade men onyttiga och godtyckliga disciplin
vid de allmänna skolorna. Den ene kontrollerade den
andre, och om än en och annan lag någon gång, dock
sällan, eluderades till syftet och blott iakttogs till
formen, så var däremot ett uppenbart öfverträdande
nästan exempellöst. Snarare uppstod tanken att
öfvergifva hela hemmet, om man kände sig allt för
tryckt af förhållandena eller drefs af den i svenska
lynnet medfödda emigrationslusten. Mera än en gång
lade jag råd med någon af bröderna om att rymma. En
gång då en främmande gäst, som satt bredvid mig vid
middagsbordet, hade gifvit mig socker på filbunken,
fann jag detta smaka så oerhördt godt, att jag sedan
dristade bedja om att få det äfven framdeles; och
då detta naturligtvis vägrades, uppgjorde jag på
fullt allvar en plan att rymma för att komma till
någon lycksalighetens ö, där denna förmån kunde
mig beviljas.

I sin fullständiga stränghet tillämpades lagarna
på de fem äldsta bröderna; och en del bud voro
för systrarna något modifierade. De voro ägnade att
inskärpa en omutlig rättskänsla och aktning för andras
rättigheter men måhända icke lika mycket att fostra
ett känslofullt och uppoffrande sinne. En särskild
behållning af dem för hela lifvet var för oss alla
en sträng laglydnad och påpasslighet af tid. För min
del har jag fått vida svårare att komma för sent än
att icke komma för tidigt

Undervisningen besörjdes hemma med allvar af
informatorer och guvernanter, stundom två på en gång
af hvartdera slaget. Dessa borde alla vara något
kunniga i musik. För särskilda kurser anställdes ock
extra lärare i musik och ritning.

Alla religionsbruk iakttogos samvetsgrant, och
katekesen inpluggades med stränghet såsom en utanläxa,
ehuru hvad mig angick aldrig med fullständig framgång,
fastän jag eljest icke hade svårare än andra att lära utantill. 
Om någon djupare religiositet var icke stort fråga vare 
sig med oss eller, som jag tror, med den tidens ungdom i 
allmänhet. Under den s. k. upplysningens tidehvarf satte man

icke gärna kyrkans dogmer under debatt och tog icke
heller religionen såsom en känslosak. Jag minnes, hvilket
oerhördt uppseende det väckte, då en kringresande
predikant i Nyköpingstrakten talade för samlade folkmassor ute
på fälten.

Vårt barndomshem Stjernholm var oss obeskrifligen
kärt. Egendomen med en areal af omkring 4000 tunnland
utgjordes till största delen af en i Östersjön söder om
Nyköping utskjutande halfö, som omgafs af en mängd större
och mindre holmar. Klipphällar och en i allmänhet icke
högväxt barrskog upptogo det mesta af marken, men
mellan dem insköto behagliga slätter med kullar beväxta af
ek och björk. Längst inne i viken låg herrgården. Ett
väldigt stenhus var byggdt på en hög gråstensfot i två
våningar och en frontispis, med en fasad af 13 glest sittande
fönster och ansenlig bredd samt brutet tak, men det hade
ändå ett mera vänligt än imponerande utseende. Invändigt
löpte korridorer i båda våningarna genom byggnadens hela
längd och beredde särskilda ingångar till de flesta rummen.
I en stor farstu i öfre våningen, som om somrarna
begagnades till matsal, upptogs en vägg af porträtter i hel figur af
Karl XI och Karl XII, den förstnämnde, rikshushållaren, i
den dyrbaraste skrud, och den andre, förstöraren, i den
enklaste soldatdräkt. Inuti våningen funnos vackra taflor,
till en del från den dyrbara Finspongssamlingen, och bland
annat satt öfver vårt frukostbord i salen ett stort jaktstycke
af Snyders, som nu finnes i Nationalmuseum och hvars
hjortar och hundar äro outplånligt inpräglade i mitt minne.
För penningebehof såldes småningom de dyrbaraste taflorna.

Utsikten var ingenstädes vidsträckt. Åt ena sidan såg
man hafsviken, fortsatt af en äng och begränsad på den
andra högre stranden af skog. Åt andra hållet hade vi
våra närmaste lekplatser i en stor trädgård, innesluten af
stensatta kanaler, en körsbärsträdgård på  terrasser och den
så kallade »Abrahamsgården», med gräsplaner och
ruddammar. Därintill låg den stora i fyrkant byggda
gråstensladugården med den mystiska skogklädda Redbacken på

ena sidan och kyrkbacken med sitt kapell på den
andra. Ställets största skönhet var, liksom för
så många andra herrgårdar i Mälareprovinserna,
de präktigaste åldriga lindar, planterade dels i
alléer och dels i grupper. Min far, som tyckte,
att synkretsen var för trång, lät en natt fälla en
hel rad af dessa vördnadsbjudande träd och bakom
dem göra en uthuggning genom skogen, på det man icke
skulle tro, att världen var slut vid skogskanten. Men
detta förfelades; i uthuggningen såg man endast tomma
luften, och nu först kunde man få den föreställningen,
att världen där var slut. Med barns vanliga kärlek
till träd sörjde vi länge de vackra lindarnas fall.

<img></img>
</chapter>
<chapter name="I Linköpings skola (1828-1832)">
<table o>
<td c><h2><small>I LINKÖPINGS SKOLA.</small></h2>
<td c><h2><small><small>(1828—1832.)</small></small></h2>
<td c>——
</table>

På den tiden var det mindre vanligt, att adeln sände
sina söner till de allmänna skolorna, måhända dels för den
tämligen hårdhända medfart lärjungarne där voro
underkastade och dels för den långsamma metod, som där
användes, då hvart annat år egentligen icke var annat än en
repetitionskurs för att grundligen inskärpa hvad som hade
lärts under det föregående året. Påverkade af ärkebiskop
Rosenstein beslöto emellertid mina föräldrar att anlita
statsskolan för sina söners uppfostran, och till en början sändes
jag vid tio års ålder, jämte min tre år äldre broder Karl,
till Linköpings skola, där vi under ett år inackorderades
hos en bror till biskop Wallenberg. Året därpå kommo
ytterligare tre bröder, och vi bodde nu tillsammans med
en informator i tre hyrda rum, dock utan eget hushåll.

Linköpings skola hade, som jag tror, längre än de
flesta andra behållit den gamla snitten oförändrad. Man
satt i hvarje klass ett år på nedre bänken och ett på den
öfre. Under det första var man slaf och under det andra
tyrann. Jag var den yngste och spädaste af alla mina
bänkkamrater och blef af dem kallad »fröken». Jag började
min skolbana på öfre bänken i tredje klassen och led först
andra året nedre bänkens vedervärdigheter, då jag, som det
hette, satt på »nederst i fjärde». Skolan började kl. ½ 6
om morgnarna, men hvar och en hade i sin tur en vecka
att vara »tillsägare»; och då skulle han först
väcka klassläraren kl. 4 och sedan gå upp i skolhuset
och skrufva från luckorna, elda och tända ljusen i
klassrummet innan kl. ½ 6. Upplysningen utgjordes
af talgljus, som sutto i mässingslampetter omkring
väggarna, och det var tillsägarens skyldighet att
om aftnarna hemtaga dessa, smälta bort den nedrunna
talgen och sedan polera dem med krita, hvilket icke
var något angenämt göra, i synnerhet till följd af
det starka os, som den i kakelugnen smälta talgen
förorsakade.

Läraren kom aldrig förr än en kvart efter läsetimmens
början, men denna kvart var den värsta plågotiden
för dem, som sutto på nedre bänken. Från det klockan
slog, skulle man sitta på sin plats såsom ett tändt
ljus. Det var icke nog, att man var rak i ryggen;
den skulle vara böjd framåt såsom en sprättbåge,
eljest vankades knuffar med knytnäfvar eller böcker
från herrarne på öfre bänken, som obehindradt gingo
bakom bänkarna, hvilka saknade ryggstöd. Stundom
uppritades ett kritkors på svarta taflan, hvilket
alla måste oafvändt betrakta, till dess magistern
kom. När man skulle skrifva latinskt tema, måste hvar
och en från sin bostad till skolan bära en träpall,
försedd med en låda, uti hvilken inlades papper,
bläck och lexika. Sedan satt man på pallen och skref
på bänken såsom bord. Undervisningen bestod nästan
uteslutande i att gifva och förhöra läxor, som borde
läras utantill snart sagdt ordagrant. Om hvad man icke
begrep, fick man söka förklaring hemma af informator
eller lärjunge i högre klass.

Jag stannade kvar i Linköping fyra år; det sista på
nedersta bänken i gymnasium. Så snart man blifvit
gymnasist, skulle man förse sig med en gymnasistkappa,
som var en ofodrad slängkappa med en liten krage,
af ett grått groft ylletyg. Den, som satt på nedre
bänken i nedersta auditorium, fick aldrig visa sig på
gatan utan att bära kappan på båda axlarna, hvaremot man 
på öfre bänken kunde låta henne falla ned från ena axeln; 
och då man tillhörde de högre auditorierna, kunde den bäras 
på armen eller huru som helst. Lika noga reglementerad
var rättigheten att hafva mössan på hufvudet i
de olika afdelningarna af skolhusets förstugor och
trappor, och illa råkade den ut, som endast hade rätt
att vara betäckt i träfarstun, om han tog ett steg i
stenfarstun utan att stryka af hufvudbonaden o. s. v.

Redan första dagen, som jag med en viss stolthet
inställde mig på gymnasium, iklädd djäknekappan,
anhölls jag af en herre på öfversta auditorium,
som under förklarande, att det var en snygg kappa
jag fått, sade sig vilja byta kappa med mig under
terminen och genast verkställde bytet, hvaremot
disciplinen icke tillät mig att protestera. Hans
kappa var utsliten och med ett så stort hål baktill,
att jag bekvämt kunde krypa därigenom, men med denna
trasa måste jag hela terminen visa mig på gatorna.

En annan olägenhet var det krigstillstånd, som
uppstått emellan gesäller och lärpojkar på ena sidan
samt gymnasister och skolpojkar på den andra. Som
vårt matställe låg långt ifrån vår bostad, var det
förenadt med någon fara för stryk att under de mörka
aftnarna vandra vägen dit, och det hände någon gång,
att supéen försakades för att undgå denna fara. I
stället för mat fingo vi då nöja oss med benämningen
krukor af vår informator, som var borta på sina
aftonsamkväm och ej ville följa oss.

Vi trifdes ej synnerligen väl i Linköping, men
desto starkare blef därigenom vår kärlek till
Stjernholmshemmet, och lyckligtvis voro ferierna
så rundliga, att vi fingo vara hemma en månad kring
julen och tre månader om sommaren. De tolf mil långa
vinterresorna emellan dessa ställen kunde stundom
vara obehagliga nog på bondvagn och utan tjockare
ytterplagg än en tunn klädeskappa. Man försökte så
godt man kunde att hålla kroppsvärmen kvar genom att
springa bredvid vagnen och låna böndernas hästtäcken,
hvilka dock aldrig voro så många som personerna på 
lasset. Då vägarna voro krakiga, fick man svårt mjälthugg 
af vagnens hårda stötar, hvilket dock något mildrades genom 
att knyta en handduk hårdt kring veka lifvet. Resans 
oundvikliga svårigheter underkastade vi oss dock med mera

jämnmod än informatorns ständiga frågor, om vi fröso,
och föraktliga utrop om »fryskycklingar», då vi
tillstodo det. Vi svarade därför hellre, att vi icke
gjorde det, och fingo då förmaningar att icke förkyla
oss men ingen upplysning om hvad för sådant ändamål
var att göra, utom att vi på gästgifvargårdarna
tvingades att dricka varmt »äggöl», som vi funno
öfver all beskrifning afskyvärdt men kanhända var
ganska nyttigt.

Under dessa och senare resor var jag ofta vittne till
de gräl och slagsmål, hvartill gästgifvargårdarna
den tiden voro vanliga tummelplatser, i synnerhet på
den stora stråkvägen mellan Stockholm och Skåne, där
trafiken före järnvägarnas tillkomst var synnerligen
liflig. Det var sed att hafva ett eget reshumör,
helt olika med det vanliga. Till och med min far,
som eljest var en fromsint man och särskildt hatare af
allt öfversitteri, var som ett rytande lejon, då han
kom på resor. Om hållkarlen icke passade på, om de
beställda hästarna icke voro framme på ögonblicket,
om skjutsbonden ville hafva en hösäck med på vagnen
eller han klagade, att vagnen var för tung o. s. v.,
utbröt den resande i en storm af ovett och svordomar,
som vanligtvis voro starkare i samma mån, som hans
sak var orättvis. Bönderna, ehuru väl kunniga om
sina rättigheter, voro i allmänhet fogligare och
kunde till och med hålla till godo med en eller
annan örfil, om hållkarlen i hopp om drickspengar
tog den resandes parti. Men voro de skjutsskyldiga
samlade i något större antal och den resande icke
syntes vara en hög herre eller hade stort följe,
så var det icke rådligt att tala ur en alltför hög
ton; och många gånger voro bönderna också å sin
sida retsamma. Det var den tiden en skyldighet att
vara försedd med pass, men detta försummades nästan
alltid, och om en resande var alltför pockande eller
ohöflig, så begärde hållkarlen att få se hans pass,
och då detta icke kunde visas, nekades honom skjuts,
— åtminstone till dess han blef höflig.

Till en välbeställd resandes utstyrsel hörde för öfrigt att 
hafva hängande utanpå kappan en skinnpung med löspengar
och en diger resväska, ofta grant broderad, för
den egentliga reskassan, som bestod af sedlar,
mest buntar af tolf-skillingar, hvilka voro af
större format och tjockare papper än de nu brukliga
hundrakrono-sedlarna. Till dessa reskassor växlades
vanligen i banken eller landränterierna nya sedlar,
under det de, som förekommo i allmänna rörelsen,
oftast voro så trasiga, smutsiga och illaluktande, att
man icke utan vämjelse kunde handtera dem. Hela den
ena hälften var icke sällan borta, och om blott den
nedre delen var i behåll, ansågs sedeln gångbar, men
om den blifvit sönderrifven uppifrån och ned, fick man
den hopfästad med knappnålar eller hopsydd. Och likväl
motsågo de flesta med förskräckelse småsedlarnas
utbyte mot silfver.

Enligt skjutsstadgan hade man icke rättighet att
köra fortare än en och en half timme på milen, men
om icke väglaget var alltför dåligt, kom det icke i
fråga att köra långsammare än minst en mil i timmen,
och vid beställning af skjuts inräknades vanligen
ombytena inom samma tid. För vinnande af denna fart
plägade resande med egen vagn hafva bakom kusksätet
bundna ett dussin tagelpiskor, hvilkas grofva och
knutiga snärtar väckte böndernas harm. Själfva voro
dessa stundom försedda med en egen kortskaftad piska,
trädd igenom några runda brödkakor och knuten öfver
ryggen. Deras klagomål öfver farten afsågo icke så
mycket den jämna vägen, som att kuskarne körde i
galopp uppför backarna och höllo starkt igen, då det
bar brant utför, hvilket naturligtvis mest frestade
hästarna. Att »köra skjuts» var en särskild konst,
som gick ut på att af hästarna framtvinga den största
möjliga ansträngning, hvilket icke var så lätt, då
det gällde gamla inpiskade skjutskrakar, som i det
längsta sökte komma ifrån saken med låtsade ansatser,
hvilka hade en viss likhet med »marsch på stället».

Då jag erinrar mig de samtal och reflexioner, som efter 
resandes affärd plägade gifva sig luft bredvid de sprängkörda 
hästarna, så förefaller det mig, som det ingrodda hatet 
hos bönder emot herrar hade en af sina rötter i de
senares sätt att begagna sig af skjutsinrättningen, som
bemedlade den kanske tätaste beröringen dem emellan.

Ett par ljusa punkter under vistelsen i Linköping voro
besök vid Löfstad och Finspong. På det förra stället fingo
Karl och jag mer än en gång tillbringa påsklofven hos
änklingen efter en af mina fastrar, grefve C. F. Piper, som
hade en enda son Charles Emil, med hvilken kusin vi voro
goda vänner. Det gamla af fältherren från trettioåra kriget
Axel Lillie uppförda slottet gjorde med sina underjordiska
källargångar och sitt monument öfver den mördade Axel
Fersen, som varit min fars förmyndare, ett djupt
romantiskt intryck på mitt unga sinne, hvilket ehuru i grunden
demokratiskt likväl alldeles icke var främmande för
aristokratiska sympatier.

Vid Finspong fingo vi stundom stanna några dagar på
resor till höstterminerna. Hos min faster, som var gift med
excellensen Wetterstedt, plägade då vara samlad en stor
del af corps diplomatique jämte många andra gäster; och
den lyx, som där utvecklades i ekipager och undfägnad,
slog mig med häpnad. Äfven föranstaltades jämna utfärder
och muntra upptåg. Roliga tillfällighetsstycken, skrifna af
Wetterstedt själf, och andra pjeser uppfördes också på
slottets teater; och uti en uppträdde jag, icke utan
framgång, såsom älskarinnan. Då den ungdomliga teatertruppen
efteråt aftackades, belönades vi med kyssar af den sköna
grefvinnan Jacquette Gyldenstolpe, därvid engelske ministern
Lord Bloomfield försökte sticka sig in i vår rad för att
blifva delaktig i belöningen men förbigicks naturligtvis till
allmän förlustelse.

I Linköping hade vi icke umgänge i många familjer;
ofta nog dock i domprosten Lidmans hus. Hans hustru,
född Annerstedt, var kusin och uppfostrad på Kumla
tillsammans med min mor, och en dotter blef sedermera gift
med min bror Gerard. Vid slutet af vårterminerna gaf 
biskop Wallenberg middag för en talrik skara af
skolungdomen, som han bjöd att dricka »en tvärhand hvar» ur
den kringgående ölstånkan; och efter middagen lektes krig
i biskopsträdgården, då sonen i huset Oskar, som var min
bänkkamrat, alltid anförde det ena partiet och begagnade
åtskilliga fina krigslister för att få fienden att bita i gräset.
Liksom senare i politiska krig på rena allvaret, var jag då
stundom med och stundom mot honom.

Änkegrefvinnan Platen bjöd oss ock någon gång och
visade oss mycken godhet. Hennes man hade hyst
vänskap för min far, och jag minnes ännu, huru hans excellens
riksståthållaren en gång kom för att hälsa på vid Stjernholm,
åkande i en bondvagn. Då han körde upp på gården, höll
han handen för ansiktet för att göra en öfverraskning, och
min far trodde honom först vara en slaktare, som han
väntade från Nyköping.

Ett slags bjudning i Linköping, som jag högt värderade,
var till kamrater på pannkakor. De flesta skolgossarne,
som voro söner till allmoge, präster eller kronobetjäning,
skjutsades med sina föräldrars egna hästar till skolstaden
och medhade på lasset, utom egna kläder och böcker,
jämväl ett förråd af lifsmedel till den mängd, som ansågs
åtgå under hela terminen. Denna förning mottogs af
husvärdinnan, som därmed besörjde kosthållet; och till
matordningen hörde, att en afton i veckan serverades tjocka
mjölpannkakor af en tallriks omkrets. Där värdinnan var
frikostig, gräddades så många, att den inackorderade kunde
bjuda en och annan af sina vänner på den utsökta
läckerheten.

Bland skolans dåvarande alumner funnos, utom oss som
voro fem, flera talrika broderringar. En särdeles kraftig
stam utgjorde bröderna Lindhagen, söner till en fattig
komminister, fördelade i de flesta skolans klasser. Medan
jag satt i fjärde klassen, var min bänk någon tid söndrad
i två partier, som voro så hätska mot hvarandra, att de
som tillhörde det ena icke umgingos med, knappt hälsade på
ledamöterna i det andra. Någon saklig grund fanns icke
för denna partibildning. Allt var personligt. Jag hörde
till det parti, för hvilket min jämnårige kamrat Karl
Lindhagen var chef, och jag följde med hängifvenhet äfven med

fara för stryk hans energiska ledning. Han blef med tiden
medicine doktor men dog ung. Alla hans bröder blefvo
också dugande män, och bland dem hafva sekreteraren i
vetenskapsakademien och justitierådet gjort sig framstående
namn. En annan utmärkt och mångtalig broderkrets voro
Abelinerna, söner till borgmästaren i Linköping. Hjalmar,
sedermera professor vid Karolinska institutet, var min
bänkkamrat. En äldre broder, sedan jägmästare och
riksdagsman, var kamrat med min bror Gustaf; den blifvande
krigsministern med min bror Gerard, och landssekreteraren med
min bror Jacques o. s. v.

Våren 1832 lämnade vi Linköping. Karl hade då
genomgått gymnasium och skulle bli student i Upsala.
Min andre bror Gustaf skulle genomgå en kurs för
officersexamen och jag flyttas till den nyligen reformerade
katedralskolan i Upsala. Jag var då fjorton är och hade blifvit
flyttad såsom primus till andra året på gymnasium, ehuru
jag det sista året läst högst obetydligt. Hvarje lärare hade
sina särskilda ämnen, och de flesta inskränkte sig till att
någorlunda i ordning uppropa lärjungarne och gifva dem
hvar ett par frågor ur den föresätta läxan. Som klassen
var talrik och lektionerna endast räckte tre kvart, kunde
man på förhand någorlunda beräkna under huru många
lektioner man skulle vara fri från alla frågor, och då brydde
man sig icke heller om att läsa läxorna. Om de luckor,
som härigenom uppkommo i kunskapen, bekymrade sig
hvarken lärare eller lärjungar. En af lärarne var dessutom
halftokig, ehuru för öfrigt en både lärd och kvick man.
Han hade en stor förskräckelse för regn, och om det
regnade aldrig så litet före hans lektion, skickades
tillsägaren att begära lof, för hvilket ändamål han blötte sina
kläder och drypande af vatten framförde sitt ärende. En
annan var i det närmaste döf. Han läste hebreiska och
frågade mest efter radix till verberna. Som de flesta af
dessa hafva två <i>a</i> till vokalljud, nöjde man sig med att
utskrika dessa <i>a</i> tillsammans med hvilka konsonanter som
helst, och läraren antog, att man svarat rätt. Hedrande

undantag funnos dock, och jag erinrar mig alltid med
tacksamhet lektorerna Ekenstam och Laurenius, som gjorde
allvar af undervisningen och förstodo att tillvinna sig
aktning.

<img></img>
</chapter>
<chapter name="Själfkarakteristik">

<h2><small>SJÄLFKARAKTERISTIK.</small></h2>
<h2><small><small>——</small></small></h2>

Jag tror, att förståndet hos de flesta tidigare utvecklas,
än man i allmänhet antager. Redan barnet drager
förvånande säkra slutsatser om både personer och annat, som
kommer inom dess synkrets, och inga misstag äro
vanligare, än att gammalt folk gör sig besvär att i berättelser
och förklaringar ställa sig på hvad de tro vara barnets
nivå, som stundom är högre än deras egen. Man kan se,
huru barn alldeles icke äro roade af pjollriga barnböcker
utan endast af sådana, som med nöje kunna läsas äfven af
fullvuxna. En af mina små systrar, som själf var en ganska
snäll flicka, förklarade till och med, att det var mycket
roligare att läsa om stygga barn än om snälla. Ännu
mera plägar man underskatta den något mera uppväxta
ynglingens tankeförmåga. Så vidt jag kan erinra mig,
hade jag vid fjorton och femton års ålder ungefär lika
stor skärpa i omdömet som i senare år, fastän naturligtvis
bristande erfarenhet och kunskap om fakta begränsade dess
omfattning. Likaledes igenkänner jag de anlag, af hvilka
min karakter blifvit bildad, såsom vid denna ålder ganska
utvecklade; och jag vill därför så gärna först som sist söka
teckna, huru jag uppfattar den.

Jag anser mig äga ett sundt och klart men icke
synnerligen djupt förstånd, med den egenskap att vara mindre
kritiskt och receptivt än skapande och produktivt, helst för
praktiska ändamål. Om jag icke saknat entusiasm och haft
mera energi, skulle jag nog uträttat mera, än jag
gjort. Det förhåller sig måhända med bristande djup
i min känsla på samma sätt som med mitt förstånd,
ehuru det är svårt att rannsaka sitt eget hjärta,
helst man icke kan annat än ytligt jämföra det
med andras. Men om man skall döma efter ytan,
är jag mera af en lugn, om icke kall, än känslig
natur. Våldsamma känsloutbrott äro för mig nästan
främmande. Ehrensvärd säger: »Italienaren mördar, när
han blir arg; i norden blir man aldrig mer än ond.»
Jag skulle nästan vilja säga, att jag icke ens blir
ond. Känslor af hat och hämnd vet jag mig åtminstone
icke hafva hyst. Måhända kommer det däraf, att jag
föga varit utsatt för människors nedrighet. Men af
samma grund har det också varit ett fel hos mig,
att jag icke blifvit tillräckligt ond på dåliga
bevekelsegrunder och brottsliga tilltag för att
afvärja deras följder med tillräcklig kraft.

Såsom en förtjänst vågar jag tillräkna mig en
fullkomlig brist på högfärd. Det har alltid bjudit
mig emot att begagna mig af något företräde,
där jag finner, att alla borde njuta lika rätt,
och många hafva funnit min anspråkslöshet i detta
fall öfverdrifven och måhända tillgjord. Om det
är ett fel att icke stå på sin rätt i småsaker, så
har jag också ofta gjort mig därtill skyldig; och
många gånger har jag själf funnit mig alltför flat,
då jag bort uppträda till »Kampf ums Recht». Likaså
torde jag hafva snarare för mycken misstro till egna
krafter än någon öfverdrifven egenkärlek.

Två egenskaper, blyghet och ärelystnad, som följt
mig från min tidigaste ungdom, äro i sig själfva
hvarken fel eller förtjänster men hafva hos mig
gått till öfverdrift. De sammanhänga i viss mån med
hvarandra. Blyghet och blygsamhet äro alldeles icke
samma sak. Man kan vara blygsam utan att vara blyg,
och då är man en älskvärd människa. Men den blyge
är ofta äregirig till en grad, som åtminstone icke
är förenlig med blygsamhet i önskningar, och det är
endast af brist på självförtroende och fruktan att
bära sig bakvändt åt, som han just bär sig så åt.

Jag har lidit gränslöst af blyghet och aldrig kunnat
fullkomligt öfvervinna den, ehuru den naturligt
blifvit mycket afnött först genom tvånget och sedan
genom vanan att träda fram. Allra värst plågades
jag däraf, innan min äregirighet ännu hade för sig
uppställt något annat mål än att stå väl hos de
unga damerna.

En annan plågoande, som mycket besvärade mig i
ungdomen, var rädsla. En liflig fantasi utmålade
för mig faror i allt obekant och förstorade de
verkliga. Som barn kallades jag visserligen en
tid för Karl XII, därför att jag ensam af bröderna
kunde utan att blinka se min far hugga emot mig med
sin »pallasch», men snart blef jag i stället mera
rättvist kallad en kruka. Någon medfödd djärfhet
har icke fallit på min lott, och allt mod jag kunnat
ernå har jag tillkämpat mig genom resonemang. Jag
minns, huru tröstad jag fann mig, då jag läste ett
yttrande af Almqvist, att »klokheten parar sig helst
med rädslan och modet med en viss oeftertanke». Dock
har jag alltid sökt att manligen strida emot min
rädsla och vet mig icke hafva låtit feghet förmå mig
att öfvergifva min post. Mest är det fysiskt mod jag
saknat; i det moraliska tror jag mig kunna mäta mig
med mängden, och af politiskt mod har jag måhända
haft allt för mycket.

Jag har ofta blifvit omtalad för ett lugn. som jag
icke ägt så fullt, som man trott. Lika med Dumbom
har jag lätt tålt kritiker, »så snart de rörde
någon ann’», och för <i>politiska</i> angrepp emot mig
själf har jag icke heller varit mycket känslig men
däremot ytterligt ömtålig för allt, som kunde anses
komprometterande eller i någon mån nedsättande för
mitt personliga anseende, hvarvid jag endast med
stor svårighet kunnat visa ett lugnt utseende. Under
ynglingaåren gick denna ängslighet ända till gränsen
af snobberi, dock icke så att den var förolämpande
för någon annan, men så att jag underkastade mig många 
försakelser för att icke göra något, som kunde träffas af 
den mest oskyldiga anmärkning, och jag kunde djupt gräma 
mig för de minsta småsaker, som jag tyckte innebära något 

förklenande. Ett exempel härpå står ännu för mig i
liflig hågkomst. Under en ångbåtsresa från Upsala
till Stockholm, innan jag ännu var student men redan
gjorde anspråk på att icke anses såsom gosse, hade jag
gjort bekantskap med en hygglig familj, som till min
förtjusning bemötte mig såsom en fullväxt man. Min i
öfrigt lätta packning var denna gång förstärkt med
en ofantlig dalkarlsask, full af leksaker, som jag
skulle föra hem till Stjernholm åt mina små systrar,
som tillbringat någon tid i Upsala. Vid framkomsten
till Riddarholmen skulle de resandes saker visiteras,
och under den ovårdsamma tullbehandlingen af mina gick
bottnen ur asken och alla leksakerna ramlade ut öfver
däcket. Jag måste nu stycke för stycke plocka ihop
dockor, hästar och trumpeter m. m. i otalig mängd och
använda en lång stund för att åter pressa in dem i det
trånga förvaringsrummet, allt under många passagerares
högljudda munterhet och i åsyn jämväl af den familj,
hvars bekantskap jag gjort under resan. Ett bevis
på att jag i verklighet långt ifrån trampat ut
barnskorna var, att jag föreställde mig, det man
kunde tro, att dessa leksaker voro mina egna. Jag
hade blott behöft skratta med för att reducera hela
saken till ett intet, men i stället kände jag nu,
huru mitt ansikte öfverdrogs af en skamrodnad, som
just var ägnad att väcka de befarade misstankarna
och kom mig att vilja sjunka under jorden.

Naturens skönhet har på mig utöfvat ett mäktigt
inflytande. Att se ett storartadt eller blott vackert
landskap, en skön eller blott täck kvinna, har från
ungdomen varit en af mina största njutningar; och
jag har haft öga för att upptäcka det vackra, äfven
där det af de flesta varit obemärkt. Äfven skön konst
har jag älskat, minst musik och skaldekonst, hvilka
måste vara af den mest framstående förträfflighet
för att på mig göra någon djupare verkan. Efter 
några veckors lektioner på piano förklarades jag för 
omusikalisk och fick i stället ägna mig åt dilettantism 
i målarkonsten; och att skrifva vers har jag alltid varit 
oförmögen. Den vanliga poesien föreföll mig egentligen

vara konsten att säga någonting vackert om ingenting,
eller åtminstone fann jag kärnan alltför liten i
förhållande till skalet. Walter Scott var min käraste
läsning vid femton års ålder, och som skolgosse
rördes jag till ymniga tårar på Linköpings teater
af Oehlenschlägers Axel och Valborg samt den tidens
sentimentala dramer, säkerligen ganska måttligt
utförda. Jag var aldrig ensam utan att i fantasien
uppgöra romaner, med mig själf såsom hjälte, men
tänkte mig därvid aldrig sådan jag i verkligheten
var eller i min vanliga omgifning utan utrustad
med alla möjliga lysande egenskaper och i synnerhet
utmärkt i alla ridderliga idrotter, tvärt emot sanna
förhållandet. Likaså voro alla andra personer i dessa
romaner rena fantasifoster, och det föll mig aldrig
in att däruti använda några af mig kända mänskliga
varelser.

Men i bredd med dessa luftiga fantasispel började
jag ock ganska tidigt att skriftligen författa både
romaner och teaterstycken, båda delarna mest byggda
på reminiscenser ur de arbeten, jag senast läst. I
Linköping skref jag små komedier, af hvilka jag
lyckades sälja ett par i manuskript till en kamrat,
som betalade dem med tre å, sex skilling stycket.

I följd af dels mitt bristande sinne för musik och
poesi och dels min oförmåga att fatta mera än ett
uttryck i sänder, fick jag däremot en benägenhet att
ringakta <i>operan</i>, som ju eljest gäller för att vara
den högsta sammanfattningen af all skön konst. Om
jag hörde på musiken, kunde jag icke följa med
innehållet af texten, och fäste jag mig vid aktionen,
fann jag mig otillfredsställd af nödvändigheten för
skådespelarne att stereotypera sina gester och sin
mimik för att få dem att räcka till för de utdragna
sångarierna, som också gåfvo åt hela den dramatiska
handlingen en onatur, hvilken ingalunda afhjälptes af
sparkande baletter. Fru Lenngrens mördande parodi på
en opera senterades visst af ingen djupare än af mig.

I mina omdömen om litteratur och skön konst liksom i allt, 
där det icke kom an på att uppträda i yttre handling,
kände jag mig tidigt tämligen själfständig,
med fallenhet till och med att slå öfver i
paradoxer. Eljest var jag till mitt väsen undfallande
och inlät mig ogärna i strid eller dispyter med
främmande men alltför gärna med vänner, för hvilka
jag icke längre kände någon blyghet.

I ett bref af 1832, som min far skref till en
svägerska och som nu kommit i min ägo, gjorde han en
kort karakteristik af sina barn och yttrade om mig
följande: »Louis har mycket af naturen och troligen
mera än någon af hans bröder. Att döma af hans
oordentlighet och oförmåga att hushålla, skulle man
tro honom vara ett geni, hvarifrån jag ber Gud bevara
honom. För resten är han en förträfflig gosse. Han
vill gå in till fortifikation.»

Anmärkningen om min oordentlighet var fullt befogad
men beskyllningen att vara misshushållare kanske något
sträng. Den härledde sig troligen därifrån, att jag
vanligen använde mina månadspenningar till att köpa
bröd och pepparkakor i bagarboden; men kosthållet
var för min konstitution så klent, att det icke
fullkomligt stillade min hunger, och jag tillskrifver
mina brödinköp, att jag blef starkare än mina bröder,
som nöjde sig med kosten och köpte »nyttiga saker»
för sina pengar men blefvo klena till hälsan. Till
femton års ålder var jag liten till växten och stod
hvad man kallar i knut, men sedan sköt jag mycket
hastigt upp till en längd öfver tre alnar.

För att slutligen säga något om min religiösa
ståndpunkt, så har icke heller denna ännu
undergått någon väsentlig förändring från dess
första bildning. Jag har aldrig varit ateist eller
materialist. Skapelsen har till mig talat om den
högsta vishet, och jag har icke kunnat tänka mig
vishet utan hos ett väsende med själfmedvetande. Af
kristendomens sanningar har jag lätt insett, att
en kärlek, mäktig af försakelse och uppoffring, är
den högsta mänskliga lagen och att jag är en fattig
syndig människa, som icke förmår rena mig själf från
själfviskhet, men jag har icke haft lika lätt att
tillägna mig vår kyrkas alla dogmer. De ofta 
gjorda men misslyckade försöken att göra detta

hafva väl icke gjort mig till rationalist men snarare
under långa tider till indifferentist. Jag tror på en
kärleksrik, barmhärtig Gud och kan icke frukta en evig
fördömelse, äfven om allt det onda, som finnes i oss,
måste förgås.

Till följd af hela mitt skaplynne har jag alltid varit
fördragsam emot olika tänkande, äfven i religiösa
ämnen, och i fråga om sekter har det, för att låna
ett uttryck af Wennerberg, föga bekymrat mig, om
»den ena lorten är litet klarare än den andra». Allt
utvärtes braskande med religiösa känslor har varit
mig motbjudande; likasom jag aldrig kunnat tro, att
vi blifvit satta i denna världen hufvudsakligen för
att sucka och ängslas.

Angående tal om religionen är jag för öfrigt af samma
mening som riksrådet Höpken, hvilken skref: »Så snart
det är frågan om ett ämne, som angår vår frälsning
och som skall tillfredsställa samvetet i hvarje period
af lifvet, då äro mina tankar af mera ömtålig natur;
och jag är skyldig att endast med varsamhet meddela
dem åt andra.»

I fråga om religion har jag ingenting att lära andra
men mycket att lära själf.

<img></img>
</chapter>
<chapter name="I Upsala skola (1832-1836)">
<table o>
<td c><h2><small>I UPSALA SKOLA.</small></h2>
<td c><h2><small><small>(1832—1836.)</small></small></h2>
<td c>——
</table>

Mot hösten 1832 fick jag följa med ärkebiskop
Rosensteins till Upsala och inkvarterades där
i ärkebiskopshuset. Rosensteins hade nu själfva
i anledning af klena affärer bosatt sig under
hela åren på sitt landtställe Brunna och hyrde
ut större delen af bostaden i Upsala, mest till
släktingar. Sålunda bodde där nu, utom min bror
Karl och jag, två Annerstedtar, Gerhard Lagerstråle,
Rudolf Cederström, två Lidmänner m. fl., hvilka alla
höllo hushåll tillsammans. Vid Lagerstråle, som var
min morbror men endast fyra år äldre än jag, var jag
från barndomen fästad med den varmaste tillgifvenhet;
och så ofta vi vistades på samma ort, var han under
hela lifvet min mest värderade umgängesvän.

Jag kom nu in i katedralskolans s. k. rektorsklass
men flyttades tillbaka ett helt år i förhållande
till min plats på Linköpings gymnasium. I Upsala
bedrefs undervisningen på ett ganska förtjänstfullt
sätt. Bland annat fick jag den berömde pedagogen
Rudolf Annerstedt till lärare i grekiska och franska
språken. Han hade en beundransvärd förmåga att hålla
hela klassens uppmärksamhet spänd under hela lektionen
och att inprägla sitt pensum så djupt i minne och
förstånd, att det ville en lång lifstid till för att 
glömma det. Det var t. ex. alldeles icke nog, att man kunde 
böja de irreguliera grekiska verberna i rätt ordning. Han 
förhörde dem lika ofta baklänges, och den han pekade på
skulle ögonblickligen säga verbet i det tempus och den
person, som efter denna ordning följde. Ingen kunde vara
säker en sekund, att icke fingern pekade på honom, och
olycklig den, som icke genast hade rätta ordet till hands,
ty han var icke allenast sträng utan ock af en häftighet,
som icke var sig själf mäktig och stundom öfvergick till
handgripligheter. Beröm utdelade han aldrig, men om han
icke gjorde någon anmärkning, så kunde man vara säker,
att han var fullkomligt nöjd. Ingen kan göra mera än sin
plikt, sade han, och för det förtjänar man icke beröm. Mot
mig, som var släkt med honom och bodde i samma hus,
var han visst icke mindre sträng än emot andra, men jag
hade en stor vördnad för honom både för hans utmärkta
förmåga såsom lärare och därför, att han var allra strängast
mot sig själf. Jag gjorde mitt yttersta för att aflocka
honom något berömmande ord men förgäfves, ehuru jag
genom andra visste, att jag stod väl hos honom.

Mina närmaste vänner bland kamraterna i skolan voro
Johan Nybom, Aron Hedenlund och Knut Geijer, äldste
son till professor E. G. Geijer. 

Under de första skolåren var jag kanske allra mest
tillsammans med Nybom, ehuru han var ett par år äldre
och satt i en klass närmast framför min. Hans föräldrar
bodde i ett uthus i den s. k. Kristierninska gården, helt
nära ärkebiskopshuset. Bostaden var synnerligen enkel och
otreflig, bestående för hela familjen af ett rum med kök,
båda ständigt fyllda med rök, som fastnade i kläderna, så
att min vän ofta förde med sig bort en obehaglig röklukt.
Fadern var en fattig men flitig lappskomakare, och modern
städade åt studerande, bland andra åt mig. Det var sonens
förnöjelse att sitta hos mig, då den hederliga pratsamma
gumman bäddade och sysslade i mitt rum, för att höra på
hennes ordsvall, som hon ställde till mig, låtsande som han
icke fanns, men med den genomskinliga mening att gifva
sin son fina förmaningar och pikar. Så länge han stannade
i skolan, var Johan Nybom en god, anspråkslös och sedig

yngling med ett varmt hjärta och den rikaste poetiska
begåfning, som hänförde till och med min prosaiska natur,
så att jag samlade hvad han kastade ur pennan och kunde,
då han senare utgaf sina dikter, lämna honom flera stycken,
som han icke själf hade gömt. Åtskilligt af det mest
intagande han diktat skrefs, medan han ännu var i skolan.
Efter min första nattvardsgång skref han, som då var
sjutton år, till mig ett skaldestycke, hvars vackra tillägnan
målade hans egen uppfattning af sig själf sålunda:

<poem>
»Tag dessa sångens ord från ett alltid brinnande hjärta!
Tag ock mitt hjärta med!  Högre jag icke kan ge.
Molniga Hekla lik, hvars inre sjuder i lågor,
medan dess yttre klädt är af evinnerlig snö.
Så äfven jag — mitt lif framvaggas i lugnade böljor.
Dock vid kärlekens röst strängas hela min själ.»
</poem>

Lifligt erinrar jag mig aftonen efter min första
nattvardsgång, då han och jag tillsammans ströfvade ut på
landet, huru jag blygdes öfver att känna mig så kall i
jämförelse med hans svärmiska glöd. Jag hade tillsammans
med jämnåriga kamrater blifvit beredd till nattvarden af en
bland skolans lärare, Anjou, som sedan en dag blef min
kollega i statsrådet. Han hade icke lagt an på känslan
men gifvit en förträfflig undervisning i den kristliga etiken.

Då jag fyllde sjutton år, hälsade mig Nybom med en
annan dikt, däruti förekom följande strof:
<poem>
»Kom — för det sanna, rätta, sköna
på holmgång mot en veklig tid.
Hvad jorden icke kan belöna
så lönar oss vårt hjärtas frid.
Vi föddes ej till maklighet:
i bröstet slår odödlighet.»
</poem>

Jag fann honom dock aldrig i gärning påkalla någon
holmgång mot en veklig tid. Han var nöjd med att få
gifva sina ädla känslor utbrott i ord. Hans poesi var
känslans omedelbara ingifning och gjorde honom bland
annat till en lycklig improvisatör; men som han icke tog
sin konst på fullt allvar och hvarken studerade människan
eller naturen, blef han aldrig hvad han lofvade. Han kunde
icke skilja råg och hvete, icke tall och gran, knappast ek
och björk, men skref de mest glödande naturbeskrifningar,
däruti de träd mest prunkade, som hade välljudande namn,
såsom sykomorer och lemoner.

Sedan Nybom ett år före mig tagit studentexamen,
vidgades hans sällskapskretsar, och vårt umgänge blef
mindre träget. Glad, kvick och oförarglig blef han
allmänt omtyckt men också bortskämd, och hans smak för
punsch började på honom utöfva ett olyckligt inflytande.
Beväringsexercisen blef en vändpunkt i hans lefnadssätt.
Studenterna bildade den tiden en särskild beväringskår,
som valde sina egna korpraler, präst och klockare. Nybom
blef klockare, till hvars funktioner hörde icke blott att taga
upp psalmerna till korum utan ock att proponera skålar
och hålla tal vid de gemensamma sexorna, hvilket Nybom,
med fuktad strupe, fullgjorde på vers och prosa så
ypperligt, att han sedan för samma ändamål oupphörligt anlitades
i en mängd samkväm. Småningom blef det för honom
en vana att snart sagdt dagligen hålla sina lifsandar uppe
med punschånga, och återverkan däraf under andra delar
af dygnet gjorde samvaron med honom för mig rent af
vidrig. Ännu värre blef det, då han för sitt uppförande
blef uppsagd från en kondition, som han haft i ett
aktningsvärdt hus. Han sökte nu döfva sina kval häröfver i ruset,
och en tid stod han på gränsen af ett fullständigt förfall.
Med ett rått högmod, hvaraf icke ett spår förmärktes hos
honom i nyktert tillstånd, utfor han nu mot hela världen,
som icke förstod att uppskatta hans storhet utan ville mäta
honom med måttet för hvardagsmänniskor. Jag gjorde en
gång, sedan äfven jag var student, ett försök att vädja till
hans bättre väsen och skref till honom ett allvarligt bref,
däruti jag, manad af vår gamla vänskap, besvor honom
att vända om från sina förvillelser. Hans svar, som jag
äger i behåll, uttalar en varm tacksamhet för detta bevis
på fortvaron af en vänskap, som han af mitt kallsinniga
bemötande under den sista tiden trodde sig hafva för
alltid förlorat och hvaröfver han känt en bitter sorg, som

han med vanliga medel sökt dränka. Nu lofvade han bot
och bättring och att allt skulle blifva oss emellan såsom
förr. De af honom i detta bref uttryckta känslor voro
visserligen icke hycklade, fastän insvepta i väl många fraser;
och han gjorde verkligen någon tid ett försök att reformera
sitt lefnadssätt, men hans karakter var svag, och han dukade
snart åter under för sin olycksaliga passion. Många
vänner utom mig och äfven flera högre ställda gynnare togo
sig också af honom och fingo honom att göra ansatser till
ett bättre. En gång gjorde han ett löfte att från och med
en viss dag och en viss timme börja en absolut
afhållsamhet från starka drycker. Men intill detta sista ögonblick
ville han njuta däraf i ett gladt lag. Då timmen därunder
slog, och någon gjorde honom uppmärksam därpå, svarade
han: Jag måtte väl liksom alla andra ha på mig »kvarten».
Men om hans goda föresatser sent sattes i verket, så
eftergåfvos de desto skyndsammare. Oaktadt sin cynism, ställde
han dock alltid idealet högt; hans poesi var ren och
allvarlig, och hans produktivitet såsom skald var äfven under
denna tid ganska stor. Den vann också allmän beundran
för sin praktfulla diktion.

Sin största roll både som skald och såsom en
ungdomen elektriserande student spelade han dock icke förrän
våra vägar skilts och, efter det jag lämnat Upsala, all
beröring oss emellan upphört. Med glädje erfor jag
emellertid efter hand, att han återgått till ett ordnadt, anspråkslöst
och aktningsvärdt lif. På äldre dagar har jag från honom
haft ett par bref, däruti han i de varmaste ordalag talar
om vår ungdomsvänskap, som äfven för mig kvarstår
såsom ett kärt minne.

Min kamrat Hedenlund var nästan mitt ideal. Redbar,
med ett synnerligen godt hufvud, lugn och flitig, fattade
han allting så klart och gjorde allting så väl, att jag trodde,
han skulle blifva en af Sveriges utmärktaste män. I skolan
var han också primus i klassen, men till allas förvåning
tog han sedermera en tämligen tarflig magistergrad och
dog slutligen såsom en obemärkt skollärare. Jag tappade
bort honom, sedan jag lämnat Upsala, och vet icke hvad
som hejdade hans bana, men troligen var det någon
sjuklighet.

Genom vänskapen med Knut Geijer fick jag öppet
tillträde till professor Geijers hus, hvaraf jag flitigt
begagnade mig. Knut själf hade faderns växt och mycket
af hans later men icke hans snille, ehuru han var hvad
man kallar ett godt hufvud, mera skapad för verkliga
studier än för läxläsning. För öfrigt en trofast vän och en
treflig kamrat med talang såsom deklamatör och såsom
buffa-aktör. Professorn var vänlig men satt i hemmet mest
tyst med sina stora tankar för sig själf; eller ock spelade
han på piano och komponerade. Emellanåt berättade han
lustiga historier men kom då själf i sådant skratt, att han
hade svårt att komma till slutet.

Bland mina mera omtyckta kamrater var äfven C. H.
Rundgren, sedermera biskopen, med hvilken jag under ett
par mellanterminer brefväxlade.

Söndagarna fick jag mest tillbringa på Brunna hos
ärkebiskopens. Han var en ovanlig personlighet. Med sin
hustru hade han i hvardagslag tagit sig en vana att jollra
såsom ett litet barn, hvars roll han spelade med mycken
sanning och komisk kraft, men å andra sidan behandlade
han mig och andra ungdomar såsom fullväxta karlar och
ingick i resonemanger om både politik och litteratur samt
gaf många nyttiga lärdomar för lifvet. En, som jag
bibehållit i tacksamt minne om än icke alltid följt, var: om du
har aldrig så brådtom, så lämna aldrig ifrån dig ett bref
eller något annat du skrifvit utan att förut hafva läst
igenom det. Han hade mycken metod i sina vanor.
Konsistoriedagarna kom han in till Upsala och plägade
på morgnarna, medan han väntade på besök, gå och
promenera med mig fram och tillbaka på golfvet, alltid
mycket noga, att jag skulle hålla jämna steg med honom.
Så berättade han en gång, att hans hushållerska i staden
hade kommit öfver »ett par alldeles utmärkta stora».....
Här kom en präst på uppvaktning, och jag drog mig

tillbaka i rummet bredvid. Men då prästen snart gick, kom
jag åter in, och sedan vi kommit i takt, fortsatte han där
han slutat med: »sköna abborrar», alldeles så som intet
afbrott skett. Han snusade spanskt snus, som likt ett
rödbrunt damm rökte vidt omkring och var lika besvärande
för hans egna kläder som för andras ögon, samt utvecklade
och hoplade sin ofantliga ostindiska silkesnäsduk med en
omsorg, som om han lindat ett barn. Till mig sade han
en gång: Du, som är född den adertonde juli aderton
hundra aderton, måtte väl bli en af de aderton med tiden,
och en annan gång, då han förmodligen fann mig något
lillgammal: Kors, hvad du är lik din salig farfars fru
mormor, och då jag invände, att han icke kunde veta, huru
hon såg ut, svarade han: Nej, men jag måtte väl veta,
huru en gammal käring ser ut.

I Upsala skola trifdes jag visserligen vida bättre än i
Linköpings, men Stjernholmshemmet förlorade ändå icke
något af sin dragningskraft. Vår fader ville, såsom han
sade, bekosta oss en god uppfostran, emedan han icke
kunde lämna oss något annat arf. Därför borde hvart
och ett af barnen få undervisning äfven i någon skön konst,
för att åtminstone lära sig dess handtverk. De flesta af
syskonen valde musik men jag ritning och målning med
vattenfärg. Till lärare däruti fick jag utom min far en
norsk artist vid namn Linaae, som var anställd vid den af
grefve Adolf Rosen anlagda mekaniska verkstaden i
Nyköping och som blef en af både gamla och unga afhållen
vän för Stjernholmsfamiljen. Han hade såsom sjökapten
fört eget fartyg, studerat akvarellmålning i England och
var en skicklig affärskarl. I segling, jakt och fiske var han
en fulländad sportsman, och som han därtill sjöng och
spelade fiol, kunde min far aldrig funnit någon, som mera
delade hans smak i alla riktningar. Hans skratt var också
lika hjärtligt som min fars men i lägre ton och vida
högljuddare samt åtföljdt af lifliga gestikulationer. Det var
min lust att få honom att skratta så, att han slog omkring
sig med armarna.


I sport har jag aldrig skurit några lagrar. Jakt och
fiske idkade jag visserligen något, men det blef aldrig mera
än lek. Segling roade mig, men vid stark blåst led jag
stundom af mina bröders djärfhet och vid tanken på att
elfva människor under min tid vid särskilda tillfällen
drunknat under segling vid Stjernholms stränder. I ridning tog
jag väl i Upsala några lektioner men blef aldrig säker
ryttare. Icke heller på skridskor vann jag någon färdighet,
jämförlig med mina bröders, ehuru jag var både stark och
vig samt öfverträffade de flesta jämnåriga i att springa,
hoppa och simma. För dans hade jag icke heller någon
fallenhet. En sommar anställdes en särskild lärarinna i dans
på Stjernholm. Jag var den äldste bland eleverna, och det
roade mig föga att dansa med småfolket omkring mig,
hvarför också dansfrun allt som oftast interfolierade sin
taktsång sålunda: »Ett två tre, fyra och fem; si glader ut,
långa baron; ett två tre, fyra och fem.» I valsen befanns
jag icke fullt säker i takten, och som jag i allmänhet icke
gärna gjorde hvad jag icke trodde mig göra väl, blef jag
aldrig någon valsör och kände mig alltid något modstulen
på baler, där eröfringarna mest göras i valsen.

Däremot hade jag en afgjord fallenhet för att spela
komiska, helst farsartade, roller i sällskapsspektakler, hvilka
ofta förekommo på Stjernholm och i dess grannskaper. I
tredje våningen där fanns ett stort gästrum, som kallades
»stora glädjen», hvarest min far hade inrättat en teater och
därtill själf målat fondridåer och kulisser. Så väl där som
på Kristineholm hos Wachtmeisters, på Tärna hos general
Strömfelts och på Torp hos friherrinnan Jennings, uppförde
traktens ungdom allt emellanåt pjeser, och såsom student
blef jag på dessa ställen den erkändt främste aktören.
Friherrinnan Jennings, den sista som var född med namnet
Rosenhane, var en af dessa förnäma gamla damer, för
hvilka hela provinsen stod på tå. Hon talte gärna om de
tider, då prinsessan Sofia Albertina var hos henne »en
séjour», men var mot alla ytterst artig och bråddes på
sina förfäder genom en fin bildning. Det hörde till

ordningen, att hennes födelsedag skulle firas, bland annat med
ett societetsspektakel, men det hörde också till ordningen,
att detta hvarje gång skulle vara en surpris, och vi måste
därför smyga oss till repetitionerna i en flygel, där likväl
värdinnan lät rikligen undfägna oss med nedsända
förfriskningar. Bland mina medspelare var någon gång den
glade och kvicke Jan Adam Cronstedt vid Svea garde,
bekant såsom karikatyrritare, hvilken sedan för dåliga
affärer måste resa till Ryssland, där han genom gifte blef
en rik man. Fröken Hedvig Piper från Engsö och jag
spelade tillsammans sju gånger man och hustru. Hennes
yngsta syster Emilie var kanske min första flamma;
åtminstone fann jag hennes skönhet ojämförlig med allt annat
i världen. Men blygheten hindrade mig att gifva något
slags luft åt mina känslor. Jag var alldeles förstenad i
hennes närvaro.

Man undrade öfver att jag, som var så ytterligt blyg,
då jag skulle spela mig själf, kunde uppträda med så
mycken ledighet och abandon, så snart jag fick spela en
annan. Visserligen kände jag alltid en stor förskräckelse,
innan ridån gick upp, men så snart jag fått höra min egen
röst och fått fram det första ordet, försvann all rädsla,
och jag kom helt och hållet in i rollen.

Äfven i Upsala och Vermland uppträdde jag senare
icke utan framgång i societetsspektakler, ehuru jag där icke
fick mig de bästa rollerna tilldelade. Min största förtjänst
som skådespelare låg måhända däruti, att jag i olikhet med
de flesta amatörer icke gjorde det ringaste anspråk på att
i rollen på samma gång göra något fördelaktigt intryck för
min egen person.

Genom öfningen att spela hade jag i framtiden den
praktiska nytta, att jag såsom offentlig talare kunde
framsäga mina tal så naturligt, att de icke läto såsom upplästa
ur minnet, äfven då detta var fallet.

<h2><small><small>——</small></small></h2>

Mot slutet af sommaren 1834 kom koleran första gången
till Sverige och gick sin härjande väg från Göteborg öfver
Jönköping till Stockholm, öfver hela landet spridande en
fasa och förskräckelse, hvartill man sedan icke sett något
liknande. Jag var då under mellanterminen på Stjernholm
men återvände vid terminens början till Upsala i sällskap
med min bror Jacques och Gerhard Lagerstråle m. fl. För
att undvika Stockholm togo vi vägen öfver Strängnäs och
Mälarens öar. Men denna resa var ganska besvärlig. På
hvarje gästgifvargård undersöktes våra sundhetspass, som
icke voro fullt tillfredsställande, enär koleran äfven utbrutit
i Nyköpings länsfängelse. Man rökte oss därför flitigt.
Enligt utfärdad kungörelse skulle ingen resande släppas
fram, hvars utseende häntydde på börjande sjukdom; och
på en gästgifvargård förklarades mitt utseende misstänkt.
På mina medresandes högtidliga försäkringar, att jag icke
var blekare än vanligt, fick jag dock slutligen slippa fram.
Vid ankomsten till Upsala hade koleran där redan börjat,
men den ansågs vara af en lindrigare art än
stockholmskoleran, så att karantänen bibehölls, och jag
kommenderades omedelbart på karantänsvakt vid tullen.

<img></img>
</chapter>
<chapter name="Studentåren (1836-1840)">
<table o>
<td c><h2><small>STUDENTÅREN.</small></h2>
<td c><h2><small><small>(1836—1840.)</small></small></h2>
<td c>——
</table>

På våren 1836 tog jag en tämligen vacker
studentexamen med cum laude i latin, grekiska, lefvande språk,
matematik och teologi. I Upsala skola lästes då teologi
på latin efter Bruhns lärobok, och jag hade haft mycket
lättare att lära mig denna utantill än katekesen.
Naturvetenskaperna utgjorde då icke ännu föremål för
undervisning i Upsala, men på Linköpings gymnasium lästes
något, som väl skulle räknas dit, såsom kemi, hvilket
förekom på nedre auditorium, medan jag var där, men
inskränkte sig till uppräknandet af en lista på urämnen och
metaller o. s. v. utan all förklaring om hvad därmed
förstods. Detta jämte ett par timmars enskild lektion i
botanik, som jag erhöll af en informator för mina yngre bröder,
var all den undervisning jag fått i naturvetenskaperna.

Nu var tiden att välja lefnadsyrke för att bestämma
hvilken examen, som skulle tagas, men jag kände icke håg
för något yrke och minst för ämbetsmannabanan. Att blifva
aktör skulle frestat mig mest, om jag trott, att det skulle
tillåtas. Landskapsmålare kunde jag väl också haft lust att
blifva, och en författarverksamhet började till och med
hägra för mig, sedan jag under det sista skolåret varit
redaktör af en handskrifven tidning, som utgafs af ett
sällskap <i>pro amicitia</i>. Men alla dessa funderingar strandade
på den insedda nödvändigheten att framför allt tänka på
min utkomst, och då jag icke var hågad för någon längre
studiekurs, beslöt jag att till en början taga kansliexamen,
som öppnade tillträde till åtskilliga statens ämbetsverk. Jag
bekänner dock, att jag icke ställde ett högt ämbete som
mitt lefnadsmål utan fasthellre hoppades på att kunna
vinna någon intagande och förmögen flickas hjärta och
sedan slå mig till ro på en vacker egendom för att njuta
af landtlifvet och, såsom amatör, af de sköna konsterna.
Saknande verklig arbetslust hade jag sannolikt blifvit en
odåga, om jag icke varit fattig och därigenom tvungits att
arbeta. Många frestelser undgick jag ock därigenom. I
själfva verket var jag ställd på en ganska knapp fot, ehuru
många andra studenter nog hade det ännu knappare. Under
två års tid åt jag mina middagar på ett nykterhetsvärdshus
för 10 sk. (20 öre) om dagen. Min frukost bestod af kaffe,
som koktes af Nyboms mor och hvartill jag köpte ända
till sex franska bröd, och min supé af mjölk med
knäckebröd. I min kassabok skref jag till motto ur Seneca:
»Emas non quod opus est, sed quod necesse est.» Det var
ändå svårt att få årsanslaget, 400 kronor samt fri bostad
och ved, att räcka till mat, kläder, böcker, kollegier, resor
m. m., och utan fritt vivre hemma under ferierna hade det
varit omöjligt. En följd häraf var, att jag icke kunde
deltaga i något gladt kamratlif, i hvars förlustelser ingingo sexor
med punsch, kortspel o. s. v. Jag hade icke heller någon
fallenhet därför och särskildt afsmak för alla starka drycker.
En egenhet hos mig, som jag tror vara tämligen sällsynt,
är ock, att jag aldrig funnit spirituosa utöfva någon inverkan
på mitt lynne eller i ringaste grad upplifva mina lifsandar,
lika litet som de åstadkommit något dåligt ölsinne; ehuru
jag, då jag någon gång druckit mera än lagom, blifvit mera
tyst och sluten än vanligt. För öfrigt har jag aldrig varit
så öfverlastad, att jag icke varit herre öfver mina ben och
tankar.

Med några få studenter umgicks jag mera förtroligt,
men min största trefnad fann jag inom flera bekanta
familjekretsar, helst där unga damer förekommo.
Första terminen njöt jag nog mycket af den akademiska
friheten och läste mest vitterhet och estetik. Vid de
filosofiska estetikerna ledsnade jag dock snart till följd af
svårigheten för mig att fasthålla abstrakta begrepp, uttryckta med
tekniska termer. Hela metoden att börja med det absoluta
och därifrån konstruera det konkreta har alltid bjudit mig
emot, och instinktlikt omfattade jag det motsatta
tillvägagåendet, som få filosofer då följde men som flera
sedermera antagit och bland dem Herbert Spencer. En följd
häraf blef, att jag aldrig kom långt på djupet men
däremot fick en klar uppfattning så långt mitt vetande sträckte
sig. Mest värderade jag alltid de författare, hvilka såsom
t. ex. Karl August Ehrensvärd slogo ned på sitt ämne utan
några deduktioner. En liten bok, som på mig gjorde ett
starkt intryck och som jag ansåg nästan innehålla summan
af mänsklig lefnadsvishet, var Bacons af Skogman öfversatta
»Försök», hvilka Bacon själf ansåg för de bästa han skrifvit.

Af de svenska skalderna var det knappt någon mera än
Tegnér, som fullt hänförde mig. Kellgren och Leopold
uppskattade jag endast såsom tänkare, och Franzén fann jag
älskvärd men litet pjollrig. Fosforisterna med Atterbom i spetsen
voro för mig onjutbara. Geijer var min hjälte, men ehuru
jag helt och hållet sympatiserade med hans affall, läste jag,
märkvärdigt nog, helst de skrifter han författat förut.

Inom romanlitteraturen intresserade mig mest den fina
uppfattningen af hvardagslifvets enskildheter, hvarför jag
gärna läste Cederborgh och Fredrika Bremer, som
först i Sverige med framgång anslagit denna ton. Med
förtjusning läste jag ock C. J. L. Almqvist, som vid denna tid
förvred många hjärnor. Mig föreföllo dock hans tendenser
oklara och hans innersta själstillstånd knappt normalt, men
desto mera beundrade jag hans beskrifningar och hans stil.
I Bulwers den tiden så omtyckta romaner var det tvärt om
reflexionerna mera än själfva berättelsen, som intresserade
mig. Min favoritförfattare var och förblef alltid Walter
Scott. Något djupare bevandrad i den tyska, franska och
engelska litteraturen blef jag aldrig.
För att tvinga mig till flit, gjorde jag upp samläsning
med Hedenlund, och under en termin, som vi studerade
Cicero, började vi kl. 4 om morgnarna, då det var jag som
inställde mig hos Hedenlund, som hade disciplar, hvilka han
ej kunde lämna. Jag väckte mig genom att binda ett snöre
från en stol i min ena fot, och detta ryckte mig vaken, då
sömnen mot morgonen blef orolig. Vi ändrade dock sedan
timmar, enär det befanns, att en viss sömnaktighet inträdde
senare på dagen.

Vintern 1836—1837 gjorde jag två stora förluster genom
ärkebiskop Rosensteins och excellensen Wetterstedts
dödsfall. Upplösningen af den förres hus vållade mig mycken
tomhet och ökade min fars ekonomiska svårigheter, enär
han på borgen för Rosenstein förlorade omkring 30,000
kronor, däraf dock en del ersattes vid ärkebiskopinnans död
genom hennes testamente af nådårsbehållningen. Af
Wetterstedtska huset hade jag väl egentligen icke godt mera än
under ett och annat sommarbesök på Finspong och vid
uppehåll i Stockholm på resorna mellan Upsala och
Stjernholm, men de blickar jag därunder fick kasta på
framstående personer och den förnäma världen intresserade mig
mycket.

Efter fyra terminer i Upsala aflade jag kansliexamen.
I filosofi förhördes jag därvid, efter föregången tentamen,
af professor Boström, hvilken sedermera, då jag såsom
justitiestatsminister framlade representationsförslaget, skall
hafva förklarat sig icke begripa möjligheten af att han
kunnat approbera en så underhaltig tänkare som detta
förslags författare. Hemligheten lät förklara sig däraf, att
jag tagit ett privat kollegium af hans docent Sigurd Ribbing,
som lärt mig de satser och uttryckssätt, Boström
företrädesvis ansåg såsom proban på en förnuftig tankegång.

Sommaren 1838 bjöd min far mig och min bror Karl,
som redan ett år förut afslutat sin kurs i Upsala, på en
resa i Tyskland, med villkor, att den icke fick kosta öfver
en viss summa, jag vill minnas 600 kronor för hvardera,
resan genom Sverige inbegripen, att vi skulle föra dagbok
och att vi skulle besöka Gross Hennersdorf, ett
institut bredvid Herrnhut i Sachsen, där vår fader
under tre år fått den del af sin uppfostran, hvarpå
han satte högst värde. För resan till Ystad, som
skedde med skjutshästar för en gammal skallrande
jaktvagn, associerade vi oss till minskning af
kostnaden med en magister Leonhardson, som ock ville
företaga en lustresa i Tyskland och följde med oss
till Berlin.

De nya öfverraskande intrycken började för mig
redan i Skåne, som var så olikt allt hvad jag
förut sett. Bokskogarna hänförde mig framför allt,
och själfva Kristianstad, som på sin stora slätt
sedermera många gånger förefallit mig rätt prosaiskt,
uppfyllde mig nu med romantiska känslor. Vi kommo
dit en vacker sommarafton. Hundratals kor drefvos
från Näsby fälad in till den af löpgrafvar och
fästningsvallar omslutna staden, och min fantasi
målade de sjungande vallflickornas drag, som
mina ögon icke kunde urskilja, i en blomstrande
fägring. En afdelning af Vendes ridande artilleri
ryckte in från exercisfältet med sina kanoner; och vid
Norreport underkastades vi ett militäriskt förhör och
aflämnande af våra pass, innan fällgallret öppnades
och vi fingo tillåtelse att inkomma, hvilket allt
försatte mig i en ny värld. Den skånska dialekten,
de trubbiga kyrktornen, den kostliga allmogedräkten i
Ystadstrakten jämte mycket annat förut osedt väckte
ock min högsta förundran.

Från Ystad gingo vi öfver till Greifswald med
postångfartyget Svenska lejonet, och jag erinrar
mig ännu den högtidliga stämning, hvarmed jag första
gången beträdde utländsk jord. I början var det för
öfrigt ingenting, som föreföll mig så främmande som
att höra barnen tala tyska.

Till Berlin fortsatte vi färden i diligens, och
som jag mådde illa af att åka baklänges i täckt
vagn, blef det nu ett afbrott i min njutning af den
utländska resan. I den preussiska hufvudstaden njöto
vi en förekommande välvilja af den svenske ministern
baron D'Ohsson och hans fru. Vi hade tagit in i ett
hotell i gamla staden och fått oss
anvisade ett par anspråkslösa rum, med hvilkas tarfliga
möblering vi gärna nöjde oss för det billiga prisets skull.
Sedan vi emellertid gått ut i staden och efter några
timmar återkommo till vårt logis, funno vi till vår
öfverraskning rummen elegant ommöblerade och på ett bord en
mängd bref, hvaruti obekant folk anbefallde sig i vår ynnest.
Gåtan löstes, då vi fingo se oss anmälda i Fremdenblatt
såsom »Freiherr von Geer, Kansler von Schweden, mit Sohn
und Gouverneur». Karl stod i passet benämnd e. o. kanslist;
jag student och Leonhardson magister, och däraf hade man
dragit sina slutsatser i Fremdenblatt.

Efter en veckas vistelse i Berlin och en utflykt till
Potsdam foro vi vidare i diligens till Leipzig. Vi besökte
därifrån slagfältet vid Lützen på den dag, då jag fyllde
mina 20 år, och åkte ett par mil på det första nyss
öppnade järnvägsstycket i Tyskland på linien från Leipzig till
Dresden. Vår resplan var så uppgjord, att vi skulle åka
genom sådana trakter, som icke erbjödo några större
naturskönheter, men att resan skulle hufvudsakligen göras till
fots. Sedan vi från Leipzig med en forvagn kommit till
Chemnitz, expedierade vi en gemensam kappsäck oss i
förväg och togo ränslarna på ryggen samt vandrade öfver en
arm af Erzgebirge till Freiberg och vidare genom det
vackra Tharand till Dresden. Under vägen riktade jag min
ritbok med några vackra vyer, vida öfverträffande dem jag
tagit vid Charlottenberg och Potsdam. Tafvelgalleriet i
Dresden beskådade jag med en måhända något uppskrufvad
entusiasm och skref i min dagbok lika käcka som omogna
omdömen om de stora mästarnes verk. Om omogenhet
gaf naturligtvis dagboken i sin helhet vittnesbörd men
tillika, efter hvad mig sedermera synts, om en vaken
iakttagelseförmåga och en liflig uppfattning.

För att genom Sachsiska Schweiz komma till Gross
Hennersdorf behöfde vi öfverskrida den böhmiska gränsen
och begärde därför att få våra pass viserade af österrikiske
ministern i Dresden, då vi försummat det i Stockholm.
Men detta vägrades oss till följd af den misstänksamhet

mot svenskar, som uppstått i anledning af »die schwedische
Revolution», såsom ministern kallade de crusenstolpeska
oroligheterna, hvarom förstorade underrättelser nyss ingått.
Man sade oss dock på hotellet, att om vi ginge till fots
öfver gränsen, så skulle ingen fråga oss efter pass, och
detta råd följde vi sedan med framgång.

Sachsiska Schweiz förtjuste mig och föreföll mig, som
icke sett några höga berg, storartadt. Jag förlorade dock
all lust att här teckna några vyer, då jag öfverallt fann
gravyrer, tagna från alla möjliga punkter.

Då vi kommo till Gross Hennersdorf, firades där just
invigningen af ett Waisenhaus, som inrättats i stället för
det forna institutet, där min far blifvit uppfostrad. Af
honom kunde vi här icke finna något minne, men däremot
bevarades i tacksam hågkomst den gamle Louis De Geer,
som skänkt ofantliga summor till återupprättande af de
protestantiska kyrkorna i dessa trakter efter trettioåra
krigets förödelser; och såsom hans efterkommande visades
oss en vänlig uppmärksamhet.

Vår resa gick sedan, delvis till fots, genom Weimar,
Gotha, Frankfurt am Main till Heidelberg, som utgjorde
resans både slut- och glanspunkt. Aldrig har jag känt
mig så hänförd af något natursceneri som af Heidelbergs
slottsruin med dess omgifningar. Härtill bidrog
naturligtvis min ungdoms värme och begränsningen af hvad jag
förut sett, men äfven återsedt vid äldre år har Heidelberg
gjort på mig ett djupt intryck. -- Dels på ångbåt och dels
till fot följde vi sedan Rhein från Mannheim ända till
Düsseldorf. På en ångbåt gjorde vi bekantskap med ett
par hyggliga engelsmän, som tycktes trifvas i vårt sällskap,
ända till dess de upptäckte, att vi endast hade däcksbiljetter,
då bekantskapen hastigt afbröts. Från Düsseldorf foro vi
öfver Bremen och Hamburg till Lybeck, därifrån vi på ångbåt
återkommo till vår gamla jaktvagn, som stått insatt under
sommaren i Ystad och torkat ihop, så att de skallrande hjulen
allt som oftast, på och mellan gästgifvargårdar, måste lagas
under hemfärden, som togs genom Blekinge och Kalmar.

Detta var min första utländska resa, och jag fick
hvarken tid eller råd att göra någon ytterligare förr än jag
blifvit justitiestatsminister. Men äfven därefter hafva mina
resor hvarken varit många eller långa. Desto mer
epokgörande var den första. Den vidgade min erfarenhet och
utvecklade min själfverksamhet samt införde något mera
frimodighet i mitt väsende. Ej ringa nöje skänkte den
mig, medan den påstod, och kära minnen efteråt. Jag
visste icke, om jag skulle skämmas eller vara glad öfver
att jag ändå mot slutet längtade hem. Kanske var det
gladaste ögonblicket, då vi körde upp på gården till det
kära Stjernholm och åter fingo se föräldrar och syskon.

För att hafva flera vägar öppna, hade jag nu beslutat
att, i likhet med hvad min broder Karl gjort, jämväl taga
hofrättsexamen; och efter att hafva blifvit antagen till
extra-ordinarie kanslist i kammarexpeditionen af Kongl. Maj:ts
kansli, begaf jag mig därför på hösten åter till Upsala.
Jag upphjälpte nu något mina inkomster genom att mot
50 r:dr i terminen åtaga mig information för min kusin
C. G. von Rosen och fick bo kvar hyresfritt i
ärkebiskopshuset under nådåren.

Mest med ingifvelser från mina reseminnen författade
jag kort härefter några smärre uppsatser, som jag efter hand
insände till den i Upsala af docenten Lénström utgifna
litteraturtidningen Eos. Den första bland dessa artiklar,
innehållande en lekande karakteristik af de svenska träden,
gjorde lycka och fäste en viss uppmärksamhet vid min
person, som icke minskades af de efterföljande artiklarna.
Tidningen mottog en af dem med följande smickrande
omdöme: »Red. hälsar herr D. åter välkommen till Eos, ju
längre tid han varit borta och ju snillrikare hans uppsatser
alltid äro. Där är något af Ehrensvärd, ett helt originellt,
af inga böcker förvilladt, sätt att uppfatta tingen, särdeles
naturen och dess skönhet.»

Jag blef nu närmare bekant med de yngre litteratörerna,
bland andra B. E. Malmström och C. J. Bergman, som
utgåfvo ett par årgångar af en poetisk kalender vid namn
Linnea borealis, till hvilken äfven jag lämnade bidrag.
Mycket smickrad fann jag mig af att blifva vän och bror
med Böttiger, som var betydligt äldre än jag. Han bodde
i samma våning som jag uti ett stort rum, som han hyrt,
och hade redan då börjat blifva sjuklig och var ytterst
nervös. En afton kom han in till mig och sade sig vara
så sjuk, att han fruktade, att han icke skulle öfverlefva
natten, och som han tyckte det vara hemskt att kanske
ligga och dö ensam, frågade han, om jag icke skulle vilja
sitta inne hos honom öfver natten. Helt upprörd lofvade
jag detta och satte mig bredvid hans säng, då han lade sig.
Inom en kort stund somnade han och sof sedan godt och
oafbrutet hela natten. En annan afton skref jag efter hans
diktamen en vacker sång till Fredrika Bremer.

Ärkebiskopshusets första våning beboddes nu af
öfverstinnan Silverstolpe, född Montgomery. Hon samlade
hos sig hvarje torsdags afton en krets af flera bland
Upsalas mest framstående personligheter. Bland dem var
Geijer, som dock efter sitt »affall» mera sällan inställde sig
i det starkt konservativa sällskapet. Vidare Törneros,
Atterbom, Fahlcrantz, Palmblad, Böttiger, båda Schrödrarne,
Tekla Knös med sin mor och något senare Gunnar
Wennerberg m. fl. Äfven jag var en gång för alla ditbjuden
och försummade nästan aldrig att infinna mig, ehuru alltid
blott såsom en tyst åhörare af de intressanta förhandlingarna.
Där lästes vanligen högt ur någon nyligen utkommen bok,
därvid hvem som helst fritt afbröt läsningen med sina
anmärkningar, som upptogos af andra och ofta utspunno sig
till de mångsidigaste recensioner. Intressant var i mitt
tycke alltid Törneros med sina träffande infall och djupa
reflexioner. För öfrigt konverserades om dagens allmänna
politiska och litterära ämnen, och en stund af aftonen var
alltid anslagen åt musik. Min moster, grefvinnan Rosen,
född Lagerstråle, biträdde härvid med sin sällsynt vackra
röst, och värdinnans systerdotter, den intagande Ava
Wrangel, förtjuste alla icke blott med sin sång utan med hela
sitt väsende. Adolf Lindblad kom ofta från Stockholm

med nykomponerade sånger, dem han själf
ackompanjerade, särskildt lifvande samtalen med sin kvickhet.

I Geijers hus var jag alltjämt en trägen gäst. Där
hade nu Gustaf Ugglas blifvit inackorderad, och han blef
snart min intimaste umgängesvän. En afton, då Jenny
Lind var där, sprungo vi änkleken i Karolinaparken
utanför Geijers hus, och som jag var en skicklig springare,
lyckades jag snart fånga henne och behålla henne, ända
till dess landshöfding Kræmer hittade på för att eröfra
henne att skuffa omkull mig i ett dike, på hvars kant jag
sprang för att hinna om honom. Han gjorde många
ursäkter och försäkrade, att det var ofrivilligt, men jag kände
nog på knuffen, att det var med berådt mod. Jag tröstade
mig dock med, att Jenny Lind tycktes anse det såsom en
otur jämväl för henne.

Vid andra tillfällen var Kræmer rätt vänlig emot mig,
och jag tillbragte mången angenäm afton i hans gästfria
hem på det gamla slottet, där sång och dans omväxlade
med societetsspektakler och lekar m. m. Äfven på landet
i Upsala grannskap hade jag mycken trefnad hos där
bosatta släktingar, såsom på Frötuna, Sandbro, Tisslinge, så
att jag nu fann mig förträffligt i Upsala. Med Gustaf
Ugglas gjorde jag öfver en påskhelg besök hos hans fader,
excellensen Ugglas på Forsmark, och därifrån utflykter
till Leufsta bruk, Dannemora och Österby. Kärast voro
dock alltid mellanterminerna på Stjernholm och samvaron
med grannarne däromkring.

Min äregirighet vände sig nu åt det litterära hållet.
Sommaren 1839 skref jag i ett lusthus på Stjernholm, i
smyg för alla, en afhandling öfver ett af Svenska
akademien utsatt estetiskt täflingsämne, angående konstens
förhållande till religionen, och insände det, försedt med ett
tänkespråk. Sedan berättade mig Knut Geijer i Upsala,
att han känt igen min stil i en af de till hans fader
öfversända täflingsskrifterna och att akademiens sekreterare,
Beskow, hade satt i fråga, att detta stycke borde
prisbelönas. Med bäfvande hjärta afvaktade jag därför
prisutdelningen men fick därvid icke en gång någon
mention. Geijer hade sedermera sagt till sin son, att
tankarna i uppsatsen voro själfständiga och rätt bra
men stilen alltför omogen för att kunna uppmärksammas
af akademien.

Såsom ett prof på mitt sätt att tänka vid tjuguett års
ålder, anför jag ur nämnda afhandling följande stycke:

»Det är först vid vetandets slut, som behofvet af
religion inträder; helt nära för den obildade,
och ett litet stycke längre bort för filosofen. Men
vetenskapens början är icke religiös; den innebär
tvärt om ett förkastande af all annan auktoritet än
det mänskliga förståndet, så att vetenskapen icke
stödjer sig på religionen, ehuru den leder dit. En
vetenskapsman kan därför vara en ateist, ända till
dess han närmar sig det högsta resultatet; men en
konstnär kan det icke, ehuru han därför icke måste
vara en kristen, eller ännu mindre en hedning. Han
måste alltid hafva, om icke religion, åtminstone den
religiösa känslan, som säger honom, att det gifves
något mera än det vi veta och något högre än det vi
se. Den blotta erfarenheten, att det sköna gifver
oss en njutning, utan att det ändock kan sägas vara
<i>nyttigt</i> till någonting, eller gifva oss något slags
fördel, nederslår ovillkorligen materialismen. Men
funnes icke en sådan njutning, utan kunde vi
reducera dem alla ytterst till materiella mål,
så är det osäkert, huruvida: vetenskapen någonsin
skulle kunna stadfästa begreppet Gud; och funnes
icke en sådan njutning, så skulle äfven möjligheten
af <i>tro</i> på den uppenbarade religionen i hög grad vara
försvårad. Konsten, som gifver oss denna njutning, är
således ett samband mellan religion och vetenskap och
har därigenom sin högsta och sin innersta betydelse.»

I en af Upsalatidningarna förekom en gång ett insändt
skarpt utfall mot de vid universitetet studerande
adliga ynglingarne, hvilka skuros öfver en kam,
såsom rika och lättsinniga dagdrifvare, hvilka endast
tänkte på sina kläder och mindre ädla nöjen. Detta
retade mig, och jag insände en artikel, däruti
beskyllningarna på ett ironiskt sätt återkastades. En
häftig polemik härom fortsattes sedermera,
utan att någondera sidan tillkämpade sig en afgjord
seger i allmänna meningen. Striden hade förts anonymt
allt igenom, och sedan den afstannat, kommo vi under
fund med, att däruti deltagit på min sida Gustaf
Ugglas och såsom mina motståndare Sigurd Ribbing och
B. E. Malmström, hvilket icke hindrade, att vi hela
tiden varit och framdeles förblefvo de bästa vänner.

Äfven i ett annat ämne uppträdde jag polemiskt
och anonymt i en Upsalatidning. Den tiden
var det ett prerogativ för militären att bära
mustascher. Endast då man skulle exercera beväring
ansågs det tillbörligt för en student att någon tid
förut bereda sig därtill genom att låta mustascherna
växa. Men så snart exercistiden var slut, borde
man åter beröfva sig denna prydnad. Nu var det
många, som trodde, att det afgjorda företräde, som
officerarne i det sociala lifvet åtnjöto, till en
del berodde på mustascherna. En och annan civil hade
därför försökt att trotsa det allmänna bruket men
möttes af ett starkt ogillande från officerarne
och ansågos äfven af andra för oförskämda. Som
jag tyckte, att mina beväringsmustascher klädde
mig förträffligt, lät jag dem sitta någon tid efter
slutad militärtjänst och beslöt att bryta en lans för
deras bibehållande. Jag skref därför en uppsats om
kastanda och militärdespotism, som sträckte sig så
långt, att man till och med ville förneka andra den
manliga prydnad, som naturen skänkt så väl den ene
som den andre, men att det var tid att en gång bryta
bojorna. Innan jag insände mitt opus till tidningen,
rakade jag likväl fegt nog af mina egna mustascher
för att undgå all misstanke om författarskapet men
i uppsåt att framdeles låta dem åter växa, om jag
lyckats besegra fördomen. De kommo likväl aldrig
mera öfver mina läppar men bibehöllos af åtskilliga,
som måhända funno mitt teoretiska försvar giltigt
och därför ansågo sig med godt samvete kunna bära
sina knäfvelborrar; och den stora reformen är länge
sedan fullständigt genomförd.

För juridiken hade jag icke mycken håg. Dock kände
jag, huru en hemlig sträng träffades i mitt inre,

då professor Lindblad, efter en tentamen, sade, att såsom
adelsman borde jag en gång kunna komma in i Högsta
domstolen, af hvars ledamöter hälften den tiden skulle
vara af frälse börd; likasom då en aktad magister
Loenbom yttrade, att då man hade hufvud och hette De
Geer, borde man gå så långt som vägen räckte. Det
var visserligen icke fullt tillfredsställande, att
börden antogs såsom villkoret för mig att komma fram;
men otvifvelaktigt var det sant, ty utan min börd
hade jag säkert icke, åtminstone icke så tidigt,
kommit att spela någon framstående roll.

De juridiska studierna skötte jag någorlunda bra, så 
att jag mot slutet af 1840 var färdig med hofrättsexamen.

Omedelbart efter slutade examina lämnade jag Upsala,
där jag tillbragt den långt största delen af åtta
år, hela tiden boende i ärkebiskopshuset. Under de
närmaste åren därefter gjorde jag från Stockholm ett
par kortare besök, men sedan dröjde det, som jag vill
minnas, sjutton år, innan jag återsåg denna skådeplats
för min ungdomstid. Jag hade under tiden föga tänkt på
Upsala, upptagen som jag varit af helt andra föremål,
och bland annat bosatt tio år i Skåne och tre i
Jönköping. Men då jag åter slagit mig ned i Stockholm,
såsom en mogen man och Justitiestatsminister, tog
jag mig ledig en sommardag och for ensam på ångbåt
till Upsala. Redan åsynen af domkyrkotornen och det
gamla slottet på sin höga sandås försatte mig genast
i en underbar stämning, och då jag steg i land, kände
jag mig såsom genom ett trollslag åtminstone tjugu år
föryngrad. Känslor och tankar, som varit skrinlagda
allt ifrån ynglingaåren, trädde nu så lefvande fram,
att jag invärtes blef åter helt och hållet en pojke.

Ett par timmar vandrade jag gata upp och gata ned och fann 
på de flesta ställen allting sig så likt, att jag var 
färdig gå upp i de hus, där mina vänner bott, och höra 
efter, om de voro hemma. Domtrappehuset, där min skola 
varit logerad och i hvilket jag så många gånger af 
gammal vana sprungit upp äfven som student, då jag gått i 
tankarna, stod alldeles oförändradt, inbjudande till nya
språng; och i stenläggningen på gatan utmed domkyrkan, 
som varit min vanliga utfartsväg från ärkebisbopshuset, 
kände jag igen snart sagdt hvarenda sten i den lilla djärfva 
bergskedja, som bildar den så kallade borgmästarraden, 
en bekantskap, som jag sedermera under trettio år allt 
emellanåt förnyat och funnit alltid vara densamma. Ett 
annat minne af denna passage, som trängde sig fram, var
den ohyggliga blåst, som nästan alltid om vintern
svepte omkring domkyrkan och, i förening med halkan
på den bara isgatan, gjorde gåendet lika obehagligt
som svårt, så att en gammal upsalabo påstod, att man
från ingången af november måste i Upsala ständigt gå
med krokiga knän, om man icke skulle falla.

Mycket fann jag visserligen både förändradt och
nytt. Karolinaparken och Kræmers planteringar på
den kala slottsbacken hade vuxit höga; men de fyra
träden, som kallades fröknarna Fock, uppe på en af
slottsruinens tegelhögar, hade däremot icke vuxit
alls. En stund stannade jag i det hörn, där jag,
flanerande med Hedenlund, plägat stå och afvakta
den turkiska musiken och betrakta alla de åhörare,
som strömmade dit. Förgäfves kastade jag mina blickar
upp till de fönster, där man fordom kunnat hoppas få
se ett vackert ansikte. Endast få människor syntes på
de folktomma gatorna, och bland dem ingen enda bekant
till mig, som förr känt hela staden. Jag skulle säkert
blifvit förbluffad, om jag mött någon af mina kamrater
och funnit honom vara, liksom jag, en äldre man. Det
började kännas underligt, då jag eftersinnade,
att sannolikt ingen enda nu fanns kvar och att mitt
lefvande gamla Upsala nu var för mig en död stad.

Men plötsligen uppenbarade sig Böttiger, som nu var
en välbeställd professor och gift med Disa Tegnér. Han
hade från sina fönster sett en person stryka fram och
tillbaka på gatan och slutligen igenkänt mig. Han förde 
mig upp i sin våning, gjorde mig bekant med sin fru och 
följde mig därefter på min fortsatta promenad. Jag kunde 
aldrig funnit någon bättre skickad att för mig 
sammanbinda mitt gamla Upsala med det närvarande. I fina och 
kvicka drag gaf han mig flera af mina ungdomsvänners 
fortsatta historia och presenterade mig de nybyggda 
husen, af hvilka ett, byggdt af en skräddare, som hade en 
stor ladugård, fått namnet Saxen Koburg, ett annat på en 
afbränd tomt kallades Brandenburg, och en hel rad af 
små oformliga hus på en tomt, som blifvit donerad till 
akademien af dess gamle kursor, sades vara uppförda i den 
»kursoriska stilen» o. s. v. Med synnerlig förkärlek visade
han mig de nya nationssalarna, för att ådagalägga, med 
hvilken ifver studenterna gjorde sig bofasta i Upsala. Han 
lefde nämligen uti en stor fruktan för den då lifligt 
ventilerade frågan om universitetets flyttning till Stockholm. 
Jag sökte bibringa honom min öfvertygelse, att rätta 
lösningen vore <i>ett</i> universitet i Stockholm och <i>ett</i> i Upsala 
och att man därför icke i Upsala borde motsätta sig en 
högskolas upprättande i hufvudstaden.

Småningom bleknade emellertid härunder mina nyväckta
ungdomsillusioner, och jag återvände till Stockholm,
mycket nöjd med min Upsalafärd men lika gammal som
då jag for dit.

<img></img>
</chapter>
<chapter name="Ung man i verken (1841-1843)">
<table o>
<td c><h2><small>UNG MAN I VERKEN.</small></h2>
<td c><h2><small><small>(1841—1843.)</small></small></h2>
<td c>——
</table>

Med afslutandet af studiekursen var det också slut
med allt underhåll hemifrån, och det gällde nu att
taga sig fram på egen hand. Min far hade nämligen på
förhand sagt oss, att han icke kunde lämna sina barn
några bidrag, sedan vår uppfostran var gjord och vi
blifvit myndiga.

Genom min bror Karls mellankomst fick jag genast
en oväntad framgång. Han var anställd såsom
riddarhuskanslist under riksdagen, en plats, som
var ganska begärlig och aflönad med 3 r:dr b:ko
om dagen. Däremot var notariernas protokollsföring
ytterst ansträngande, och då en sådan plats just nu
blifvit ledig, fanns ingen, som kunde snabbskrift,
benägen att åtaga sig densamma. Karl erbjöd sig då att
göra det, under villkor, att jag antogs efter honom
till kanslist, och sålunda fick jag, få veckor efter
det jag lämnat universitetet, för någon tid en aflönad
anställning, hvartill kom, att Karl, som kort därefter
blef utnämnd till andre sekreterare i kabinettet,
lät mig hyresfritt bo i det ena af hans två rum, så
att jag var väl försörjd, så länge riksdagen räckte.

Såsom riddarhuskanslist fick jag godt tillfälle
att sätta mig in i riksdagsmaskineriet och att göra
personliga bekantskaper, åtminstone till utseendet,
med adelns ledamöter, bland hvilka voro många af
Sveriges mest framstående män. Ett af göromålen var
nämligen att under hela plenum stå
bredvid landtmarskalkens stol, dels för att göra honom
uppmärksam på hvilka ledamöter, som begärde ordet,
och dels för att läsa upp de utskottsbetänkanden,
som föredrogos. Det var icke utan mycken rädsla,
som jag första gången höjde min stämma till en
sådan innanläsning, och, under mitt bemödande att
göra det tydligt och väl, läste jag så långsamt, att
Hartmansdorff sade till riddarhussekreteraren, att
det icke dugde att låta den där nye kanslisten läsa,
ty det tog alltför mycken tid. Efter den läxan öfvade
jag mig att läsa fort och kom däruti slutligen till en
verklig virtuositet. I riddarhussalen studerade jag
ock af nödtvång konsten att <i>stå</i> utan afbrott i fem
à sex timmar i rad. Mellan plena var det ett ändlöst
skrifvande för att delgifva de fyra stånden hvarandras
beslut. Utskottsbetänkandena föredrogos och afgjordes
innan de blifvit tryckta; föredragningslistorna
trycktes aldrig och skrefvos blott i två exemplar,
ett för landtmarskalken och ett som skulle ligga
på bordet i kansliet, där de af adelns ledamöter,
som togo någon närmare kännedom af ärendena, mellan
plena sutto och läste dem. Före afgörandet upplästes
betänkandena i sin helhet, och vid voteringarna höllos
två upprop, då en bänk i sänder trädde inom skranket
kring landtmarskalksbordet, och förteckningen på
alla, som tagit ut pollett men af hvilka vanligen
icke ens fjärdedelen fanns i staden, upplästes två
gånger. Detta drog ut nära halfannan timme, och om
votering begärdes, medan någon bal eller större
supé pågick, var det kanslisternas åliggande att
genast skicka dit en vaktmästare med underrättelse,
då gästerna kunde hinna fram till andra uppropet
och »votera för uniformen», såsom det hette,
enär de ankommande, som till största delen voro
garnisonsofficerare, icke visste, hvarom frågan var,
utan af vederbörande ledare fingo upplysning, om de
borde rösta ja eller nej.

Landtmarskalken, i stor uniform, for alltid i
sjuglasvagn upp till plena, och i riddarhusfarstun
stod en gardesvakt, för hvars befälhafvare hvar
och en, som ville inträda i salen, måste uppvisa sin
pollett. Salen var oeldad och


endast försedd med ostoppade träbänkar, utan
ryggstöd, hvarför ledamöterna sutto klädda i kappor
och galoscher med hattarna på, utom den som talade,
hvilken, jämte det han aftog hatten, vanligen steg
upp på bänken. Anförandena börjades alltid med
orden: »Högvälborne herr grefve (eller friherre)
och landtmarskalk, höglofliga ridderskap och
adel.» En stor del af anförandena voro skriftligen
författade och upplästes ur papperet, men den
muntliga diskussionen blef ofta ganska liflig,
ehuru alltid med iakttagande af den strängaste
ordning, som upprätthölls af landtmarskalken och
riddarhusfiskalen. Om någon stannade på stora gången
eller talade från någon annan bänk än sin egen, såg
man genast fiskalen utkräfva en r:dr i plikt och
under husets munterhet bära sedeln högt upplyftad
till sparbössan vid landtmarskalksskranket. Antalet af
närvarande adelsmän uppgick stundom till flera hundra
men stundom knappt till mera än ett tiotal, ehuru
några af kansliet också voro riksdagsmän. Mångsidighet
och sakkunskap funnos utan tvifvel företrädesvis
i detta stånd men också många afsigkomna och
tvetydiga personer. Oaktadt största delen af de högre
ämbetsmännen där hade säte, var det likväl så långt
ifrån att opposition mot regeringen saknades, att
den tvärt om vid 1840—1841 års riksdag i början hade
pluralitet på riddarhuset och till och med insatte
grefve Karl Henrik Anckarsvärd till ordförande i
konstitutionsutskottet. Då jag kom till riksdagen,
hade likväl regeringen åter fått öfverhand, och
Hartmansdorff skötte tömmarna med lika mycken insikt
och klokhet som kraft.

Debatterna på riddarhuset började ingifva mig något
sinne för det parlamentariska lifvet, men märkvärdigt
nog kände jag mest sympati för de konservativa
personerna, under det jag företrädesvis omfattade
de liberala åsikterna, och kände mig därför alltid
mest tillfredsställd, då en konservativ någon gång
uppträdde på den liberala sidan.

Mina vänners antal ökades under denna riksdag bland
andra med Gudmund Silverstolpe, känd såsom poet och
karikatyrritare samt för sina kvicka infall och för sin 
ovanliga längd. Han var en glad själ med det bästa
hjärta och därför mycket eftersökt i alla lustiga
lag samt ägde en ofantlig samling korkar till de
champagnebuteljer han varit med om att tömma; men i
olikhet med Nybom tog han däraf ingen skada. Efter
riksdagens slut öfvade vi oss tillsammans att skrifva
snabbskrift för att vid nästa riksdag kunna sitta
vid adelns protokoll.

Tiden emellan dessa båda riksdagar var för mig
hufvudsakligen upptagen af ett ovisst sökande af hvad
som skulle blifva min framtid. Min tanke att söka den
i ett rikt parti blef snart öfvergifven. Jag kände
en ung, vacker och intagande flicka, som redan var
ägarinna till ett af Sveriges stoltare herresäten,
hvars historiska minnen särskildt tilltalade mig,
och jag trodde mig märka, att jag icke af henne var
illa omtyckt, på samma gång som hennes mor bemötte
mig med en förekommande vänlighet. Hon var dessutom
god vän med mina systrar, och alla omständigheter
förenade sig att göra henne till ett af de bästa
partier en ung man kunde önska sig. Men det fanns en
annan ung flicka, hvars bekantskap jag såsom student
gjort i professor Geijers hus, hvilken snart sagdt
från första stunden hade intagit mig. Hon var kvick,
glad, fint bildad, och för hennes karakter hade jag
en säker borgen däruti, att hon var Agnes Geijers
bästa vän. Hennes utseende var i sin helhet täckt och
ögonen så förtjusande, att man glömde se på hennes
fula mun. Föräldrarna voro förmögna men ej rika,
helst deras egendom bestod af järnbruk, som ofta äro
underkastade ogynnsamma konjunkturer, och de hade
många barn, som därför hvart för sig icke kunde ur
penningesynpunkt kallas oberoende. Deras hem låg i
Vermland, men de gjorde årligen besök i Upsala och
Stockholm, där jag flitigt fortsatte bekantskapen.

Under en ångbåtsresa till Upsala, som jag gjorde
för att tjäna såsom cicerone åt den förstnämnda af
mina inklinationer och hennes mor, blef jag bjuden
att tillbringa en del af sommaren hos dem på landet;
och redan förut hade jag fått en dylik bjudning till
Vermlandsbruket. Jag hade nu
att välja, hvilketdera jag skulle antaga, ty att
antaga båda tillät hvarken tiden eller kassan; och
dessutom kände jag mig här stå vid en skiljoväg för
hela lifvet. Lifligt erinrar jag mig den inre strid
jag nu utkämpade. Jag bodde denna gång i Upsala
hos Gustaf Ugglas, som nu hade hyrt ett litet
hus inuti en trädgård. Han var borta den afton,
då jag sittande i ett öppet fönster fattade mitt
beslut. Alla förståndets beräkningar talade för den
ena, och jag trodde mig — ehuru möjligen alldeles
ogrundadt — endast behöfva utsträcka handen för
att gripa hvad man kallar lyckan. Däremot hade jag
en förkänsla af att jag icke skulle lyckas, om jag
försökte att vinna den andra, så framt jag icke på
något oförklarligt sätt kunde själfständigt bjuda en
hustru en hedrande och oberoende ställning. Denna
gång segrade dock min bättre natur. Jag kunde icke
dölja för mig själf, att ehuru jag icke för denna
sistnämnda hade någon öfverväldigande passion, så
var hon likväl mitt hjärta närmare än den första,
och jag insåg det orätta i att bjuda min hand åt
någon, som jag tyckte mindre om än en annan. Dagen
därpå under hemresan till Stockholm förkunnade
jag därför till mitt något förvånade ressällskap,
att jag vid närmare öfvervägande fann mig icke få
tillräcklig tid för mina göromål att denna sommar
hörsamma den vänliga bjudningen. — I stället for jag
senare till Vermland och hade där mycket roligt. Hela
familjen var högsinnad och mycket intelligent. Där
fanns knappt någon punkt på det vackra stället, vid
hvilket icke något träffande infall var fästadt. Den
lifliga bruksrörelsen, skaror af kommande och farande
gäster, som begagnade den obegränsade vermländska
gästfriheten; societetsspektakel, sjöpartier och dans
gjorde vistelsen glad och angenäm för alla. Jag blef
allt mera betagen men kunde icke komma till några
säkra utsikter, och året därpå blef det slut med allt
hopp, då en rival blef mig föredragen.

Detta var mitt allvarsammaste tycke före det, då
jag träffade den rätta. Senare hade jag visserligen ännu 
ett, något mindre häftigt, men med lika liten framgång.
Småtycken infunno sig oupphörligen till oräknelig
mängd. Hjärtats angelägenheter hindrade mig dock icke,
utan snarare tvingade mig, att tänka på lefvebröd
för framtiden.

Utsikterna voro icke synnerligen lofvande. De unga
männen i verken buro titeln af kungliga sekreterare,
men dem bestods, såsom extraordinarie, i de
flesta ämbetsverk icke annat arfvode för deras
tjänstgöring än lösen för två lispund talgljus efter
markegångspris, omkring 20 kronor. Man kunde dock
genom uppvaktning förtjäna sådana ljuspenningar
på mera än ett ställe, och jag hade en samtida,
som kallades talgoxen, därför att han ordnade sin
tjänstgöring så, att han erhöll talgljus på fem
à sex olika håll. I justitierevisionen plägade
mot slutet af året, då ljuspenningarna utföllo,
tillställas på Blå porten en storartad sexa, som
kallades talgkalaset, emedan det ungefär slukade
hela årsinkomsten. Orvar Odd tillämpade på kongl.
sekreterarne, att de så intet, intet heller uppskära
de, men Salomo i all sin härlighet var icke klädd
som en af dem.

Första hösten efter 1841 års riksdag sökte jag mig
plats såsom tingskrifvare hos lagman Oxehufvud i
Karlskoga. Det fogade sig så, att en kamrat från
riddarhuskansliet, Vilhelm Stråle, där skulle
hålla sina första ting, och jag valde denna plats
företrädesvis därför, att den var belägen icke
så långt ifrån det ställe, där jag då ännu hade
mina käraste förhoppningar fästade. Själfva tingen
intresserade mig rätt mycket för den inblick de gåfvo
mig i folkets lif och förhållanden, och jag åtnjöt
den största välvilja både i lagman Oxehufvuds hus
och på det i nära grannskap belägna Bofors hos den
talrika och älskvärda familjen Lagerhjelm. Arbetet,
som börjades kl. 4 om morgnarna, var emellertid
ganska strängt, och någon egentlig smak för juridiken
hade hos mig ännu icke vaknat. Jag kunde för ålderns
skull ännu icke på ett par år få själf hålla ting,
och som jag här visserligen hade fritt vivre men
icke kunde förtjäna något till kläder, så slutade jag
min tingskurs till jul och återvände till Stockholm,
efter att hafva julat på Stjernholm.

Nu började jag tjänstgöra i åtskilliga ämbetsverk.
Under en session satt jag några gånger vid
kriminalprotokollet i Svea hofrätt men fann pedanteriet med skrifsättet och
det oupphörliga springet odrägliga. I
justitierevisionsexpeditionen anförtroddes mig nästan endast renskrifning och
kollationering. Bättre fann jag mig i
justitiestatsexpeditionen, där jag tämligen snart fick fastare fot och
förordnanden att sköta ordinarie tjänst. Här skulle promemorior
uppsättas i alla mål, som justitiestatsministern hade att
föredraga i konseljen, och dessa öfversattes sedan på franska
af en därtill särskildt anställd tjänsteman. Uppgiften var
att på en gång göra promemoriorna så korta, att konung
Karl Johan orkade med dem, men tillika så fullständiga,
att han icke behöfde begära muntliga upplysningar, af
hvilkas lämnande på franska justitiestatsministern
Törnebladh fann sig besvärad. Själfva konseljerna voro endast
pro forma, ty ärendena afgjordes alltid förut på enskild
föredragning af departementschefen. I viktigare frågor ägde
måhända någon föregående öfverläggning rum emellan
statsrådets ledamöter, men detta torde hafva varit ganska
sällan, och Karl Johan ansåg det alldeles obehöfligt. På
föredragningslistorna plägade han själf teckna »approuvé»,
»ajourné», eller något dylikt, och sedan kunde protokollet
uppsättas färdigt innan konseljen hölls. En stor svårighet
var att få de utgående expeditionerna underskrifna, ty
Karl Johans namnteckning, som var lång i sig själf, tog
mycken tid i anseende till hans tunga hand och åtskilliga
slängar och punkter, som alltid med precision åbragtes.
Till kammartjänaren Dottas förtviflan tryckte han ock
vanligen sönder uddarna på ett par tre gåspennor och
bortkastade dem, innan han fick någon, hvars gång han
gillade. Ofta fick man vänta tre veckor, innan man återfick
expeditionerna för en konselj underskrifna; och var det
några, som voro synnerligen brådskande, måste man
inlägga dem i ett särskildt omslag, som icke fick innehålla
mera än tre. Men då hände det någon gång, att man
fick en underskrift på köpet, tecknad å själfva omslaget,
som kungen tagit för en expedition. De ofantliga
uppstaplade högarna af franska föredragningslistor
intygade emellertid ojäfaktigt, att Sverige många år
verkligen styrdes på franska.

Karl Johan själf såg jag icke ofta, och han var
under sina sista år icke mycket ute. På den bal,
som gafs å börsen för att fira hans tjugufemåriga
regeringsjubileum, såg jag dock ett karakteristiskt
drag af den gamle hjältens viljekraft. Han skulle
stiga upp ur en soffa, men benen ville icke strax
göra tjänst. Norske statsministern Due, som märkte
detta, räckte honom då sin hand men fick en ljungande
vredgad blick, och i ögonblicket stod konungen utan
hjälp upprätt på golfvet.

Samtidigt med min tjänstgöring i
justitiestatsexpeditionen arbetade jag ock i
riksarkivet, där äfven jag fick en liten andel af
Hans Järtas riksarkivarielön. som han hel och hållen
delade ut till extraordinarie tjänstemän. Jag ordnade
och registrerade där en del papper hörande till Karl
XII:s historia, om hvilken tid jag redan hade en roman
i tankarna.

Under ett tillfälligt förfall för sekreteraren
uti den då arbetande unionskommittéen, förrättade
jag också hans tjänst och skref då åtskilligt efter
diktamen af Hartmansdorff, som var kommittéens svenske
ordförande. Jag lärde mig då att beundra honom bland
annat för hans oerhörda arbetsamhet. Då jag hade något
att tala om, måste jag antingen besöka honom kl. 6
om morgnarna eller ock passa på och följa honom, då
han gick hem om middagarna från kammarrätten. Någon
annan stund på dagen hade han ej ledig.

Redan under år 1841 utgaf jag min första bok,
»Hjärtklappningen på Dalvik», däruti själfva
novellen egentligen blott var en stomme för en massa
iakttagelser och reflexioner. Det första kapitlet,
som är det långt bästa af boken, var skrifvet för att
utgöra en själfständig skiss, men då ett par läsare
af manuskriptet ifrigt uppmanade mig att fortsätta
berättelsen, lät jag därtill förleda mig och 
sammansatte en hel tämligen onaturlig novell, hvilken likväl
för den tidens smak icke var så vidunderlig, som den
förefaller nu. Jag erhöll för manuskriptet ett par hundra kronor
af Lars Hierta, som nu blef min förläggare, och skördade
för öfrigt både beröm och klander. Större lycka gjorde
»S. H. T.», en samling skisser, som jag omkring ett år
senare utgaf och som vann tämligen vidsträckt bifall.

Utom honorarierna för dessa böcker förtjänade jag vid
denna tid något genom att ur utländska tidskrifter och
tidningar öfversatta åt »Svenska biet», en konservativ tidning,
för hvilken min gynnare Hartmansdorff stod i spetsen. En
annan af de konservativa ledarne, min släktkäre släktinge
Nils Tersmeden, erbjöd mig ock att blifva medarbetare uti
en tidning af hans politiska färg, jag tror det var Svenska
biet, men härtill nekade jag, under uppriktigt uppgifvande,
att mina politiska åsikter, i den ringa mån jag ägde
sådana, icke gingo åt det hållet.

Med de små inkomster, jag på detta sätt hopskrapade,
hade jag ganska svårt att slå mig fram utan att göra
skuld, hvilket icke föll mig in, då jag icke såg någon
utsikt att kunna betala den. Dock fick jag af min far, i
likhet med de öfriga syskonen och motsvarande ekipering
och utstyrsel för dem, i flera repriser, under några år sedan
jag lämnat Upsala, sammanlagdt ett par tusen kronor, hvilka
uppskrefvos såsom räntefritt lån. Mitt lefnadssätt var
ordnadt på den sparsammaste fot, så att jag t. ex. ett par år
bodde i ett rum inåt gården i Trumpetarebacken, som med
möbler, eldning och städning kostade 150 r:dr r:gs om
året. Jag drack aldrig vin, öl eller punsch på eget konto,
spelade icke kort och rökte icke tobak. Det enda, hvaruti
jag jämförelsevis utvecklade en ringa lyx, var uti kläder, i
det jag hade själfva Kæding till skräddare. Men detta
var också nödvändigt, då jag umgicks och ville umgås i
Stockholms högsta sällskapskretsar, fastän jag härvid
föreföll mig själf såsom en Don Ranudo de Colibrados. Min
kassa var nämligen icke sällan tom, och en gång måste
jag sälja min klocka, som inbringade 7 r:dr, för att kunna
lifnära mig till dess nästa inkomst utföll. Sedan fick jag
springa och se på kyrktornen, hvad klockan var, för att
passa på mina bjudningar i de förnämsta hus.

Den största försakelse jag hade att genomgå var
måhända, då Gustaf Ugglas efter slutade studier skulle
företaga en utländsk resa under två år och bjöd mig att göra
honom sällskap och få resan fritt, men jag måste afsäga
mig detta, dels emedan jag icke kunde uppoffra två år
utan att kunna arbeta för ämbetsmannabefordran och dels
emedan jag icke hade tillgångar att bestrida alla utgifter,
som måste förekomma utom själfva resan.

De ständiga näringsbekymren tyngde på mitt lynne,
som af naturen var gladt, och beröfvade mig den
frimodighet, som så väl anstår unga karlar. Då jag alltför väl
visste, huru svårt det var för min far att få sina inkomster
att räcka till för de nödiga utgifterna, hade jag icke hjärta
att till honom framställa någon bön eller önskan om
bidrag, som icke voro absolut oundgängliga. De skulle icke
heller kunnat gifvas mig utan på rättvisans bekostnad i
förhållande till de andra syskonen, och jag lämnade därför
så vidt möjligt de mina i okunnighet om huru knappt jag
verkligen hade det.

<img></img>
</chapter>
<chapter name="Vidare Stockholmsminnen (1843–1845)">
<table o>
<td c><h2><small>VIDARE STOCKHOLMSMINNEN.</small></h2>
<td c><h2><small><small>(1843—1845.)</small></small></h2>
<td c>——
</table>

På den tiden var excellensen grefve Karl De Geer
Sveriges rikaste man, och han åtnjöt äfven ett stort
personligt anseende. Hans hus var ställdt på en större
fot än något annat i Stockholm. Utom de middagar och
någon gång baler, som där gåfvos, hade grefvinnan,
som själf aldrig gick ut i världen, sina salonger alla
aftnar öppna för mottagning, och där var en talrikt
besökt samlingsplats för hofvet, corps diplomatique,
högre ämbetsmän och politiska familjer samt snart
sagdt hela den s. k. societeten. De besökande
kvarbjödos icke, men den, som ville, stannade
till supéen, för hvilken antalet munnar ej kunde
en timme förut beräknas men som alltid serverades
precis kl. 1/2 10, antingen de kvarstannande voro
några få eller uppgingo till 30 à 40 stycken. En
mängd betjänter inkommo då bärande små bord till
erforderligt antal med två kuverter på hvarje och
placerade dem i fönstren, framför sofforna och, om så
behöfdes, midt på golfvet i de tre salongerna. Några
utvalda anmodades att taga plats vid grefvinnans eget
stora bord i den innersta salongen. Den förnämste
bland herrarne fick sätta sig hos excellensen vid
ett litet bord i ett fönster, särskildt upplyst
af en enda ljusbit, som oföränderligt var två tum
lång vid hvarje supés början. Grefvinnan De Geer,
eller tant Ulla, som hon af mig och många kallades,
var ett lifligt och kvickt fruntimmer, som
till och med ibland kunde vara litet skarp,
ehuru hon hade ett mycket godt hjärta. Hon hade
ock någonting svärmiskt i sin natur och tyckte
icke om stockholmslifvet. Hon var ganska korpulent
men frisk och sade sig endast hafva två sjukdomar;
den ena var »hänsjuka» eller längtan från Stockholm
och den andra »ditsjuka» eller längtan till hennes
favoritställe Kulla Gunnarstorp i Skåne, där hon kände
sig såsom en ny människa och gjorde långa promenader,
under det hon i Stockholm ytterst sällan gick tvärt
öfver golfvet. Till en fru från landet, som prisade
Stockholm och sade, att det icke var så roligt att
sysselsätta sig med att göda höns och proppa kalkoner,
svarade hon: Hvad annat göra vi här?

Herrn i huset själf var en ståtlig man med ett
orubbligt lugn i lynnet, tämligen ordkarg men af ett
mera än vanligt sundt förstånd, som oftast träffade
hufvudet på spiken. Såsom landtmarskalk hade han
vunnit ett högt anseende för oväld och redighet;
och hans sätt att uttrycka en djupare sinnesrörelse
endast med att flytta tobaksbussen från ena sidan i
munnen till den andra har fått sin plats i historien.

I detta hus tillbragte jag mina flesta aftnar. De
trägnaste stamgästerna voro för öfrigt excellenserna
Stjerneld och Posse samt grefve Karl Gyldenstolpe med
familjer, baron Sprengtporten, grefve Erik Lewenhaupt,
engelske ministerns fru, Lady Cartwright, franske
ministern grefve Mornay, baron Brinkman, professor
Huss, min bror Karl, då han ej var utrikes, med flera.

Sällskapet var vanligen under aftnarna deladt i två
grupper, den ena inne hos grefvinnan och den andra
utanför hos excellensen. Där inne voro damerna och
de som af dem voro roade. Här höllo diplomaterna
till för det mesta. Mornay reciterade fransk poesi;
Brinkman förde talet på litterära ämnen och minnen
från den preussiska konungafamiljen, med hvilken han
varit nära förbunden. Den gamle Karl Gyldenstolpe
var af honom så besvärad, att han plägade stapla
upp en hop böcker på stolen bredvid sig, för att icke
Brinkman skulle kunna sätta sig där.
Båda gubbarna voro närmare åttio år, och Gyldenstolpe,
som varit en utmärkt mekaniker, ville vara i ro,
men Brinkman, som var liten, tandlös och full af
snus, for omkring som ett torrt skinn och skrek med
sin hesa röst. I denna salong afhandlades dagens
alla samtalsämnen, icke ens undantagen politiken,
om hvilken tant Ulla yttrade sig ganska fritt för
att vara i Karl Johans tid och i närvaro af hans
handsekreterare Erik Lewenhaupt.

I den yttre salongen var politiken
hufvudämnet. Sprengtporten och Platen förde vanligen
liberalismens talan, stundom med mycken ifver. Den
alltid stridfärdige Anton Gyldenstolpe, biträdd af än
en än en annan, stod dem emot; och värden, som mest
satt tyst och hörde på, skipade någon gång rättvisa
med ett kort inlägg i striden.

Hvarken i den ena eller andra salongen vågade
jag ännu deltaga i den allmänna konversationen
men var en uppmärksam åhörare. Då jag tyckte, att
utländingarne voro för många, brukade jag i den
aflägsnaste salongen samla omkring mig de Platenska
barnen, de halfvuxna flickorna Stierneld och stundom
en annan något äldre och berättade för dem sagor och
händelser från min egen barndom, hvilka med en stark
dramatisk färgläggning så roade dem, att de knappt
ville lämna mig någon ro från det jag inträdde. Sedan
de flesta gästerna gått, stannade jag ibland kvar en
stund och roade tant Ulla med mina observationer och
anmärkningar öfver personer och deras yttranden.

Utom grefvinnan De Geer funnos vid denna tid i
Stockholm tre andra äldre förnäma fruar, som icke
själfva längre voro ute i världen men ändock voro
tongifvande inom de högre kretsarna och kunde
hvar för sig åberopas såsom tillfredsställande
auktoriteter i fråga om hvad som gick an att göra
eller uraktlåta. Dessa voro grefvinnorna Brahe, född
Koskull, grefvinnan Fersen, född Piper, och grefvinnan
Karl Löwenhjelm, född Schönburg-Wechselburg. Bland dem
var jag endast så mycket bekant med grefvinnan Brahe,
att jag umgicks i hennes hus.

Hos Platens, som voro så mycket ute i stora världen,
att de knappt hade något eget hvardagslag, var jag
esomoftast på större och mindre bjudningar. Lotten
Platen bemöttes öfverallt som en furstinna,
ehuru hon uppförde sig själf så ödmjukt, som
det var möjligt och som om hon endast varit,
hvad hon i själfva verket var, hustru åt en
f. d. premierlöjtnant vid flottan. Hon var af
en typ, som numera icke finnes, och äfven förr
torde varit sällsynt. Hennes vana att säga folk de
utsöktaste artigheter midt i ansiktet gjorde, att
mången trodde henne icke vara uppriktig. Men så var
icke förhållandet. Det hörde till hennes natur att
företrädesvis se det goda hos alla och berömma det,
men om hon såg något, som hon icke kunde gilla, så
berömde hon det aldrig utan teg. Hennes utseende var
distingueradt, hennes hållning något stel men utan en
skymt af högdragenhet, och hennes väsen bar en sant
aristokratisk prägel. Varmt hjärtegod, visade hon sina
vänner uppmärksamhet vid alla möjliga tillfällen,
och hennes underdåniga vördnadsbetygelser för den
kungliga familjen kände inga gränser.

Platen själf var en fulländad gentleman, som ärft
mycket af sin fars envishet och äfven en del af hans
goda hufvud.

Dessa båda familjer gästade jag stundom om somrarna
äfven på landet; Platens på det ståtliga Örbyhus
och De Geers så väl på familjefideikommisset Leufsta
som på det ännu ej färdiga slottet Sundby och senare
äfven på Kulla Gunnarstorp.

En och annan af mina vänner, som kände svagheten af
min ekonomiska ställning, undrade öfver, att då jag
var nästan som barn i huset hos grefve De Geers, som
voro så rika, de likväl icke på något sätt för mig
underlättade kampen för tillvaron. Jag är öfvertygad,
att, om jag bedt därom, de gärna räckt mig en hjälpsam
hand, men då jag, i olikhet med så många andra,
aldrig gjorde det, trodde de väl, att jag hade hvad
jag behöfde; och i allmänhet har rikt folk svårt
att tro, att fattigt folk behöfver något. Säkert är,
att min ställning till dem nu blef vida
angenämare och mindre beroende än den talrika omgifnings,
som mer eller mindre lefde på deras bekostnad.

En annan familjekrets, däruti jag blef hemmastadd,
var den arfwedsonska, hvars chef, den gamle Karl
Arfwedson, var Stockholms störste järnexportör och
bankir. Han var en vacker, något kruserlig gubbe, som
i sin ungdom hade, liksom general Bonaparte, gjort sin
kur för m:lle Clary, sedermera Karl Johans gemål. Hans
båda döttrar blefvo gifta med två Cederströmar,
söner till generalamiralen grefve Cederström, som
var bror till min mormor, och den äldre af bröderna,
öfverstelöjtnant vid gardet till häst, var en god vän
till Stjernholmsfamiljen och hade mina båda äldsta
systrar ett par vintrar hos sig i Stockholm, där de
på detta sätt fördes ut i världen. Min syster Lovisa
blef också sedermera gift med direktör Arfwedsons
yngre son Edvard.

Hos Hartmansdorffs, som sågo tämligen mycket folk,
var jag ofta gäst, och för öfrigt umgicks jag i några
ämbetsmanna- och grosshandlarefamiljer. Bland mina
litterära relationer var gubben Brinkman, som jag
emellanåt besökte. Han led svåra plågor af hvad han
kallade tandvärk i hjärtat och kunde aldrig ligga till
sängs utan satt om nätterna påklädd och hopkrupen i
ett soffhörn. I öfrigt var han mycket pigg och sade
själf, att det var skada han snart måste dö i sina
bästa år (han var då 80). En dag berättade han, att
han till sin intimaste korrespondent, friherrinnan
Schwerin, hade skrifvit det af sina alltid numrerade
bref, som öfverensstämde med årtalet, jag vill minnas
det var 1843. Hos honom träffade jag Crusenstolpe, med
hvilken han gjorde mig bekant. Brinkman och jag hade
det gemensamt, att vi båda i en högaristokratisk
omgifning hyste liberala åsikter. Jag var tillsammans
med honom också bjuden på en splendid middag hos min
förläggare Lars Hierta, där jag fick sitta bredvid Jenny Lind.

På de stora baler, som gåfvos af de svenska, norska och 
utländska ministrarne med flera plägade jag vara bjuden 
och saknade därför icke särdeles att ej hafva råd att 
låta mig intagas på Amaranten eller Innocensen. Likaså
var jag ofta på spektaklet men köpte sällan eller
aldrig själf min biljett. Excellensen De Geer hade
abonnerad loge, i hvilken jag ofta fick en plats,
och ej sällan blef jag också bjuden på klaffen i en
femloge af Cederströms och andra. Likaså kunde jag
icke för depensens skull välja mina ungkarlsvänner
bland lejonen för dagen, utom Sven Lagerberg, med
hvilken jag ofta flanerade på gatorna. Med Karl Gustaf
Lejonhjelm och Edvard Carleson knöt jag en vänskap,
som räckte för hela lifvet.

Äfven på landet sökte jag mångenstädes efter lyckan
och fann mycken trefnad men ingenstädes en fästmö, som
ändå alltid var den innersta af mina önskningar. Bland
Stjernholms grannskaper var Kristineholm det
käraste. De båda älskvärda döttrarna i huset, mina
systrars bästa vänner, blefvo den ena efter den andra
gifta med Axel Trolle Wachtmeister. På Ulfåsa hos
excellensen Stiernelds och på Säby hos grefve Saltza
och hans dotter friherrinnan Fock tillbragte jag ock
en och annan vecka, allt för de unga damernas skull,
som funnos på platsen. Jag hade ett behof att älska
och sökte ett föremål därför. Såg jag något vackert
ansikte, tänkte jag nästan alltid: kanske det är
hon. Med ifver gjorde jag hennes bekantskap men fann
snart, att det icke var hon, och började söka på
annat håll.

Ett karakteristiskt bevis, huru mitt hjärta klappade
för intagande unga flickor, har jag funnit i ett
gammalt bref till min syster Aurore, som utgjorde svar
på hvad hon omtalat dels om det bifall en af mig nyss
utgifven bok vunnit och dels om något litet intryck,
som min person tycktes hafva gjort på en af mina yngre
systrars läskamrater, som för öfrigt också hade ett
annat ungdomstycke. »Hvad du skrifver om den lilla
vackra prästdottern i Östergötland», utlät jag mig,
»gör mig mera nöje än något beröm öfver S. H. T.,
utan att jag ändå är jaloux på gymnasisten.»

Då jag tänker tillbaka på alla mina små inklinationer,
känner jag tillfredsställelse öfver att de alla voro verkligen 
värda att älskas. Min fina och goda smak bevarade mig
för dåliga förbindelser. Äfven i fråga om utseendet
lämnade mig mången vidtberömd skönhet fullkomligt
kall, om hon saknade det slags uttryck, som fängslade mig.

*

I slutet af 1843 miste jag min mor. Hon hade någon
tid varit sjuk af en inre åkomma, och anstalter voro
träffade att föra henne till Stockholm för undergående
af en operation, då sjukdomen hastigt utvecklade
sig till dödsförebud. Jag fick bref, att slutet var
omedelbart förestående, och begaf mig samma afton
hemåt tillsammans med min broder Jacques, som var
elev vid Marieberg. Det var en kall vinternatt, och
bondvagnen ristade oss på den hårdt tillfrusna marken,
under det vi tillryggalade den tolf mil långa vägen,
jagade af ängslan att aldrig mera få se
vår älskade moder i lifvet. Just som vi körde upp på
gården vid Stjernholm, utandades hon sin sista
suck, och en liten stund förut hade hon frågat efter mig.

Ej långt därefter blef hennes broder Gustaf Rudolf
Lagerstråle mördad. Han var ett älskvärdt original; filosofie 
magister och landtmäterisekreterare samt hade varit 
gift men efter ett kort äktenskap förlorat sin tillbedda hustru,
född Cederström. Såsom änkling köpte han ett helt litet 
stenhus på öfversta toppen af Kungsholmen, dit det var
rätt besvärligt att klifva upp med den tidens gatureglering.

Här gjorde han ett stort rum af hela den öfre våningen, 
med fönster åt alla fyra sidorna. Detta var hans sofrum, 
matsal, bibliotek och arbetsrum. Genom skorstenspipan, 
som gick upp midt igenom rummet, och trappuppgången 
fick detta rum flera vinklar och trefliga vrår samt 
hade en beundransvärd utsikt åt alla håll. I början 
hade han icke velat göra någon trappa alls utan endast 
fästa en lina i taket och göra ett hål i golfvet, 
hvarefter han skulle gå uppför linan på armarna, ty han 
var själf liten och knubbig men stark som en björn. 
På föreställningar, att han då aldrig skulle få några 
besök, emedan hans vänner icke  voro lika armstarka 
som han, och framför allt med tanken på
svårigheterna för städerskan, beslöt han sig likväl
att göra en trappa, men på det denna skulle taga så
liten plats som möjligt, gjordes den utomordentligt
smal och med olika höga trappsteg på hvardera sidan
om en balk i midten, så att man måste börja med rätt
fot för att komma upp. För takets ombyggnad hade
han också en plan, som måste öfvergifvas, nämligen
att till besparing af takrännor konstruera hela
taket till en ränna, lägst i midten. Då klokheten
af att köpa detta hus sattes i fråga, ådagalade han
affärens förträfflighet med en kalkyl, mot hvars
siffror ingen anmärkning kunde göras, om icke emot
den, att utsikten var upptagen till värde af minst
100,000 r:dr. Här lefde han som en filosof och sade
sig icke kunna förstå, att folk i allmänhet tyckte det
vara så svårt att få nog med pengar, då de flesta hade
mera än tillräckligt. Den ena gången man kom dit, var
han sysselsatt med att hugga sin ved, och den andra
att läsa Horatius. Han var en duglig ämbetsman, hade
det bästa hjärta och var klok i allt utom i sin vurm
för uppfinningar, som sällan lyckades. När han var
på Stjernholm, tillbragte han en stor del af tiden i
snickarverkstaden och ville bland annat konstruera en
båt, som skulle gå under vattnet, då han själf skulle
sitta i en påse på seglet; men därmed hade han lika
liten framgång, som då han, för att beräkna, huru stor
yta som behöfdes för en fallskärm, gjorde ett försök
att gifva sig af från öfre våningen med två uppspända
paraplyer, hvilka dock icke märkbart förminskade den
hastighet, hvarmed han föll till marken.

En afton hade han och jag tillbragt tillsammans
vid Skeppsbron hos min svåger Edvard Arfwedsons. Vi
följdes åt ett stycke på väg till våra hem och skildes
vid början af Nya Kungsholmsbrogatan. Morgonen därpå,
då jag skulle gå upp i min expedition och passerade
Gustaf Adolfs torg, kom den officer, som hade vakten,
emot mig och sade: Det var ju ohyggligt, som hände
i går afton. På min fråga hvad det var, svarade han:
Har du icke hört, att Gerhard Lagerstråle blef mördad på Nya
Kungsholmsbron i går afton? Nu bodde Gerhard vid den tiden
hos sin bror Gustaf Rudolf, och jag skyndade mig
därför upp till Kungsholmen. På bron såg jag med
förfäran nära Eldkvarnen en stor blodpöl i snön;
och när jag kom till Lagerstråles hus, var det
stängdt, men en grannkvinna sade mig, att liket låg
på Serafimerlasarettet. Först sedan jag kommit dit
och lyft lakanet, som var höljdt öfver den döde,
erfor jag, att det icke var min bäste vän Gerhard
utan hans bror, som var offret. Mördarne hade varit
flera. De hade öfverenskommit att råna den förste de
påträffade, som kunde antagas hafva några penningar på
sig; och sedan de ställt ut vakter vid båda ändarna
af bron, följde fyra af dem Lagerstråle och gåfvo
honom bakifrån ett slag i hufvudet med ett tillhygge
af järn, så att han föll, hvarefter de öfvermannade
honom, ehuru han försvarade sig tappert. De hade
likväl icke hunnit plundra honom, förrän en åkande
kom, och de anropade denne under uppgift, att de
funnit en sårad man på bron. Under det de lade honom
upp på slädan, togo de hans plånbok och följde sedan
med till Serafimerlasarettet.

Då Gerhard efter denna rysliga händelse fann det
hemskt att bo ensam i det afsides belägna huset,
flyttade jag till honom för någon tid. Senare gjorde
vi upp ett bolag tillsammans, hyrde ett par rum tre
trappor upp i direktör Arfwedsons hus vid Skeppsbron
och höllo eget hushåll, som sköttes af Gustaf Rudolfs
gamla hushållerska, hvilken var ett nästan lika
stort original som hennes förre husbonde. Hon kunde
aldrig förlåta konung Oskar I två saker, den ena att
blott en af Gustaf Rudolfs mördare blef afrättad,
och den andra afskaffandet af de fattigas enda 
nöje -- penningelotterierna.

Efter Törnebladh hade Gyllenhaal blifvit
justitiestatsminister. Han var den vänligaste chef
man kunde tänka sig. Vanligen tilltalade han mig så:
»Söta lilla goda De Geer lilla», och till och med en
försupen vaktmästare fick någon gång i hastigheten
heta: söta lilla. Bland de många ämbetsverk, som då
hade sina rum i det kungliga slottet,
var äfven justitiestatsexpeditionen, som dock fått
de sämsta, nämligen fyra små entresolerade rum på
bottnen vid den korridor, som går till vänster, då
man kommit upp för Lejonbacken. Hvartdera hade blott
ett fönster uppe vid taket inåt borggården. Midt
emot i Lejonbackshvalfvet voro utrikesdepartementet
och riksarkivet. Vidare funnos i slottet kungliga
biblioteket, museum, krigshofrätten, borgrätten,
hvarjämte riksmarskalkens våning blef efter grefve
Brahes död upplåten åt Justitierevisionen.

Det sades allmänt, att justitiedepartementet
vid departementalstyrelsens införande fått för
liten arbetskvantitet åt sig anvisad, och ehuru
det också fått vida färre tjänstemän än de andra
departementen, så var anmärkningen nog grundad i
hvad angick expeditions- och departementscheferna,
i synnerhet så länge man föga sysselsatte sig med
lagförslag och grundlagsändringar samt fångvården var
så godt som landshöfdingarnes ensak. Min tjänstgöring
som konstituerad kopist var icke heller mycket
ansträngande men också icke mycket instruktiv, om jag
än fick någon vana vid mekaniken af administrativa
måls handläggning.

Efter konung Karl Johans hastiga sjukdomsfall var
hans död mera än en månad väntad nästan hvarje
dag, och vi skrefvo i expeditionen på förhand
färdiga konungaförsäkran och alla de kungörelser
och kallelser, som skulle genast efter dödsfallet
utfärdas. Under hvarje timme på dygnet skulle en
tjänsteman vara på ämbetsrummet, och jag hade just
vakten, då dödsbudet kom.

Vid den kungliga begrafningen fungerade jag såsom
härold, iklädd rund hatt med uppstående plymer,
kåpa, broderad med guldkronor, och knäbyxor, samt
vann erkännande för mina vador. Excellensen Brahe,
som man kan säga vakat sig till döds vid sin konungs
och väns sjukbädd, steg upp från sin egen för att
följa honom till grafven. Hans kramphosta var så
förfärlig, att den genomträngde all musiken och hördes
öfver hela processionen både i Storkyrkobrinken och
i Riddarholmskyrkan.

Snart efter tronombytet förmärktes en betydlig ökning
i expeditionens verksamhet och göromål. Det syntes
emellertid, att Gyllenhaal icke längre var själen
däruti, och en dag, då han kom ned från konseljen,
sade han oss unga, att vi på aftonen borde skynda oss
att läsa Posttidningen, så skulle vi få se märkliga
nyheter, nämligen en betydande omändring af konseljen,
därvid han tillade helt naivt, att han kunde försäkra,
att då han gick upp till konseljen, han icke hade
haft någon aning om två af dem, som samma dag blefvo
utnämnda till statsråd. Detta fann han endast lustigt,
men jag såg däruti ett förebud till att hans egna
dagar voro räknade, hvilket dock först efter någon
tid visade sig vara fallet.

Vid 1844 års riksdag fick jag från dess början
anställning såsom notarie i riddarhuset med en
aflöning af 6 r:dr 36 sk. r:gs om dagen. Därmed
voro mina ekonomiska bekymmer för en tid afhjälpta,
och tant Ulla skrattade rätt godt, då jag till
henne yttrade: Jag säger som gamle baron Nolcken,
visst har jag tråkigt, men så blir jag också bra
rik. Hela protokollsföringen skulle verkställas
af fyra notarier, af hvilka två och två alltid
sutto tillsammans och skrefvo, så att man vid
dechiffreringen på hvarderas papper skulle läsa
hvarannan rad. Min förtviflan var stor, då jag gick
hem från det första diskussionsplenum, i hvilket jag
suttit vid protokollet, ty min uppmärksamhet hade
varit så uteslutande fästad vid själfva det oöfvade
snabbskrifvandet, att jag icke hade det ringaste
minne af hvad talarne sagt. Till min förvåning fann
jag dock sedan, att det stod tämligen fullständigt
på papperet. Efter någon tids vana kunde jag lika
obehindradt som andra åhörare följa med hvad som
sades, under det handen maskinmässigt upptecknade
det. Läsningen erbjöd större svårigheter än
skrifningen, emedan enligt Silverstolpes vid denna
riksdag begagnade metod alla vokaler uteslötos och
man således af meningen måste sluta till hvilket
ord som var det rätta bland alla dem, som hade samma
konsonanter. <i>Fr</i> till exempel kunde betyda fri, far,
fru, för, for o. s. v., och
någon gång uppkommo häraf löjliga misstag. Det var
dock nästan omöjligt för fyra protokollsförande
att kunna utskrifva de ändlösa diskussionerna på
riddarhuset, och i senare tider har man icke lagt
hälften så stor börda på dem, som i riksdagens kamrar
bekläda dylik befattning.

Af denna riksdags politiska förhandlingar har
jag efter 45 år endast dunkla minnen, hvilket väl
hufvudsakligen kommer däraf, att jag i dem var föga
initierad och icke själf tog någon del. Dessutom
märker jag alltför väl, då jag skall uppteckna
mina minnen, att obetydligheter ofta däruti fäst
sig lifligare än åtskilligt af mera vikt, som jag
upplefvat. Men då jag endast vill skrifva hvad jag
själf minnes, utan att ösa ur andra källor, kan jag
icke hjälpa, att innehållet, ifall det skulle få någon
större läsekrets, sannolikt kommer att förefalla
mången allvarsam man alltför smått. För psykologen
kan det dock möjligen vara af något intresse att
uppmärksamma just hvad som stannat kvar i minnet och
hvad som fallit bort. Detta får dock icke tagas så,
som jag skulle glömt allt hvad som här icke finnes
omnämndt; ty dels kan det ofta inträffa, att jag
den stund jag skrifver, icke kommer ihåg någon
omständighet, som jag vid ett annat tillfälle ganska
klart erinrar mig, och dels förbigår jag med afsikt,
då jag icke skrifver ensamt för mig själf, hvad jag
icke tror kan intressera någon annan att läsa.

Så mycket såg jag, att den konservativa
riddarhusmajoriteten var starkt missnöjd och oroad
af de liberala tendenser, som den unge konungen,
ehuru ganska varsamt, ådagalade, och att bitterheten
var ganska stor, då vår minister i Petersburg,
baron Nils Palmstjerna, och kammarherren grefve
Anton Gyldenstolpe entledigades från sina platser
till följd af deras uppträdande på riddarhuset i
opposition mot regeringen.

En annan episod, som jag hörde lifligt diskuteras i den 
De Geerska salongen var, att då den nye ecklesiastikministern 
statsrådet Silverstolpe på riddarhuset fällt något uttryck, 
som prästeståndet fann för sig förnärmande, så hade
ståndet begärt, att han skulle komma tillstädes vid
ett ståndets sammanträde, som väl kallades enskildt
men hade hela karakteren af ett officiellt och där den
myndige ärkebiskop Wingård i ståndets namn tilldelade
Silverstolpe en ganska allvarsam skrapa. Detta ansågs
regeringen hvarken böra eller kunna låta passera
oanmärkt, men svårigheten var att finna något sätt att
näpsa ett helt riksstånd. Genom konungens bemedling
lät ståndet slutligen bekväma sig att enskildt lämna
Silverstolpe en ursäktande förklaring.

En dag, då jag satt vid protokollet, såg jag på
riddarhusläktaren min blifvande hustru, fröken
Caroline Wachtmeister, och ett par dagar därefter
gjorde jag hennes bekantskap på Listonhill hos
direktör Arfwedson, där hon med sina föräldrar gjorde
en kort visit. Men därvid stannade det för denna
gång, ty efter några dagar återvände familjen till
Skåne och ville icke stanna öfver kröningen, hvartill
man just då rustade sig. I bref till min syster
Aurore omnämnde jag henne såsom högst intagande.

Kröningen firades med alla öfliga högtidligheter,
ehuru ceremonielet icke var så affattadt, som man
påstod det hafva varit tillförne, nämligen att
justitiestatsministern skulle sätta »kronan jämte
ärkebiskopen på konungens hufvud». Däremot hade man,
efter hvad som berättas inom hofvet, skrämt drottning
Josefina för ett utslag, som ärkebiskop Wingård 
hade på fingrarna, så att hon motsåg med bäfvan den
smörjelse han skulle utföra på hennes panna. Jag, som 
jämte andra härolder var uppställd i koret af kyrkan, 
märkte ock, huru hon ögonblickligen efter denna ceremoni 
med näsduken hastigt aftorkade den heliga oljan.

Efteråt gåfvos lysande baler, en på Rikssalen af
konungen, en på Börsen af Stockholms stad, en i
Brunkebergs hotell af adeln och en af engelske
ministern, hvilka jag alla fick bevista. Adelns
bal var subskriberad men kansliet inbjudet, och
excellensen De Geer hade åtagit sig att betala
möjligen uppstående brist i sammanskotten och sades
hafva fått tillskjuta 8,000 r:dr.

För öfrigt gick riksdagen sin gilla gång och
lämnade mig föga tid att tänka på annat än mina
protokoller. Talarne på riddarhuset bedömde jag
hufvudsakligen efter som de talade tydligt och
långsamt, och mest värderade jag dem, som sällan
öppnade munnen. Jag gick dock icke så långt som en
kamrat vid protokollet, Knut Bosin, hvilken grinade
så ohyggligt åt orediga talare, att mera än en kom
alldeles af sig.

Med afseende på det sakliga innehållet var
Hartmansdorff vid denna riksdag tvifvelsutan
riddarhusets mest framstående talare. Han gick aldrig
upp i ett plenum utan att på förhand hafva beredt sig
i hvarje där förekommande fråga, och den utredning,
han där lämnade, var i de flesta fall tillräcklig
för sakens afgörande. Oaktadt han talade oftare än
någon annan, gjorde hans rediga, lugna och korrekta
framställningssätt uppfattningen lätt för notarierna,
och då han någon gång icke var närvarande, voro vi
alltid rädda, att diskussionen skulle trassla in sig
och blifva lång. Den störste oratorn var måhända herr
Rääf i Småland, och äfven Nils Palmstjerna visste
att väldigt skaka på riddarhusets sköldar, så att
det gaf genljud i riddersmannen hjärtan. Brodern
Karl Otto Palmstjerna hade däremot ett torrt
föredrag och gjorde ofta midt i meningarna så långa
uppehåll, att man trodde han kommit af sig, men
vid dechiffrering af snabbskriften fann man, att
icke ett ord behöfde tilläggas eller borttagas för
att få en fullkomligt logisk och korrekt mening. En
talare, som gjorde oss besvär och ofta uppträdde,
var presidenten Cederström, vanligen kallad Jakob
med träbenet. Han var en modig och stridslysten kämpe
för allt hvad han ansåg vara rätt, och företrädesvis
höll han strängt på de parlamentariska formerna samt
yttrade, då han tyckte landtmarskalken icke nog
ofta ingripa, att »landtmarskalksklubban borde gå
med vatten». Vanligtvis var han het och uppbrusande
och var då svår att följa med i snabbskrift, helst
hans uttal var något suddigt, men om någon gång
hela husets stämning blef upprörd, var han ensam,
i synnerhet om han själf uppväckt
stormen, fullkomligt lugn och brukade skrattande sitta
och äta äpplen. N. R. Munck af Rosenschöld yttrade om
honom en gång till protokollet, ehuru jag vill minnas,
att uttrycken vid justeringen blefvo något hyfsade:
»Friherre Cederström stultar omkring på sitt politiska
träben och talar om despotism och förtryck, hvilka
ord äro i hans mun mera hemmastadda än tänderna.»
Ofta nog måste delar af yttranden uteslutas vid deras
återgifvande i protokollet, såsom då friherre Döbeln,
den berömde generalens icke fullt normale son, slutade
ett anförande med dessa ord: »Det har pappa sagt, och
den som säger något annat är en skurk.» Några talare
voro kända för sin mångordighet och sina pleonasmer,
bland andra Bernhard Rosenblad, som afstyrkte
införandet af sexskillingar i silfver, emedan
bönderna hafva »stora trasiga hål i sina fickor», och
tillstyrkte pension åt en änka, därför att hon hade
»sju talrika barn». Ett vanligt fel hos åtskilliga
talare var att inveckla sig i mellanmeningar, från
hvilka de aldrig återkommo till hufvudsatsen.

Utom det att jag i allmänhet fäste uppmärksamhet vid
talarne mera ur en notaries än en statsmans synpunkt,
måste jag till min blygsel bekänna, att jag var mera
road af dem, som tilläto sig personligheter, än dem,
som höllo sig till sak.

Inom riddarhuskansliet lefde vi för öfrigt ett
gladt kamratlif och hade på våra sexor lika roligt
åt långa Silverstolpes virtuosmässiga härmningar
af riddarhustyper som af Bosins i botten godmodiga
vresighet.

Min vittra penna måste under tiden ligga nere,
och endast till det af B. E. Malmström utgifna
Intelligensbladet bidrog jag med en artikel »om andra
personen i svenska språket», däruti jag stred för
införandet af <i>ni</i> såsom tilltalsord och skämtade öfver
olägenheterna af det nuvarande bruket af titlar. Denna
artikel vann bifall och har äfven långt efteråt
blifvit reproducerad i andra tidningar.

Från början af 1845 fick jag en ny chef i friherre Nordenfalk, 
som efterträdde Gyllenhaal såsom justitiestatsminister och 
under årets lopp åt mig utfärdade min första
fullmakt, i det jag nämndes till kopist i
justitiestatsexpeditionen med 400 r:dr b:ko i lön och rang af konungens
trotjenare, hvilket enligt ett gammalt konungabref tillkom
kopister i Kongl. Maj:ts kansli, ehuru deras fullmakter icke
utfärdades af konungen själf.

<img></img>
</chapter>
<chapter name="På ting i Skåne (1845-1846)">
<table o>
<td c><h2><small>PÅ TING I SKÅNE.</small></h2>
<td c><h2><small><small>(1845—1846.)</small></small></h2>
<td c>--
</table>

Då jag nu fått fast fot såsom ordinarie tjänsteman och
insåg, att jag på kanslivägen hvarken kunde påräkna någon
högre befordran eller förvärfva några större insikter, beslöt
jag med vederbörlig tillåtelse att på allvar åter taga ihop
med juridiken och begifva mig ut på ting. Jag skref
därför till Gerhard Lagerstråle, som från fiskal i Svea hofrätt
blifvit assessor i Skånska hofrätten, och bad honom skaffa
mig plats hos någon landtdomare. Han beredde mig ock
en sådan hos häradshöfding Lilienberg, som bodde i
Kristianstad och förestod en domsaga därintill, bestående af Albo,
Gerts och Villands härader. Här inställde jag mig till
hösttingens början men fann mig första tiden tämligen illa,
dels i anseende till den djupa smutsen på vägar och
tingsställen men allra mest därför, att jag måste bo i samma
rum med en tingskamrat, som ofta kom full hem om
aftnarna men för öfrigt var en hjärtans välmenande man
och ville bjuda mig på äpplen, som han förvarade i en
säck under sängen tillsammans med sina smutsiga strumpor.
Jag skref till tant Ulla, att jag icke kunde dela hennes
förtjusning öfver Skåne utan bland alla dessa ställen på --arp
och --rup endast längtade till »Borup».

Emellertid ägnade jag mig nu med all ifver åt
tingsgöromålen, och Lilienberg fann sig med mitt arbete så
belåten, att han, utan min vetskap och till min stora
förskräckelse, redan samma höst föreslog mig hos hofrätten
att förestå domsagan till årets slut, därunder ett stort
lagtima ting med Villands härad inföll. Jag hade nämligen
ännu alltför liten juridisk erfarenhet och vana vid
domaregöromål för att vara vuxen att förestå ett domareämbete
på egen hand, hvartill kom, att jag alltid haft en naturlig
benägenhet att icke nog betänka mig och att icke utföra
mitt arbete med all den noggrannhet, som är så nödvändig
vid utöfningen af detta ämbete. Det var ock mycket
sällsynt, äfven för dem som i åratal följt domare på ting, att
erhålla det första domareförordnandet för mera än ett urtima
ting eller något obetydligt lagtima. Möjligen hade hofrätten
icke reda på huru kort min lärjungetid varit, helst jag var
tjugusju år gammal; nog af, det begärda förordnandet
meddelades, och med hjärtat i halsgropen for jag till Fjälkinge
och höll ett ting, som räckte i sex dagar, därunder många
ämnen förekommo, om hvilka jag aldrig drömt.
Synnerligen svårt hade jag ock att förstå den skånska dialekten,
helst när den framfördes af gamla tandlösa gummor; men
äfven själfva ordförrådet bestod till en del af för mig
alldeles obekanta glosor, i synnerhet de som rörde jordbruket,
under det vissa ord användes i en för mig okänd
bemärkelse, såsom då man talade om något, som händt »litet efter
framtiden» (d. v. s. våren), eller om »ett gärde», hvarmed
jag trodde man menade en åker i stället för ett stängsel.
Det gick väl an med de flesta målen, där man hade tid
på sig ända till utslagsdagen att tänka på hvad som skulle
sägas, men när invändningar gjordes, öfver hvilka man
genast skulle afsäga beslut, sattes jag på ett svårt prof, då
jag alldeles icke hade rättegångsbalken så på mina fem
fingrar, som härtill var af nöden. Två klipska
bondadvokater ådrogo sig där min synnerliga beundran: skomakaren
Nils Nilsson i Kiaby och hans son Sven Nilsson i
Österslöf, som många år senare blef den berömde
riksdagsmannen.

Jag kom tämligen helskinnad från vågspelet och for helt
belåten hem till Kristianstad med kärran full af handlingar.

Med kristianstadssocieteten gjorde jag bekantskap
under Lagerstråles protektion och kom på god fot både i
presidenten Berg von Lindes och landshöfding Rosens hus.
Den sistnämnde var gift med en syster till grefvinnan
Wachtmeister på Vanås, hvilket gjorde, att vanåsfamiljen
stundom besökte Kristianstad äfven vid andra tillfällen än
större festligheter, och jag fick några få gånger träffa
dem i hvardagslag. Från första stunden kände jag mig
mäktigt dragen till äldsta dottern, Caroline, och snart
kände jag, att hon skulle blifva allvarsamt farlig för mitt
lugn, om jag lät min böjelse taga fritt lopp. Jag ansåg
det nämligen alldeles omöjligt, att däraf skulle kunna
komma något annat än sorg. Det var mig påtagligt, att
hon hade att välja mellan Skånes bästa partier, och huru
långt kunde jag då komma med två tomma händer. Hon
var född och uppfödd i den stolta skånska aristokratiens
sköte med dess kostsamma vanor och anspråk men var på
samma gång själf fattig. Häradshöfding Lilienberg, som
väl kände sitt folk, hade sagt mig, att hennes far väl
hade ett stort fideikommiss men också ofantliga skulder
till följd af okloka kostsamma företag i stor skala och att
man hade att befara, att han icke länge kunde hålla sina
affärer uppe. Jag var därför fast besluten att fly faran
och behålla mig för mig själf samt gjorde inga
ansträngningar för att få stanna i Skåne, sedan mitt
domareförordnande var slut och jag borde inställa mig till min tjänst i
Stockholm.

Sedan min afresa sålunda var afgjord, utan att något
uppslag fanns för att jag någonsin skulle komma tillbaka,
tyckte jag mig kunna våga att under resan till Stockholm
på nyåret i förbifarten stanna en dag på Vanås, som jag
var bjuden att besöka. Väl kommen dit, kände jag, att
jag handlat oförsiktigt, ty det var nära, att jag icke kunnat
slita mig därifrån.
Redan själfva stället gjorde på mig ett underbart
intryck. Hufvudbyggnaden gömmer sin storhet uti en
kompakt liksidig fyrkant. Dess tjocka gråstensmurar erinra
ännu om den tid, då det först var kloster och sedan en
befästad riddarborg. Dess irreguliära fasader och
uppstående gaflar, ornerade i olika stilar, talade för mig ett
romantiskt forntida språk, under det att dess inre erbjöd
all nutidens trefnad. Det hela ligger, och låg då ännu
mera, inbäddadt i djupa resliga skogar, närmast bildande
en vidlyftig park af de väldigaste ekar och bokar.
Framför fönstren utbreder sig en liten gräfd och uppdämd sjö,
kring hvilken parkens träd trängas, speglande sina kronor
i det lugna vattnet, där hvita svanar hade sitt bo.

Ställets stjärna, fröken Caroline, var i mina ögon den
mest intagande unga flicka man kunde se, och jag kan
icke beskrifva, huru jag beundrade hennes skönhet från
det största till det minsta. Härtill kom en hållning, full
af värdighet och lugn, utan tecken till medvetande om sin
egen tjusningskraft.

Hon hade alltid varit vänlig emot mig och var det
nu mera än någonsin. Bland annat bad hon mig skrifva
i sitt album. Detta var för mig en svår uppgift. Däraf
hjärtat fullt är, därom talar munnen, heter det. Men här
fick munnen icke tala; och dock, att skrifva till henne och
alldeles kväfva hjärtats språk var omöjligt. Jag bråkade
min hjärna mera än en half natt och skref emot morgonen
följande, som blifvit gömdt ända tills nu:

»Jag vet ett ställe, som liknar en flicka. Det bär
spår af forntiden, ty dess soliditet är gammaldags; och
numera inredas eljest människoboningar sällan i
tempelsalar, helgade för ett högre lif; men det saknar likväl
intet af hvad nutid och ungdom förmå frambringa mest
intagande och praktfullt. Väl söker det blygt att dölja
sin skönhet men finner endast behag att gömma den uti.
Dess natur är ett fridsamt lugn, och man skulle tro, att
inga andra böljor oroat dess spegelklara vattenyta än de,
som diktens svan plaskat emot blomsterstranden. Det
är likväl icke kalla ogenomträngliga klippor, som
afhålla stormarnas våldsamhet; det är vänliga känsliga träd,
som mildra dem till svalkande fläktar. Det är icke ett
af dessa gods, som den mesta tiden stå tomma och i
hvilka deras egna invånare endast stundom gästa
främmande för sig själfva; oafbrutet verkar här samma inre
ande, och likväl äro fyllda plikter det enda enformiga där
finnes; och fastän ingen väg leder därifrån till
hufvudstadens flärd, så finnas andra, befarna, till konstens
hemland och till älskade vänner. Det kan icke köpas för
guld -- spekulanterna skulle då blifva för många --, utan
på det ädlas förstfödslorätt måste anspråken grundas af en
blifvande ägare.»

I hvad jag sålunda skrifvit, kunde nog mellan raderna
läsas mina innersta tankar. Åtminstone kunde albumets
ägarinna läsa dem; och så obetydliga som dessa rader än
i sig själfva äro, har jag måhända dem till en del att tacka
för hela min framtida lycka, ty hon har sedan sagt mig,
att när hon läst detta, anade hon min kärlek och gömde
sitt hjärta åt mig.

Emellertid for jag. Jag hade icke förmått det, om jag
sett de tårar, som vid min afresa föllo för min skull. Jag
var alltför anspråkslös för att kunna tro mig hafva gjort
ett så djupt intryck och sökte trösta mig med det hoppet,
att då jag kom in i mina gamla hjulspår i Stockholm,
skulle detta tycke småningom blekna bort, liksom många
andra. Men häruti misstog jag mig. Det trängde tvärt om
allt djupare och djupare. Dock höll jag tappert ut några
månader. Men vid min syster Aurores och Fabian Wredes
bröllop i maj månad träffade jag på Stjernholm Carolines
moster, grefvinnan Wachtmeister på Tistad, och hon talade
om henne för mig med det lifligaste intresse. Hon frågade
ock Aurore, om jag ämnade mig tillbaka till Skåne, och
sade sig mycket önska, att Caroline och jag skulle blifva
ett par.

Mera behöfdes icke för att kasta alla mina
afhållighetsgrundsatser öfver ända. Finnes det <i>en</i> förnuftig människa,
som tycker att saken är möjlig, tänkte jag, så vill jag
vara den andra, och var genast bestämd att åter söka
mig till Skåne. Detta kunde dock icke ske under någon
giltig förevändning förrän till hösten, i synnerhet som jag
erhållit ett förordnande att under sommaren bestrida en
ledamotsbefattning i fångvårdsstyrelsen.

För detta förordnande hade jag att tacka min
expeditionschef von Koch, som var god vän med
fångvårdsstyrelsens dåvarande chef Emil Troil. Denne var en
mycket kärf man, med en hemsk uppsyn, så att ett
kvickhufvud om honom sade, att man kunde se på honom, att
han tjänat sig upp i fångvården från simpel tjuf. Men
han var en ärans man och en stor förmåga, hvilken redan
såsom talare på riddarhuset vunnit min stora aktning, och
denna ökades under det jag nu hade honom till chef.
Det var den tiden hos många en sed att föraktligt tala
om konung Oskar I:s förtjänstfulla fängelsereform såsom
frukten af en misslyckad filantropi, och bland annat var
jargongen, att fångarne föddes mycket bättre än både
soldater och fria arbetare. Det beslöts därför att göra en
sträng revision af fångarnes utspisningsstater, och sedan
förslag därtill blifvit uppgjordt med iakttagande af hvad
sundhetskollegium förklarat vara den minsta erforderliga
födokvantiteten, så satte sig Troil själf under fjorton dagars
tid på den föreslagna fångkosten för att pröfva dess
näringskraft. Den stat, som därpå fastställdes, befanns likväl
sedermera alltför knapp och måste något förbättras, hvilket
likväl icke hindrade, att den obefogade jargongen om dess
öfverflöd alltjämt fortsattes.

Min tjänstgöring i fångvårdsstyrelsen medförde
egentligen inga svårigheter men det obehaget, att flera af
tjänstemännen i verket icke utan skäl ansågo det vara en
orättvisa, att icke ledamotsförordnandet tilldelats någon af dem.
I någon tidning förekom ock ett yttrande, att man gjort
fångvårdsstyrelsen till en barnkammare, hvilken kvickhet
sedan tillämpades på andra ämbetsverk, där jag
befordrades, ända till dess jag hunnit en ganska mogen ålder.
Innan mitt förordnande var slut, hade jag dock kommit
på god fot med tjänstemännen.

<img></img>
</chapter>
<chapter name="Förlofning (1846)">
<table o>
<td c><h2><small>FÖRLOFNING.</small></h2>
<td c><h2><small><small>(1846)</small></small></h2>
<td c>--
</table>

Så snart jag blifvit fångvårdsstyrelsen kvitt, reste jag
till Skåne men tog vägen om Karlskrona, där min far då
var bosatt. Om min därpå snart följande förlofning skickade
jag på första årsdagen därefter från Stockholm till min
fästmö på Vanås en rekapitulation af de betydelsefulla
dagarnas minnen, som jag här oförändrad, med endast ett
par uteslutningar, återgifver, på det att i mina memoirer
må finnas åtminstone ett stycke, som icke har smak af
mina sjuttio år. Beskrifningen lyder så:

»En mörk, kylig afton, den 10 september 1846,
lämnade jag den första skånska gästgifvargården, Edenryd,
på en skakande bondkärra, hvars rörelser voro vida lifligare
än den förspända tröga hästens. Jag anfölls nämligen
oupphörligt af stötar i ryggen af det kantiga sätet, som var
fastgjordt med ett tjockt rep tvärt öfver det ostoppade
sittbrädet, under det den hvassa kanten på kärran verkade
såsom en såg emot mina ben, som voro inklämda mot min
egen hårdt packade kappsäck. Till och med min fantasi
fann det omöjligt att på denna ostadiga och ojämna grund
uppföra sina lätta luftslott, hvartill föga tid dessutom
lämnades henne af den pratsamme skjutsbonden, som
nödvändigt ville, att jag skulle känna hans kusin, som var i
Stockholm. Genom några förtviflade ansträngningar
lyckades det mig slutligen att vinna litet mera utrymme både
för mina ben och mina idéer samt att skjuta kappsäcken
så mycket åt bondens sida, att den till och med något
stäfjade hans lust att konversera; och tankarna började
snart därefter pröfva sina vingars styrka.

Hvart reste jag, och hvad var målet för min resa?

Om någon frågade mig, så svarade jag: till Brösarp
för att hålla ting; och knappast till mitt eget hjärta vågade
jag gifva det rätta svaret: till Vanås för att fria. Så litet
lofvande voro nämligen utsikterna att lyckas. Hon, som
jag höll kär, var firad vidt och bredt för sin skönhet,
tillbedd af de sina för sitt väsende, och det högsta föremålet
för epouseurernas i provinsen beräkningar och de fattiga
älskarnes halft förtviflade låga, ty hon var icke rik.
Härtill kom, att hon tillhörde en familj, som ansågs äga stolta
anspråk; och en anekdot gjorde vid den tiden sin rund,
att en resande fått höra berättas af sin skjutsbonde, som
var från Vanås gods, att själfva kronprinsen ämnade fria
till deras fröken, »icke så mycket för pengarnas skull, som
för att komma in i den höga släkten».

Och hvem var väl jag, som vågade sträfva så högt? --
Rik? -- 400 r:dr b:ko i lön var hela min årliga inkomst,
med ovissa utsikter att i en aflägsen framtid avancera från
min innehafvande kopisttjänst och med nästan säkra
utsikter att aldrig få ärfva en skilling. -- Oemotståndlig? --
Jag hade en gång förut sökt att vinna ett hjärta men
alldeles misslyckats. Dessutom valsade jag aldrig, och jag
kände ingen af mina bekanta, som gjort hvad världen
kallar lycka, utan att därför hafva att till en stor del tacka
sina tåspetsar. Saknade ock i öfrigt alla ridderliga talanger,
hvarmed första schocken på ett kvinnohjärta alltid med
största framgång göres. Eller kanske jag redan lyckats
göra något intryck på det af så många belägrade hjärtat?
De ynnestbevis, jag af henne mottagit, voro icke många
men måhända icke utan betydelse. -- Låt se. En gång
på en bal makade hon åt sig i en soffa för att bereda
mig plats bredvid. Det kunde på sin högsta höjd bevisa,
att hon då icke ogärna ville tala med mig, men kunde lika

väl vara en blott höflighet af en ämabel världsmänniska.
En annan gång tog hon mig i kotiljong och utsatte sig
sålunda för faran af en dålig vals. Det var alltid något,
men huru många af mina rivaler kunde icke uppväga denna
enda utmärkelse med tjugu dylika. Hon hade låtit mig
skrifva i sitt album. Där hade flera unga karlar skrifvit
förut, och dessutom lät sådant sig förklara endast af den
omständigheten, att jag var litet författare, äfven om hon
icke hyste det ringaste intresse för min person. Hon hade
vidare en gång sagt mig, att det fanns tre personer i Skåne,
som hon ville, att jag skulle se. Det lät mycket godt; ty
hvarför skulle hon bry sig om, hvilka jag såg eller icke såg,
om hon ej ändå följde mig med en viss uppmärksamhet.
Men hvilka voro dessa personer, som jag borde se?
Hennes morfar och en kusin, som ännu var barn. Bravo! Hon
vill således, att jag skall blifva bekant med släkten. Men
den tredje? -- en annan kvinnlig och bildskön kusin.
Hvarför skulle hon just vilja, att jag skulle se en vacker, rik och
giftvuxen flicka? Kunde det möjligen vara därför, att hon
efter den indelning af människorna, som unga flickor i
allmänhet göra, uti <i>dansande</i> och <i>icke dansande</i>, tyckte, att
vi såsom båda tillhörande den senare klassen kunde passa
bra för hvarandra? Detta skulle visst bevisa mycken
vänskap men .... det förde mig icke närmare <i>mitt</i> mål. Dessa
minnen utgjorde väl min dyrbaraste skatt, men huru jag än
vägde och omvägde dem, ville de icke förslå till en
ordentlig förhoppning, att jag någonsin varit något för henne,
och ännu mindre att lämna mig någon borgen, att hon i
detta fall icke redan glömt mig under de långa månader
jag icke sett henne och knappt hört talas om henne, då
jag med en hemlig fasa nästan undvikit att träffa alla
skåningar af farhåga att få höra berättas hennes förlofning.
Men om jag, emot all sannolikhet, skulle lyckas att vinna
henne, kunde väl hennes föräldrar, som med lugna blickar
betraktade saken, låta sin dotter, som ägde välja mellan
så många, bestämma sig för ett i alla afseenden så
ofördelaktigt parti? Mitt sunda förnuft svarade ständigt nej, nej,

nej till alla dessa frågor. Och likväl reste jag. En
hemlig men okuflig röst dref mig framåt emot min
vilja, liksom piskan min istadiga häst, och allt, hvad
förnuftet kunde utverka var, att jag åtminstone skulle
gå till väga med så mycken försiktighet, att jag
icke gjorde mig till föremål för världens medlidsamma
åtlöje. Ingen människa hade därför erhållit förtroende
af min hemlighet, och ändamålet med min resa var så
omsorgsfullt beslöjadt, att ingen däraf kunde draga
några slutsatser, ehuru jag därigenom nödvändigt måst
på samma gång inskränka tillfällena att verka för
mitt syfte till de få lediga stunder ett arbetsamt
domareförordnande kunde lämna mig.

Under sådana betraktelser hade jag tillryggalagt
ungefär halfva vägen till nästa gästgifvargård,
Fjälkinge, då oförmodadt på min högra sida några
raketer klyfde aftonens mörker och speglade sig
i den romantiska Ifösjöns silfverdunkla vatten. --
Hvad är det? frågade jag min skjutsbonde. Det är
på Beckaskog, svarade han. Där är stor bal i kväll,
och så rysligt mycket med herrskaper ha rest dit i
dag. Äfven hon är där! tänkte jag; hennes ögon följa
alla dessa lysande eldbägare och roterande solar,
som nu blixtra framför mig! Huru lifligt såg jag
henne icke nu på trappan till det kungliga slottet,
i en lätt baldräkt, omgifven af dagens lejon, kanske
äfven några prinsar, alla täflande att tillbjuda
henne schalar och kappor för att skydda den skära
blomman för nattens frost! Huru lycklig kände jag
mig icke att redan i det ögonblick, då jag först
satte foten på Skånes jord, möta, icke hennes ögon,
det hade varit för mycket, men hennes blickar, och
vara säker på, att de hvilade på samma föremål som
mina! Ack dessa så klara och dock beslöjade, dessa
så lugna och dock drömmande ögon! Väl var det med
ett slags vemod jag tänkte på huru litet hon kunde
ana i sin lysande hyllningsrika omgifning, att den,
hvars hjärta varmast klappade för henne, var långt
borta på den ödsliga landsvägen och fick ej frambära
sitt offer med de öfriga; men likväl ansåg jag detta
fyrverkeri såsom ett ovärderligt 
omen för min lycka och anlände till Fjälkinge i den
upprymdaste sinnesstämning.

Det var redan sent; alla hästar utgångna; och som
jag icke var väntad på aftonen till Kristianstad,
beslöt jag att stanna öfver natten i Fjälkinge. Som
jag året förut hållit ting därstädes, var jag bekant
med den lilla fryntliga klotformiga uppasserskan och
begärde af henne att få kvarter i tingshuset i stället
för i den otrefliga gästgifvargården. Men det lät sig
ej göra, emedan ett par herrskap där skulle kläda om
sig under natten på återresan från Beckaskog. Hvilka
då? frågade jag med en hemlig bäfvan. Hon gaf mig en
beskrifning på dem men stakade sig på namnen. Icke
grefve Wachtmeisters på Vanås? -- Nej, men de hafva
också rest här förbi i dag. Således skola de också
komma här förbi tillbaka, tänkte jag. Hvad? om jag
skulle ställa mig vid vägen och passa på dem? Natten
afskräckte mig icke, men efter moget öfvervägande fann
jag det icke klokt att debutera med att presentera
mig såsom en hållkarl vid vagnsdörren i mörka natten,
då hon, inkrupen i ett vagnshörn, helst skulle vilja
ostörd invaggas till sömn, med aftonens hänförande
dansmelodier sväfvande för minnet. Jag beslöt därför
att gifva mig till tåls, till dess jag kunde framträda
under mindre missgynnande förhållanden, och gick
till hvila men lyssnade länge till de förbirullande
vagnarnas dån, skattande mig lycklig att redan
första dagen hafva fått en verklig anledning att
tänka på henne.

Följande morgonen kom jag i god tid till
Kristianstad. Där skulle blifva bal på aftonen för
de kungliga, och hela staden var redan i en orolig
rörelse, som jag insåg med mesta skäl skulle härska
i landshöfdingeresidenset, där Vanåsarne hade sitt
kvarter. Icke desto mindre kunde jag ej motstå
frestelsen att genast begifva mig dit, för att
möjligen uppfånga en skymt af den, jag ville se. På
gatan mötte jag landshöfdingen i full uniform,
förgäfves bemödande sig att gå ifrån en borgare
och två vaktmästare, som förföljde honom med frågor
i afseende på aftonens högtidlighet, hvarpå ingen
människa kunde lämna svar.

Icke desto mindre hade han den artigheten att vända
om med mig, ropade från torget på sin hustru genom
fönstret och frågade henne på franska, som han ofta
begagnade för att ej blifva förstådd af domestiker, om
han kunde bjuda mig till middagen. Landshöfdingskan,
som måhända icke gärna ville hafva främmande på
en så bråkig dag, såg sig, då hon väl icke litade
på sin gubbes franska list, af den i min närvaro
framställda frågan försatt i nödvändighet att bjuda
mig. Emellertid hade jag blicken uppåt fönstren och
märkte där flera ansikten, af hvilka ett måste vara
det rätta men hvilkas drag mina närsynta ögon likväl
icke kunde särskilja, -- en olycklig belägenhet för
en älskare! Grefvinnan Wachtmeister talade till mig
några vänliga ord, och jag drog mig därefter tillbaka,
nöjd med vissheten att få återkomma till middagen,
samt gick att bereda mig tillträde till aftonens bal.

Middagen kom. Jag såg henne åter på nära håll. Samma
ädla hållning, samma hänförande behag. Lika god och
vänlig, ja nästan ännu vänligare, och behandlande mig
som en gammal vän. Detta märkte jag i synnerhet på
hennes beställsamhet att göra mig bekant med hennes
unga ogifta moster, som jag förr icke sett. Nu först
kände jag, huru ohjälpligen jag var fast; förut smög
sig den tanken emellanåt på mig, att det till en
del kunde vara fantasiens färger, som för mig målat
hennes bild så älsklig, helst jag icke funnit henne <i>så</i>
oemotståndlig, medan jag såg henne under mitt förra
vistande i Skåne, som sedermera under frånvaron,
då hon med hvarje dag trängt allt djupare in i mitt
hjärta. Vi gingo till bordet. Den förtjusande mostern,
liksom anande mina känslor, tog den yngre systerns
arm och lämnade Carolines åt mig. Huru svårt hade jag
icke att ej trycka denna arm emot mitt bröst. Det
var en middag! Jag visste intet jag skulle därvid
haft att mera önska, om ej att där icke varit någon
mat. Att få se rakt in i hennes ljufva ögon! Jag hade
knappt tid att ens höra på hvad hon talade. Hvad som
alldeles hänryckte mig var att finna henne icke det
ringaste preockuperad, ehuru 
hon varit på en bal aftonen förut och skulle
på en dylik samma afton. Huru olikt vanliga
flickor.... eller huru gynnsamt för mig?

Efter middagen bundo de unga damerna buketter till
aftonen, och här var aftonens glanspunkt. Hon utvalde
en heliotrop och gaf mig den med de orden: »Den här
är icke så ful.» Detta skedde icke med det koketteri
en annan skulle iakttagit, att hon ville låtsa endast
visa mig, att blomman var vacker, och lämna åt mig
att taga den, liksom emot hennes mening, utan hon
sade orden och gaf mig blomman på ett sätt, som borde
öfvertyga mig, att just därför att blomman var vacker,
gaf hon mig den. Vi förstå hvarandra redan, tänkte
jag. Hon kan icke undgå att se, huru jag tillber
henne, och hon skulle icke på detta sätt uppmuntra
mig, om hon hade för afsikt att svika mitt hopp. Till
råga på min lycka, bad mig nu hennes mor att komma
till Vanås snart, innan löfven fallit af. Om de icke
falla af tills i morgon, svarade jag, så skall jag
se dem vid lif. Emellertid måste jag nu alltför snart
bryta upp för att lämna damerna rådrum till toiletten.

Hemkommen skyndade jag att lägga min heliotrop i
press. Därtill behöfdes en bok, och den första
jag fick fatt uti var min trogne följeslagare
lagboken. Jag slog upp den på måfå för att inlägga
blomman men drog henne förskräckt tillbaka, då jag
fann, att det var konkurslagen, som hotade att omsluta
henne. I stället letade jag nu upp giftermålsbalken
och lade omsorgsfullt in min skatt vid kapitlet
om trolofning. Sedan satte jag mig att öfvertänka
dagens minnesrika händelser; och mitt förstånd,
alltid kinkigt och missnöjdt som en gammal ungkarl,
började åter sina förargliga inkast: Hvad betyder
det väl, att du fått en blomma? Minns du icke, att
du en tid hade ett helt litet herbarium af dylika,
dem du dels röfvat, dels fått, utan att därmed hafva
fått något mera? Och tror du väl, att hon skulle
behandlat dig med en sådan otvungenhet, om hon haft
något tycke för dig? Nej, hon hade då varit förlägen,
sluten och framför allt försiktigare. Nu visade hon 
ju tydligt, att hon icke fruktade dig. En sådan
lugn vänlighet kunde snarare betyda, att hon älskar
en annan. Det skola vi se i afton, invände mitt
klentrogna hjärta. På balen är hela orten församlad;
och har hon någon tillbedjare, så försummar han säkert
icke ett sådant tillfälle att träffa henne.

Ändtligen slog timmen för den efterlängtade balen,
och jag begaf mig dit, beväpnad med min lornjett och
besluten att genomskåda alla mina rivaler. En känsla
af förödmjukelse har ofta trängt sig på mig, då jag
trädt in i en danssalong, till följd af medvetandet
om den släta figur, jag där spelar. Äfven nu kände jag
mig <i>mortified</i>, emedan jag insåg, huru många som denna
afton måste öfverträffa mig i hennes ögon. Därtill
kom, att prinsarne aldrig tagit någon synnerlig notis
om mig, och jag hade intet hopp, att de mera skulle
göra det nu. Likväl inverkar det alltid på allas,
i synnerhet på en ung flickas, och således äfven
på <i>hennes</i> omdöme, att se det anseende man njuter
af de högt uppsatta. Emot all förväntan visade sig
likväl kronprinsen denna afton särdeles nådig emot
mig, talade ofta med mig och tog mig för en dans
till sin vis-à-vis. Slutligen började han bry mig,
att jag kom af mig i turerna, då jag dansade med
fröken Wachtmeister. Redan detta gjorde mig mycket
upprymd. Hon var densamma, lika vänlig och icke det
minsta yr i hufvudet. Då jag icke talade med henne,
tog jag min plats i en vrå och följde henne med mina
tre ögon. Fjärilar flögo omkring henne. Hon var vänlig
och uppmärksam emot dem alla, men jag tyckte, att där
var något ändå innerligare, när hon talade med mig. En
af dem jag fruktade var brodern till hennes bästa
vän. Han talade länge och oafbrutet med henne. Jag
började just blifva orolig, då hon hastigt såg upp,
lät blicken sväfva omkring, till dess hon mötte min,
och drog sina läppar till ett oförgätligt småleende,
hvarefter hon åter var helt och hållet öga och öra
för sin granne. Jag fruktar honom icke, utropade jag
stolt för mig själf, och började nästan upphöra med
all 
svartsjuka. I de kungligas svit voro många af mina närmare
bekanta. De beundrade henne alla, och detta gjorde
mig redan ett oförklarligt nöje att höra. En dag förut
skulle samma beröm hafva varit mig en lika oförklarlig
plåga. Nu började jag redan drömma om den stund, då
jag skulle visa världen, att hon var <i>min</i>, och säga:
Se denna sitt köns stolthet och allas älskling; hon
har utvalt den ringa lotten vid mitt hjärta framför
all rikedomens glans och den stora världens lockelser!

Aftonen medförde ännu en triumf. Supéen serverades
endast för damer i balrummen, och herrarne skulle söka
sig födan i lägre regioner. Men hon åtog sig att gifva
mig hvad jag behöfde och lofvade att själf skymma
undan mig för värdarnes ögon, medan jag åt. Jag visste
väl, att hon tvärt om skulle draga uppmärksamheten
åt mig, men kände mig däraf långt ifrån besvärad. Då
jag gick hem, var jag så lycklig som en härförare,
hvilken öppnat ett fälttåg med en afgörande seger.

Följande dagen sattes mina undersåtliga känslor på
ett hårdt prof, som de klent bestodo, emedan min resa
till Vanås icke kunde anträdas förr, än de kungliga
lämnat Kristianstad. Hvad jag tyckte det onödigt,
att de skulle besöka hofrätten, fängelset, kasernerna
m. m.; och slutligen hvilken evig déjeuner! Hela
landet skulle ju utarmas genom ett så förfärligt
ätande. Med ett ord, rönnbären voro sura. Slutligen
rullade likväl de kungliga vagnarna sina färde, och
jag var icke den, som hurrade minst. Nu kom ett annat
bekymmer -- att Vanåsfamiljen icke på en ny evighet
skulle blifva färdig till sin hemresa. Detta gick
likväl öfver all förhoppning fort. Min häst hade redan
ett par timmar stått och väntat, förspänd en lånad
liten ensitsig schäs; och knappt hade jag, som stod
på post vid hörnet af lilla torget, sett vagnsdörrarna
slås igen efter Vanåsarne, förrän äfven jag satte min
karriol i gång och följde dem i kölvattnet, så länge
min skjutshäst kunde hålla jämna steg med deras spann,
hvilket dock slutade innan jag kom igenom stadsporten.
Det var redan skymning, då jag på aftonen anlände
till Vanås. Jag fann familjen sluten i en ring, där
de nyss hemkomna berättade för dem, som icke varit
borta, hvad anmärkningsvärdt de under sin utflykt
erfarit. Det var en älsklig tafla, och likväl kände
jag mig orolig vid dess betraktande. Hon var icke där,
och likväl måste hon veta, att jag var kommen -- och
ana hvarför jag var kommen. Såg det icke ut, som om
hon just ville visa mig, huru litet jag intresserade
henne. Knappt kunde jag deltaga i samtalet; med
en så spänd otålighet lyssnade jag efter ljudet
af hennes steg; ty en gång skulle hon väl ändå
komma. Mina öron hörde intet, och mina ögon sågo
intet, men på en gång kände jag någonting i luften,
som sade mig: Hon är här. Jag steg upp och vände
mig om samt fann henne framför mig. Hon hade, jag
vet icke af hvilket infall, sökt smyga sig inpå mig,
och säkert var det icke hennes fötter, som förrådde
henne. Men hennes hjärta hade flugit före henne mig
till mötes; ty hon har sedan sagt mig, att detta
var första gången hon tänkte, att vi skulle blifva
så nära förenade. Detta fick jag dock icke veta nu;
men blott den omständigheten, att hon icke kom In på
vanligt sätt för att hälsa på mig, var tillräcklig
att lifva mitt hopp, att hon för mig kunde hysa mer
än vanliga känslor. Innan jag visste ordet af, blef
det efter en stund uppbrott, utan att jag kunde säga
mig hafva något vidare närmat mig målet. Nedkommen
på mitt rum räknade jag efter, att blott aderton
timmar återstodo för mig af detta så kära besök. Ty
på eftermiddagen följande dag måste jag resa till
Brösarps tingsställe för att hålla höstetinget med
Albo härad. Af dessa aderton timmar var jag dömd
att sofva bort eller overksamt förnöta hälften. Och
hvad skulle jag väl hinna uträtta på de återstående
nio? Skulle jag väl våga uttala det, som låg mig på
hjärtat? Det vore en djärfhet, hvarigenom jag satte
allt på spel, ty äfven om hon hade något tycke för
mig, icke kände hon mig tillräckligt för att fatta
ett sådant beslut; och ett förhastande å min sida
kunde då lätt medföra ett afslag å 
hennes. Tålamod således! Du måste göra flera besök
och vara här några dagar i rad, innan det afgörande
steget tages. Men att få ledighet till dylika besök,
midt under en tingstur, var ingen lätt sak, och
åtminstone på tre veckor var ej att tänka på någon
möjlighet af ett nytt besök. Med dessa tankar somnade
jag utan att hafva kunnat uppgöra någon bestämd plan.

Strax efter frukosten följande morgon gjorde
de unga damerna en tur i parken. Naturligtvis
följde jag med. Det skulle plockas blommor till
middagen, för hvilket ändamål man spridde sig bland
blombuskagerna. Hvilket oskattbart tillfälle att få
tala med henne utan vittnen! Ett sådant skulle kanske
aldrig mera gifvas; det kunde icke lämnas obegagnadt;
men det kunde icke heller utan den högsta oförskämdhet
begagnas. Hvem var väl jag, att göra anspråk på
hennes hjärta och hand? En faddare älskare har väl
aldrig gifvits än jag under denna stund. Troget
följde jag henne men sade knappt ett ord. Och likväl
drog hon sig icke ifrån mig. Äfven nu skänkte hon
mig en blomma, hvars skönhet jag förut prisat. Vi
kommo äfven till hennes holme i den lilla sjön, där
hennes favoritpenséer växte. Ger hon mig en af dem,
så kan jag våga allt. Eljest icke. Hon plockade flera,
såg på dem alla särskildt och dröjde därunder något
efter det öfriga sällskapet. Men hon gaf mig ingen
utan ordnade dem i sin egen bukett; och jag fortsatte
mitt tigande. Men allt högre svällde mina känslor upp
emot bräddarna. Jag beundrade hennes smidiga växt
och behagfulla rörelser, då hon böjde sig ned emot
blommorna; jag rördes öfver svanarnas tillgifvenhet
för henne, då de kommo simmande efter henne hvart hon
gick; och det minsta ord, som gick från hennes läppar,
klingade i mina öron underbart ljuft. Snart var jag
mig icke längre mäktig, och då hon en gång frågade
mig, hvad jag tyckte om hennes gamla Vanås, svarade
jag besinningslöst, att det vore så förtrollande,
att jag fann det helt naturligt, om hon, som hade
den lyckan att bo där, höll så mycket af stället,
att hon aldrig ville lämna det. Jag hade icke väl 
uttalat dessa ord med en ton, som jag kände sade ännu
mera än de själfva, förrän jag bäfvade för hennes sätt
att upptaga dem. Hon svarade icke genast utan lutade
sig ned och af klippte en dalia. Därefter sade hon,
ännu bortvänd: Jag håller ändå mera af människorna
här än själfva stället. Hvilken oändlig finhet låg
icke uti detta svar; huru mycket sade icke dessa
ord, och ändå huru litet! De voro så sanna och så
naturliga, att de alltför väl kunde fallit af sig
själfva, och hade varit af ingen betydelse, om hon
svarat genast. Men nu dröjde hon en liten stund; hon
betänkte således sina ord; hon fattade betydelsen af
min fråga, och ur denna synpunkt fingo hennes ord en
lika djup betydelse. Hon tyckte mera om människorna än
om stället, d. v. s. hon skulle icke tveka att lämna
stället med någon människa, hon tyckte riktigt om;
men hon skulle icke tillstått detta för någon, som hon
icke tyckte om. Jag kände, att jag kommit omätligt
längre, än jag af de nio timmarna kunnat hoppas,
men instinkten sade mig också, att härvid måste det
för denna gång stanna. Hvad behöfvas väl ord, när
man förstår hvarandra ändå. Jag liksom tvingades att
nu hålla mig tillbaka af beundran för den fina takt,
med hvilken hon svarat, och som bevisade en hjärtats
och förståndets värdighet, inför hvilken jag fruktade
att förplumpa mig.

Kort före middagen, då de andra gjorde sin toilett,
fick jag tillfälle till ett enskildt samtal med
Carolines mor. Hvem som först ledde samtalet på
giftermål, vet jag icke, men nog af, vi kommo på det
kapitlet, och naturligtvis måste det på det högsta
intressera mig att höra hennes tankar därom. Hon
talade om huru litet de föräldrar visste sina barns
sanna lycka, som endast sträfvade att skaffa dem ett
så kalladt godt parti, och huru väl rikedom kunde
umbäras. Detta lät öfver all förväntan godt. Jag
började redan tro, att hon anade min hemlighet och
ville uppmuntra mig, då hon genom en hastig vändning
åter tillintetgjorde mina förhoppningar med de orden:
Det förstås, att å andra sidan vore det lika stor
dårskap att tillåta 
ett giftermål, där ingen förmögenhet alls finnes. De
välljudande premisserna voro således blott för
att öfvertyga mig, att oaktadt hon visst icke hade
öfverdrifna fordringar, vore det icke värdt för mig
med min kopistlön att försöka. Den enda möjligheten
vore, om hon ansåg, att Caroline själf kunde hafva att
påräkna något af sina föräldrar. Väl trodde jag mig,
genom uppgifter af trovärdiga personer, veta, att så
icke var förhållandet; att grefve Wachtmeister sades
hafva derangerade affärer, med skulder öfverstigande
hans tillgångar utom fideikommisset, och att
ställningen försämrades hvarje år med stora steg;
men detta hindrade icke, att han och hans grefvinna
ändå kunde lefva i den tron, att de hade en betydlig
förmögenhet; och på denna illusion hängde således mitt
hopp. Så stodo sakerna, då jag på eftermiddagen måste
lämna Vanås utan att veta, när jag kunde återkomma.

Morgonen därpå befann jag mig, på mera än sex
mils afstånd, i domarestolen vid Brösarp. Aldrig
hade juridiken förefallit mig så torr och tråkig,
aldrig parter och vittnen så stupida. I själfva
verket intresserade mig nu ingenting, som icke
hade gemenskap med mitt hjärtas innersta tanke;
men också fängslade mig allt, som därmed hade det
aflägsnaste samband. Så förekom ett mål, däruti
en vansinnig präst hade skrifvit det gröfsta ovett
emot landshöfdingen. Genast föreföll det mig, som
om jag vore jäfvig att handlägga ett anfall emot
Carolines morbror, men ty värr kom jag snart ihåg,
att jag icke ännu var hennes trolofvade. Jag frågade
emellertid prästen, om han ville ha in sin skrift i
protokollet, med en så hotande min, att han bad att
få taga den tillbaka.

Emot aftonen, efter tingstimmens slut, tyckte jag mig
böra vara sömnig, efter jag rest en del af natten,
och gick till hvila kl. 9. Men på någon sömn var ej
att tänka. Nu först hade jag tid att begrunda hela
min ställning. Mina förhoppningar att kunna vinna
Carolines hjärta fann jag ganska goda, om än icke
så fullkomligt säkra, som jag dagen förut uppskattat
dem. Men om hennes föräldrar 
någonsin skulle tillåta henne att taga mig, därom
visste jag i själfva verket ingenting. Jag kunde
icke ens själf ogilla deras tänkesätt, om de icke
ville gifva mig sin dotter; och var det väl rätt
då af mig att fortgå på den väg jag börjat? Nej,
jag måste först af allt veta, om jag någonsin kan få
henne, innan jag söker störa lugnet i hennes hjärta
lika mycket, som det redan var stördt i mitt. Knappt
hade denna tanke blifvit mig riktigt klar, förrän
jag beslöt att skrifva till Carolines mor, och jag
hade icke väl fattat detta beslut, förrän jag kände en
oemotståndlig håg att genast börja brefvet. Emellertid
låg jag i mörkret och kom ihåg, att elddonet var
inläst i det stora arkivskåpet. Jag steg upp och
trefvade mig dit, sedan jag med svårighet letat upp
nyckeln. Jag öppnade en dörr och kände på hyllorna;
min hand mötte endast stenar och knifvar m. m., och
jag påminte mig nu, huru denna samling af mordvapen,
som varit förevisade i rannsakningar och här inlagda,
till större delen voro fläckade af blod. I ett annat
fack fann jag dock slutligen hvad jag sökte, och snart
satt jag färdig att börja mitt friarebref. Härmed hade
sig dock icke så lätt. När jag nu skulle presentera
mig, fann jag först rätt tydligt, hvilket dåligt parti
jag var. Väl hade jag en egen tro på min förmåga att
bana mig vägen och att en gång kunna föda en hustru
äfvensom på mitt tålamod att kunna vänta, till dess
den tiden kom. Men att bibringa andra en sådan tro och
ett sådant tålamod, var en vansklig sak. Jag funderade
och skref åtminstone två timmar; läste sedan igenom
hvad jag skrifvit, ref sönder det såsom odugligt --
och gick åter till sängs. Samma öde hade följande
dagar flera andra försök, men innan jag reste från
tingsstället, hade jag likväl mitt opus färdigt;
och så snart jag återkom till Kristianstad, lade jag
in det i ett konvolut tillsammans med manuskriptet
till en half roman, Karl XII:s page, som jag lofvat
dem läsa på Vanås. Härigenom ville jag förekomma,
att mitt bref skulle ha utseende af en billet doux, då
jag lämnade det till en löjtnant Qveckfeldt, som reste
ut till Vanås -- möjligen för att själf fria, ty för
sådana afsikter misstänkte jag nu hela karlsläktet.
Detta var en lördag, och redan samma afton började
jag blifva otålig efter svar, men ännu gick det
att skrifva på tingsprotokollerna. Söndagen kom,
och söndagen blef slut, utan att jag fick någonting
höra. Måndagsmorgonen var jag i den förfärligaste
oro. Bittert ångrade jag nu att icke hafva dröjt
att skrifva, till dess jag kunnat lyckas vinna någon
högre grad af tillgifvenhet hos föräldrarne, hvilket
hade varit den enda grund för ett rimligt hopp om
framgång. På arbeta var ej att tänka. Hela dagen
satt jag vid fönstret i hopp att likväl något svar en
gång skulle anlända. Emot middagen såg jag Qveckfeldt
återkomma. Hans vagn stannade utanför huset, där
både han och jag bodde. Jag hoppades säkert, att
han hade bref till mig, men ägde icke mod att gå ned
och fråga honom. Desto ifrigare lyssnade jag på hans
steg uppför trappan. Han gick förbi min dörr och upp
till sig, en våning högre. Således hade han intet
bref. En möjlighet fanns dock ännu, att han hade
det nedpackadt eller icke genast påmint sig det. Jag
hörde, huru han åter gick ut, och gensköt honom nu i
förstugan. Han hälsade så mycket från Vanås; de mådde
alla bra, och mitt paket var riktigt aflämnadt. Nu
var det ute med hoppet; ty jag hade skrifvit, att
jag i uteblifvandet af svar skulle se ett afslag,
som kunde vara oangenämt att på annat sätt gifva. Men
icke hade jag trott, att man så skulle taga mig på
orden. Ännu satt jag kvar, till dess det var lika
skumt på gatan som i min själ. Ett spann, förspändt en
stor vagn, ådrog sig min uppmärksamhet. Jag frågade
mina skrifvare, om de kunde se hvems det var. De
svarade, att det troligen var grefve De la Gardies,
som återvände från en auktion på Råbelöf, dit de på
dagen utrest. Nu lämnade jag fönstret och sökte åter
fästa uppmärksamheten vid mina pappersluntor. Efter
några minuter inträdde likväl grefve Wachtmeister
på Vanås i rummet. Med klappande hjärta bad jag
honom stiga in i ett inre rum. Han satte sig ned
och började utan alla preludier: »Jag kan försäkra,
att det gifves ingen, åt hvilken jag hellre skulle
gifva min dotter.» Här stannade han tvärt, 
på sitt egendomliga sätt. Jag tänkte: Nu kommer ett
förfärligt <i>men</i>, och hans goda hjärta söker endast
efter ord för att göra afslaget så litet sårande som
möjligt. Jag väntade, men det kom intet <i>men</i>. Han
fortfor att tiga och tyckte troligen, att jag tog
saken väl lugnt, innan jag kunde förmå mig att tro
på min lycka, den jag aldrig föreställt mig skulle
bjudas mig så utan alla svårigheter och förbehåll.

Vi skyndade till min blifvande svärmor,
som också följt med till staden men stannat i
residenset. Oförgätliga voro de ord, som Carolines
mor här talade till mig, så fulla af en oändlig ömhet
för henne, af hopp att jag skulle kunna göra henne
så lycklig som hon förtjänade, och ändå af oro, att
jag icke nog pröfvat mig själf, innan jag tagit detta
steg. Hade jag behöft någon borgen för att Caroline
var allt hvad jag trodde henne vara, så kunde jag
aldrig fått någon säkrare än att se henne äga en
sådan mor och höra, huru hon älskade henne. Hon sade
mig, att hon funnit, att Caroline hade tycke för mig,
men ville, att vi icke skulle förhasta oss utan först
vara någon tid tillsammans och blifva riktigt bekanta,
hvilket vi ännu icke kunde vara. Detta fann jag ock
vara allt, hvad jag rimligen kunde begära, och min
enda sorg var, att tinget icke tillät mig att resa
genast för att börja den intimare bekantskapen.

Ett bref, som underrättade mig, att min far haft
en slagattack, föranledde mig likväl kort därefter
att begära tjänstledighet för att resa till honom,
och medan jag afvaktade hofrättens tillstånd,
beslöt jag göra ett kort besök på Vanås. På så kort
tid, tänkte jag under vägen, kan hon omöjligt hinna
blifva så bekant med mig som det behöfves, och jag
skall nödgas resa ännu en gång blott för att »göra
bekantskap». Ack, om hon vore så bekant med mig,
som jag med henne, så skulle vi icke behöfva många
minuter för att göra upp saken! Min nästa tanke blef:
Hur skall hon väl taga emot mig? Af mitt samtal med
hennes mor, drog jag den slutsatsen, att hon ingenting
sagt sin dotter om mitt bref och att hon tillsvidare
ville, att 

ingenting skulle sägas. Ändtligen kom jag fram ur den
djupa skogen, som omgifver Vanås och såg ljusen i dess
fönster lysa så vänligt i mörkret. Jag stannade vid
stora trappan och fann dörren stängd. Ett fönster
öppnades, och en röst frågade, hvem jag var. Jag
sade mitt namn med hög röst, i hopp att Caroline
skulle höra det. Jag visades in i ett gästrum och
sprang sedan upp i våningen. Familjen var samlad i
hvardagsrummet till vänster, och Caroline var ensam
i förmaket till höger för att laga i ordning té åt
mig. Efter en hastig hälsning på de andra, skyndade
jag dit, och hon frågade mig hastigt, med synbar
förvirring, om hon fick bjuda mig té, hvilket jag af
brist på présence d'esprit bejakade. Hennes förvirring
och nedslagna ögon sade mig, att hon visste allt,
att hon älskade mig; och där stod jag olycklige
med min tekopp. Jag sväljde den nästan i en klunk,
som jag tror utan både socker och grädda. Hågkommande
grefvinnans vilja, kunde jag dock ännu icke föreställa
mig, att allt nu skulle vara afgjordt, och började
försiktigt med att grefvinnan gifvit mig hopp, att
fröken skulle vilja göra min bekantskap. Hon svarade
mig endast med en blick, -- men en blick så vänlig,
så full af det innerligaste förtroende, att äfven jag
alldeles förlorade målet. Där behöfdes icke heller
några vidare ord. Hon räckte mig sin hand, och vi
drogo oss något tillbaka i ett hörn af det svagt
upplysta rummet. Hon lät nu sitt lif omslutas af
min arm och hvilade sitt hufvud mot min axel. Hennes
hängifvenhet var fullkomlig och utan all misstro. Huru
heligt lofvade jag icke under denna tysta stund,
att jag aldrig skulle svika det förtroende hon satte
till mig, att jag skulle ägna mitt lif att göra henne
lycklig! Den djupa rörelse, som i detta ögonblick
öfverväldigade henne, ingaf mig likväl någon oro,
att hennes offer af sitt hjärta ändå på något sätt
kändes för henne bittert. Jag frågade, om hon ville,
såsom hennes moder önskat, hafva någon betänketid,
men hon hviskade härtill ett nej, som knappt var
hörbart men likväl utsades med ett uttryck, som gaf
detta lilla enstafviga ord omfattningen af en hel
själs bekännelse. Vi 
växlade endast några få ord. Jag kan inte tala,
sade hon och tryckte sig närmare intill mitt bröst.

Hennes mor kom nu ut till oss. En blick på
dottern sade henne, att betänketiden redan var
tilländalupen. Caroline lutade sitt hufvud emot
modern men höll sig lika fast sluten intill mig och
sade intet. Modern ville lugna mig, att det icke var
af bedröfvelse eller brist på känsla, som Caroline
teg och gömde sitt ansikte, utan att detta var hennes
vana, så snart hon var rörd. Liksom detta behöfde
sägas mig! Liksom jag icke nu kände Caroline bättre
än någon annan människa i världen kände henne!

Moderns mellankomst hade emellertid återgifvit oss
något välde öfver oss själfva, och då vi åter drogo
oss ifrån henne in i den stora dunkla salongen,
kunde vi redan börja berätta för hvarandra om våra
ömsesidiga känslors uppkomst och tillväxt och funno,
att vi båda gjort oss många onödiga bekymmer.

Innan vi återförenade oss med det öfriga sällskapet
för att presentera oss såsom förlofvade, stannade vi
ett ögonblick i det sista salongsfönstret. Månen hade
just gått upp och speglade sig i den lilla sjön, kring
hvilken de åldriga ekarna trängas med lummiga bokar
och sträcka sina armar emot vattnet. Det var en tafla,
väl värd att betraktas, och intrycket af densamma
gick ej för oss förloradt, fastän vi knappt hade ögon
för annat än hvarandra. Hon såg utåt helt hastigt
men sökte åter min blick, och jag häpnade öfver min
djärfhet, då jag tryckte en kyss på hennes läppar,
ty ännu var jag behärskad af en så helig vördnad för
henne, att jag tyckte mig endast äga rätt att dyrka
henne på ett visst afstånd.

Vårt förbund var besegladt, och min ring bär denna
dagen jämte hennes namn till inskrift. Outsägligt
lycklig kände jag mig då, och ännu fullare känner
jag lyckan af denna dag, då jag nedskrifver dessa
rader den första årsdagen därefter, eller den 23
september 1847. Vår kärlek har sedan dess blifvit
pröfvad nog för att visa sig vara af det äkta slag,
som icke rostar af tiden. Mera än sex 

månader hafva vi nu varit åtskilda och få kanske icke
ännu på sex månader återse hvarandra -- en hård lott
nog för förlofvade --, och likväl känna vi oss lika
säkra på hvarandra och i djupet lika lyckliga. Jag har
arbetat under detta år allt hvad mina krafter förmått,
och om det än är att förutse, att jag ännu skall
få arbeta lika mycket ännu ett år eller mera, innan
jag skall kunna föra en hustru till eget hem, så har
likväl utsikten till detta mål gjort arbetet lätt och
gladt; och icke blott alla mina utan också alla hennes
vänner intressera sig för min framgång så varmt,
att det vore underligt, om den skulle förfelas.»

<h2><small><small>--</small></small></h2>

Så tänkte och skref jag då, och efter mera än fyrtio
år tillägger jag nu, att vår kärlek hållit hvad den
lofvat och att jag icke kan tänka mig någon högre
och säkrare glädje af detta lifvet än att hafva fått
genomvandra det vid sidan af en sådan hustru som min.

<img></img>
</chapter>
<chapter name="Förlofningstiden (1846-1848)">
<table o>
<td c><h2><small>FÖRLOFNINGSTIDEN.</small></h2>
<td c><h2><small><small>(1846--1848.)</small></small></h2>
<td c>--
</table>

Några få dagar efter min förlofning erhöll
jag bref från Karlskrona, att min far, hvars
tillstånd ingifvit förhoppningar om förbättring,
plötsligen aflidit. Jag afsade mig då för en tid
mitt domareförordnande och skyndade till Karlskrona
för att närvara vid begrafningen och ordna för mina
många omyndiga syskon. Vi uppskattade min fars
efterlämnade förmögenhet till högst 50,000 r:dr
b:ko, hvaraf 13 barn skulle ärfva lika lotter;
men vi öfverenskommo, att hela inkomsten skulle
användas till de ogifta systrarnas underhåll och de
båda omyndiga brödernas uppfostran vid Karlberg och
ekipering såsom officerare. Bouppteckningen, där
egendomen upptogs efter taxeringsvärdet, utvisade
likväl brist, och vid det slutliga arfskiftet, flera
år efteråt, antogs hvarje lott endast vara värd nära
1,000 r:dr r:gs. Min lott blef en skuldbelastad
trettondel af Stjernholm, som jag sålde till min
bror Karl, och skulle då haft ett par tusen kronor
i behåll, om jag icke hade måst uppäta dem i förväg.

Medan jag var i Karlskrona, pågingo festligheter
i Kristianstad för de kungliga. Änkedrottning
Desideria blef därunder så betagen i Caroline, att
hon prompt ville hafva henne till hoffröken. För
att afböja detta, måste man förtro henne, att
Caroline var förlofvad, ehuru det ännu ej var
eklateradt. Prinsessan Eugenie hade fått mässlingen
på Beckaskog och kunde efter tillfrisknandet endast
i korta dagsresor återvända till Stockholm. Drottning
Josefina tog då med henne ett af kvarteren på Vanås,
där äfven hon erhöll underrättelse om förlofningen.

Genast efter min återkomst till Vanås eklaterades vår
förlofning utan allt slags högtidlighet, endast genom
att omtala den för tjänstfolket. Vi hade så litet
varit sedda tillsammans, och vår bekantskap hade
i själfva verket varit så kort, att underrättelsen
väckte stor öfverraskning. Den gamle liflige baron
Gyllenkrook på Sinklersholm, som händelsevis kom på
besök den dagen, då nyheten tillkännagafs, blef den
förste spridaren. Han begaf sig i sporrsträck hem och
utropade tvärs öfver gården: »Caroline Wachtmeister
är förlofvad!» Trenne tillbedjare, som kallades
»de tre männen i den brinnande ugnen», hade knappt
hunnit i mig ana en rival, förrän de funno spelet
förloradt. Mången runkade betänksamt på hufvudet
åt ett så lättsinnigt beslutadt parti, som icke
ens lämnade några garantier för en tarflig utkomst
och där dessutom ena parten var af den misstänkta
egenskapen »bokskrifvare», som i allmänhet icke stod
i hög kurs i Skåne. Häradshöfding Lilienberg, som jag
skriftligen underrättade, svarade i ett bref. där man
kunde läsa hans farhågor mellan raderna, men tillade
dock: »Flickan kan bli bra med tjänliga lämpor.» Med
mig bekanta skåningar, som i Stockholm med entusiasm
talat om Caroline och tolkat min tystlåtenhet därunder
såsom likgiltighet, kunde icke nog förvåna sig öfver
detta oväntade uppslag; och Leijonhjelm, som så
mycket hört Caroline beundras, skref, att det var
alldeles obegripligt, att jag kunnat få henne. Men
alla Carolines närmaste mottogo mig förunderligt nog
med öppna armar. Utom af Carolines tre förutnämnda
mostrar, rönte jag af en fjärde, Fredrika, från första
stunden en högt värderad vänlighet, som måhända till
en del hade sin grund däruti, att hon själf hade gjort
ett lika vågadt kärleksparti som vårt, hvaraf hennes
storsinta själ väl blifvit interfolierad med många
små husliga bekymmer men icke dukat under. Ett rörande

uttalande fick jag i ett bref från Augusta Dardel,
sedermera friherrinnan Ramel, som till åldern midt
emellan Caroline och hennes mor, var lika varm vän
till dem båda.

Hon skref från Schweiz: »Si quelqu'un me demandait:
se trouve-t-il dans ce monde un seul homme que vous
voudriez être? Je répondrais de suite du fond du
coeur: »Oui, il y en a un seul: C'est le baron Louis
de Geer, qui déjà sur cette terre passera sa vie avec
un angel» Voilà la seule félicitation que je puisse
adresser au fiancé de ma chère Caroline, qui, j'en
suis persuadée, en sentira plus la profondeur, que si
je lui en écrivais des pages. Il a su l'apprécier,
la chérir et s'en faire aimer, ce qui est assez me
faire son éloge et m'assurer qu'il est digne d'elle.»

Rörande var ock att af gummorna på Vanåsgodset
blifva förmanad, att jag skulle blifva beskedlig
mot »fröken». Så kallade de Caroline, som var
äldsta barnet, hvaremot hennes syster fick nöja
sig med att heta »Betty». Min svärfar benämndes
»Mannagrefven», äldste sonen »Pågagrefven» och de
yngre »Glyttagrefvarne». Från ett aflägset torp
skickades en dag särskildt bud för att fråga, om
fästmannen hette »Begär» eller »Degär», hvarom man
disputerat. För öfrigt kunde de knappt tro, att han
icke hade egen gård, men antogo, att han åtminstone
ägde »brödfödan». En gammal ryktare tog det blott
för ett dåligt skämt, då Caroline presenterade mig
för honom såsom sin fästman.

Det var mig ett stort nöje att göra bekantskap
med allmogen i denna aflägsna och då ännu på
kommunikationer synnerligen vanlottade trakt. Folket
var där icke allenast förunderligen primitivt i seder
och klädedräkt utan ådagalade också i allmänhet en
obegränsad uppriktighet och mycken naivitet. Jag har
sedan varit i mycken beröring med skånsk allmoge och
alltid i dess umgänge funnit ett stort behag. I öfre
Sverige hörde man stundom uttalas den uppfattningen,
att skåningarne voro dumma, men jag har tvärt om
funnit dem synnerligen intelligenta och ofta beundrat
deras skarpsynthet för allt, som kommer inom deras
synkrets.
Några få dagar efter eklateringen måste jag
återtaga förvaltningen af domsagan, som, efter
det Lilienberg blifvit förflyttad på annat håll,
nu eljest förestods af häradshöfding Lundström,
hvilken, jämte det han var en framstående jurist,
bemötte mig med en förekommande välvilja. Jag började
nu ett stort ting med Gerts härad, mitt fjärde ting i
ordningen, och innan detta blef afslutadt, utnämndes
jag till vice häradshöfding af hofrätten, som samma
dag ingick med en hemställan till Kongl. Maj:t,
att jag måtte förordnas till adjungerad ledamot
under de tre första månaderna af 1847. Detta var en
nog hastig befordran, då jag sammanlagdt icke ett
år sysselsatt mig med juridiska göromål, knappt
fem månader förestått domsaga och nästan intet
tjänstgjort i hofrätt; och jag var i själfva verket
långt ifrån mogen för en öfverdomarebefattning. Själf
hade jag visserligen skrifvit till min dåvarande
chef, justitiestatsministern grefve Arvid Posse,
och anhållit om ett godt ord från honom till Skånska
hofrättens president, Berg von Linde, men icke kunde
jag föreställa mig, att en adjunktion så snart skulle
komma i fråga. Genom Lagerstråles utnämning till
landssekreterare i Kronobergs län, uppstod emellertid
en oväntad ledighet, och jag blef den lycklige,
som föreslogs att sköta den sålunda lediga roteln.

Detta gjorde ond blod hos den yngre
tjänstemannapersonalen, af hvilka många funno sig
orättvist förbigångna, och inga voro belåtna med
att en utböling fick inträde i hofrätten. Särskildt
fingo de nu vatten på sin kvarn, därigenom att jag
begick en juridisk bock samma dag jag föreslogs till
adjunkt. Jag hade nämligen just den dagen rest ut till
Fjälkinge för att hålla några brottmålsrannsakningar
angående häktade, och i hastigheten där dömde jag,
vilseledd af en försåtligt uppställd lagedition, en
som stulit bikupor till spö i stället för fängelse
vid vatten och bröd, som bort ådömas. Hemkommen, och
då utslaget skulle skriftligen uppsättas, upptäckte
jag genast misstaget och lät underrätta bitjufven,
att han blifvit för strängt dömd och borde klaga för
att vinna ändring. En renskrifvare

berättade detta och det blef en godbit för mina
afundsmän. Då besvären efter några dagar inkommo till
hofrätten, församlade sig en mängd af tjänstemännen i
kanslirummet, och mitt felaktiga utslag deklamerades
med hög röst till allmän förnöjelse. Man öfvade
sin kvickhet därpå och förvånade sig ibland annat
däröfver, att utslaget icke äfven innehöll, att den
dömde, vid undergående af allmän kyrkoplikt, skulle
hålla en bikupa i handen, i analogi med att den, som
mjölkat en annans ko, skulle hålla en mjölkbytta i
handen, såsom då var i lag föreskrifvet. Presidenten
och ledamöterna i hofrätten fäste dock vid felet
ingen vikt och sade, att sådant kunde hända hvem
som hälst, och då hofrätten fick tillfälle att
före verkställigheten rätta felet, vore ingen skada
skedd. Mig grämde det dock mycket.

Tillämpningen af den gamla missgärningsbalken med
alla dithörande författningar om sammanläggning och
förvandling af straff var för öfrigt ganska villsam,
och nutidens unga jurister böra prisa sin lycka att
hafva med förenklade stadganden att göra. Men de,
som voro säkert hemmastadda i de gamla irrgångarna,
kände sig också lika stolta däröfver som en filosofie
magister öfver sin latin och sågo blott tecken
till vetenskapens förfall i yrkandena om större
lättfattlighet och enkelhet.

Julen fick jag tillbringa med min fästmö på Vanås, men
på nyåret började min tjänstgöring i hofrätten. Jag
slog mig nu ned på egen hand i Kristianstad, till en
början i Lagerstråles rum.

Bestämmandet af min plats vid hofrättens domarebord
var redan något vanskligt. Presidenten förklarade,
att jag såsom Konungens trotjänare skulle sitta
framför en betydligt äldre vice häradshöfding, som
redan förut innehaft någon tids adjunktion. Jag såg,
huru detta väckte förtrytelse, icke blott hos den
tillbakasatte utan äfven hos hofrättens ordinarie
ledamöter, som syntes hågade att häremot opponera sig,
under det presidenten tog saken såsom hörande under
hans maktfullkomlighet och ej tålande andras
inblandning. Jag grep mig nu an och bad att såsom
den yngste få sitta sist, helst jag behöfde få öfva
mig i den justering af expeditioner, som ålåg den
nederst sittande i första hand, hvarefter jag utan
vidare intog den sista platsen. Härigenom vann jag
samtligas välvilja och besparade presidenten ett
stort obehag, ty ledamöter sade mig efteråt, att de
hade ämnat ställa frågan under omröstning och votera
omkull presidenten. Samma fråga förekom sedan i Svea
hofrätt, då jag där blef adjungerad, men då var det
blott en mening om, att jag såsom kopist skulle sitta
öfver äldre adjunkter och vice häradshöfdingar. För
öfrigt redde jag mig vida lättare vid hofrättsbordet
än på häradshöfdingestolen, och med hvarje vecka
kände jag mig här mera hemmastadd och sadelfast. Nu
blef det tanken på att så snart som möjligt komma
till ett lefvebröd, tillräckligt äfven för en hustru,
som mest graverade mig.

I bästa fall kunde jag icke hoppas att inom ett
par år få någon ordinarie tjänst, hvars lön vore
tillräcklig för en familj; och den inblick jag nu
fick kasta i min blifvande svärfars affärer, visade
mig osäkerheten af att någonsin kunna påräkna något
bidrag af honom. Hans skulder hade ökats äfven under
det sistförflutna året; och det var att förutse,
att de nödvändigaste utgifterna skulle stiga ännu
högre, allt eftersom sönerna växte upp. Emellertid
såg jag snart, att om man blott kunde förmå honom
att lägga armarna i kors, skulle han snart blifva en
rik man. Utom Vanås stora fideikommiss hade han två
rätt betydliga egendomar, som han köpt, Hanaskog och
Västerslöf. På alla dessa, där godsen lågo oskiftade
tillsammans med kronohemmanen, hade han med högst
betydliga kostnader låtit verkställa laga skiften och
därvid tagit på sin lott den sämsta jorden för att få
stor areal. Bönderna ville helst bo kvar i byarna och
behålla den bästa jorden. Min svärfar fick i stället
flytta ut och ombygga sina hemman samt odla den
dem tillagda jorden. Detta var dock nu till största
delen verkställdt och var måhända för den som var nog
kapitalstark icke någon dålig beräkning. Själf var han

åtminstone af den engelska åsikten, att
det gifves ingen dålig jord, men det ges
dåliga åkerbrukare. Uppbyggandet af de stora
gråstensladugårdarna på Hanaskog och Västerslöf var
icke heller i och för sig att klandra. Men andra
stora företag, såsom ängsvattningar och invallningar
af Helgeå, slukade ofantliga kostnader utan att lämna
motsvarande valuta. Emellertid förslog icke inkomsten
af egendomarna att betäcka räntorna på den ständigt
växande skulden och de årliga kostnaderna för ett
stort slotts hushåll; och det värsta var, att för
hvarje år uppgjordes nya planer för anläggningar och
förbättringar, för hvilka nya lån måste upptagas. För
att häruti åstadkomma ett afbrott, hade på min
svärmors förslag hela familjen, med undantag af de
båda äldsta sönerna, för ett år slagit ned sina
bopålar dels i Schweiz och dels i Italien, under
hvilken tid de stora företagen hemma fingo anstå, och
efter hemkomsten hade hon, i samråd med en förträfflig
skogsförvaltare, uppgjort ett förslag, enligt hvilket
hela inkomsten af skogarna och godset skulle afsättas
till förräntande och amortering af skulden. Hanaskog
och Västerslöf skulle utarrenderas, och arrendet jämte
afkastningen af själfva Vanås säteri skulle betäcka
lefnadskostnaderna. Utan behof af förknappning
skulle på detta sätt hela skulden blifva betald på 13
år. Men hittills hade det visat sig omöjligt att få
min svärfar att härpå ingå, förrän han genomfört några
ytterligare kostsamma organisationer. Det blef nu min
uppgift att understödja min svärmoders bemödanden
att få hennes plan omedelbart godkänd. Innan årets
slut lyckades också detta, men förut vågade jag icke
bygga framtidsförhoppningar på något som helst bidrag
från min hustrus föräldrar.

Under tiden lefde jag några lyckliga månader
i Skåne. Lördagar och söndagar kunde jag ofta
nog tillbringa på Vanås, dit jag medtog mina
hofrättspapper. Emellanåt hälsade också min fästmö på
mig i Kristianstad, eller gjorde vi tillsammans besök
hos hennes släktingar i grannskapet. Bland dessa var
excellensen Hans Gabriel Wachtmeister 
den intressantaste. Han var icke blott en verklig
vetenskapsman, som kunde arbeta i kemien med sin
vän Berzelius, utan han var också en man af hög
humanistisk bildning, och hans konversation var
lika lärorik som spirituellt epigrammatisk. Hvad
som särskildt slog an på mig; var hans äkta
liberalism. Han berättade, att han och Wetterstedt i
ungdomen ansågos nästan som jakobiner och att deras
fäder skickat ut dem båda för att kureras genom
att se den franska republiken på nära håll. Med
Wetterstedt hade kuren lyckats men icke så med
Wachtmeister, som kom hem lika liberal som han for
bort. Och sådan förblef han i all sin tid, dock utan
lust att själf verksamt ingripa i händelsernas gång,
i det han afböjt både att blifva Justitiestatsminister
och landtmarskalk. Han anförde såsom ursäkt, att han
icke kunde skrifva så, att någon människa kunde läsa
det, och icke tala så, att någon kunde förstå det. I
själfva verket var hans stil, åtminstone i senare
år, ytterst svårläst, och hans uttal sluddrigt. Mig
omfattade han från början med en synnerlig välvilja,
och få omdömen hafva smickrat mig så mycket, som
dem jag under fortgången af min bana fått läsa om
mig i bref från honom till andra. Han bodde vid
denna tid på Årup, som såg föga ansenligare ut än
en bättre prästgård men där intet slag af komfort
saknades. Här satt han omgifven af stora skogar, som
han själf planterat, och skötte sin stora ekonomi
med klokhet och insikt. Det närbelägna ofantliga
fideikommisset Trolle Ljungby hade han helt och hållet
omorganiserat. Af dess trettio tusen tunnland sade
han, att hans moder förut knappt haft mer än 500 r:dr
b:ko årlig inkomst i kontanta penningar men däremot
i mångdubbelt öfverflöd alla tänkbara prestationer,
som af jorden med dess binäringar kunde produceras;
och som alla aflöningar m. m. betaltes in natura,
behöfdes icke heller mycket penningar.

Modern, den gamla riksdrotsinnan Wachtmeister,
lefde ännu och bodde på Trolle Ljungby. Där tillgick
ännu allt på gammaldags sätt. Hon gaf för att fira
vår 

förlofning en middag, där betjänterna voro klädda i
kanariegult galalivré. Hon bad om ursäkt för
att hon själf icke kunde proponera vår skål i
så vackra ordalag, som den borde hafva, hvarför
hon uppdrog detta bestyr åt sin sondotters man,
baron Duvall, som fullgjorde det i ett fulländadt
blomsterspråk. Riksdrotsinnan var för öfrigt en den
älskvärdaste gumma och af en artighet så förbindlig,
att nutidens damer icke kunna däruti mäta sig med
henne. Till egenheter hörde möbleringen af hennes
sängkammare, i hvilket mycket stora rum funnos icke
mindre än fjorton byråar och två gungbräden.

Med intet af grannställena var Vanåsfamiljens umgänge
så lifligt som med Sinklersholm, som också var blott
en half mil aflägset. Baron och grefvinnan Gyllenkrook
voro båda glada, vänliga och originella människor men
i allt öfrigt olika hvarandra, och kommo mycket ofta
men aldrig tillsammans till Vanås.

Jag hade beslutit att, sedan min adjunktion i Skånska
hofrätten gått till ända, åter försöka min lycka
i Stockholm, där utsikter möjligen kunde öppna sig
åt olika håll, dock med hufvudsakligt sikte på Svea
hofrätt. Efter adjunktionens slut stannade jag ett
par veckor på Vanås och följde sedan familjen till
Landskrona för att göra bekantskap med Carolines
morföräldrar.

På vägen dit åkte jag tillsammans med min svärfar
och hade mycket nöje af att studera hans reslynne,
som var mycket mindre bullersamt än min egen
fars men som ändå icke saknade sina konflikter med
allmogen. På hvarenda gästgifvargård grälade han på
skjutsbönderna, för det de ville vid frånspänningen
af sina hästar upphänga selarna på järnet framför
kuskbocken, hvarigenom det vidfästa lackerade lädret
kunde skadas. Bönderna tyckte, naturligt nog, detta
vara bättre än att lägga selarna i smutsen på marken,
men min svärfar fordrade, att de nya hästarna skulle
samtidigt hållas fram, så att selarna kunde direkte
läggas på dem, hvilket icke alltid lät sig göra. I
allmänhet uttryckte han sitt ogillande genom pikar,
som voro
alltför fina för att blifva förstådda. Han tålte
t. ex. icke, att man frågade hvad han sagt, då man
icke hört; och han hade nog icke orätt däruti,
att man ofta gör detta onödigtvis, då icke mera
undfallit än ett eller annat ord, som man ganska väl
själf kunde med någon eftertanke ifylla. I synnerhet
var detta fallet med skjutsbönder, som använde en
sådan omfrågning endast för att vinna litet tid att
betänka sig på svaret, ehuru de fullkomligt väl hört
frågan. När nu min svärfar t. ex. frågade: Hvad heter
den där kyrkan? så vände sig bonden om på kusksätet
och frågade tillbaka: Den dära? Härpå fick han intet
svar men om en liten stund den påminnelsen: Du kan
svara om en halftimme. Häraf blef bonden alldeles
förbluffad och teg ända till dess han fick en ny
fråga om en annan kyrka eller herregård, och då
det var honom omöjligt att icke upprepa: Den dära,
så blef utgången lika otillfredsställande. Då vi
slutligen kommo fram, gaf min svärfar honom en vänlig
förmaning att taga reda på namnen af de ställen,
han skjutsade förbi, hvilka denne naturligtvis redan
fullkomligt kände. Till de egenheter hos min svärfar,
som i synnerhet på resor ådrogo sig uppmärksamhet,
hörde, att han icke åt sill eller ost och endast
med svårighet underkastade sig att se någon annan
äta sådant.

I Skåne funnos den tiden ännu kvar många originaler,
och han var en af dem. Stark fotgängare gick han
alltid med stor hastighet men uraktlät aldrig att
därunder, utan minskad fart och med förvånande
träffsäkerhet, sparka från vägen lösa stenar,
som flögo åt alla håll till häpnad för alla,
som han mötte eller gick förbi. Så vandrade han
omkring på sitt stora gods och ställde till sina
underhafvande regelmässigt samma förmaningar, bland
annat att de skulle lägga sina gödselhögar tre alnar
från ladugårdsväggen, en reform som han dock aldrig
lyckades få tillfredsställande genomförd. För öfrigt
ville han genast tillägna sig alla uppfinningar och
förbättringar, hvarom han fick kunskap, och var i
många fall femtio år före sin tid, ehuru sig själf
till föga fromma.
Med april månads början voro mina sötebrödsdagar
slut, och jag begaf mig till Stockholm på bondkärra
i källossningen öfver Halmstad och uppför den dystra
Nissastigen. I anseende till det dåliga väglaget kom
jag snart så långt efter tiden för beställningen,
att hästarna voro hemgångna, och jag fick på alla
gästgifvargårdar vänta på häst men samtidigt betala
väntpengar, och detta oaktadt jag knappt tog något
nattkvarter. Vädret var dessutom så hvasst, att
skinnet gick af ansiktet. Den nuvarande generationen
kan knappt föreställa sig, huru besvärliga resor
denna tid kunde vara. Sista dagen på denna resa
träffade jag dock på Platen vid Svärdsbro och fick
åka i hans vagn fram till Stockholm.

Där blef jag mottagen af mina vänner med de
hjärtligaste lyckönskningar till min förlofning;
och med berättigad stolthet fick jag hälsa Caroline,
att tant Ulla funnit mig värdig min lycka, i det hon
sade mig, att hon, såsom moder, gärna skulle velat
hafva mig till måg, emedan, om hon varit aldrig
så rik, hon vetat, att jag likväl icke friade för
penningarna, och, om hon varit aldrig så fattig,
hon varit lika viss, att jag ändå skulle taga mig
fram. Det var endast den senare vissheten, som vi
behöfde bibringa oss själfva.

Jag skulle nu varit marskalk på Agnes Geijers bröllop,
som varit utsatt till en af dessa dagar, men fick
i stället bevista hennes fars begrafning. Mer än
40 år efteråt fick jag, vid aftäckandet af Geijers
minnesstod i Upsala, såsom ordförande i den för
dess uppresande valda kommitté, frambära en gärd
af tacksamhet åt hans minne. Hans dotter, som jag
skattade högt, var då redan död, och hennes bror,
min ungdomsvän Knut, hade ej långt efter fadern följt
honom i grafven.

Jag anmälde nu min önskan om adjunktion i Svea hofrätt
och fick därom löfte, så snart ledighet yppades
under sommarvakanserna, och detta inträffade först
mot slutet af juli månad. Under mellantiden gjorde
jag min kopisttjänst, som föreföll obetydlig och föga
intressant, 

sedan jag blifvit van vid domaregöromål. Ett erbjudet
protokollssekreterareförordnande kunde icke medhinnas
före adjunktionens början, och jag begagnade då min
relativa ledighet till att åter upptaga arbetet med
min påbörjade roman, Karl XII:s page, som länge legat
nere och som jag nu fann väl påkalla en omarbetning
äfven af det redan skrifna. Liksom mina föregående
arbeten bar nämligen utkastet alltför mycket
prägeln af min egen subjektivitet, som jag nu sökte
utplåna. Efter mitt eget omdöme lyckades jag ock nu
att göra framställningen fullt objektiv. Stilen vann
också sedan erkännande, och karaktersteckningarna
voro måhända icke utan förtjänst, men däremot var min
kunskap om Karl XII:s tidehvarf alltför ofullständig,
för att jag skulle kunnat lyckas att däruti förlägga
en historisk roman. Naturligtvis saknade icke heller
min roman de den tiden vanliga felen, att händelserna
med en konstlad intrig voro konstruerade så, att de
skulle passa för styckets personer och bereda läsaren
öfverraskningar; likasom mycken omsorg var nedlagd
på att skapa en fulländad bof.

I motsats härtill har man måhända i vår nyare
litteratur gått för långt i att fordra de mest
hvardagliga händelser och, hvad värre är, de minst
upphöjda karakterer. Det må vara, att de låga känslorna
äro de vanligaste, men det är därför icke sagdt,
att det är om dem, som böcker företrädesvis böra
skrifvas. Vid förnimmandet af höga tankar och ädla
känslor dallrar alltid den bästa strängen i vårt inre,
och att få denna sträng att ljuda allt starkare är
konstens högsta uppgift. Sinnet för det öfverraskande
och underbara är också en så sant mänsklig egenskap,
att det icke bör anses absolut förkastligt, om
litteraturen äfven någon gång sysselsätter sig
med fantasiens skapelser. Icke blott den klassiska
forntidens skalder utan ock de flesta andra folks och
äfven våra folksagors författare hafva byggt på denna
grund. Till och med i vår hyperrealistiska tid ser
man stundom allmänheten med begärlighet söka sig litet
omväxling i feeriskådespel och andra orimligheter.

Hvad som för mig framstår såsom en betänklig afart
i konsten är dessutom tendensen att vilja lösa de
mest invecklade sociala frågor med framställningen
af onaturliga undantagsmänniskor.

Innan jag börjat med Karl XII:s page, hade jag
en gång skrifvit till min äldsta syster, att jag
alldeles förlorat lusten att författa, kanske till
en del därför, att jag fått mindre godt om tankar,
men också därför, att jag tyckt mig finna det icke
nyttigt för mig själf att vara författare, emedan
många goda tankar, som födas invärtes och vilja
söka sig luft, icke, om de få en så lätt utväg som
genom en skrift, åstadkomma någon djupare verkan
att ombilda och förbättra ens eget väsende. Jag
såg häruti en förklaring, hvarför lyckliga skalder,
snillen och skådespelare, som hysa de vackraste och
ädlaste känslor, likväl ofta äro tämligen dåliga
människor. Själf hade jag mången gång erfarit en
inre liflig ansats att uträtta någonting godt eller
duktigt; men sedan jag fallit på den idéen att använda
samma motiv för någon af mina små romanhjältar och
låtit dem handla, så hade jag däraf känt mindre behof
för egen räkning. Jag hade härvid bland annat haft
Nyboms varnande exempel för ögonen. Olyckligtvis var
min egen ädla föresats att sluta med författarskapet
icke fastare rotad, än att jag icke långt därefter
åter skref en roman. Men icke tror jag heller längre,
att jag däraf tagit någon skada. Goda tankar kunna
gudnås afdunsta lika lätt, om de än icke blifvit
framlagda i böcker.

En annan omständighet, som ingaf mig betänklighet
emot att blifva författare, var, att jag kom på
mig själf med en hemlig önskan, att hvad jag skref
måtte fylla så många ark som möjligt för att öka
författararfvodet, för hvilken frestelse många andra
författare också påtagligen dukade under på bekostnad
af deras arbetens verkliga värde. Jag erinrar mig,
huru häraf vid den tiden hos mig uppstod en åsikt,
att författares äganderätt till sina skrifter borde
kringskäras så mycket, att författarskap icke kunde
göras till ett särskildt lefnadsyrke. Jag trodde,
att det då

skulle komma att skrifvas mindre men bättre och att
man icke behöfde frukta, att snillena skulle tystna,
om de icke framlockades af materiell vinst. Snillets
art är att bryta sig fram utan sådana beräkningar, och
begäret efter beundran och sympati utgör i alla fall
för högre sinnen en starkare lockelse än penningen. De
odödliga mästerverk, som bestått profvet genom sekler,
hafva betingat små eller inga honorarier. Äfven
förekom det mig vidrigt, att icke hvem som helst
skulle fritt få tillägna sig hvarje uttalad tanke,
utan att den skulle taxeras såsom en handelsvara.

Jag har emellertid måst sedermera frångå denna åsikt,
och, böjande mig för grundsatsen, att hvar och en
bör få tillgodonjuta frukten af sitt arbete, har jag
själf föreslagit och kontrasignerat en författning,
hvarigenom författarrätten blifvit vida mera
utsträckt än förr.

<h2><small><small>--</small></small></h2>

Jag kunde icke motstå frestelsen att före början af
min tjänstgöring i Svea hofrätt göra ett kort besök på
Vanås och följa med familjen därifrån till Ronneby,
där en brunnskur skulle genomgås af Carolines syster
Betty. Efter några där tillbragta dagar återvände
jag till Stockholm.

Här lärde jag mig snart beundra och värdera den
noggrannhet och skarpsinnighet, hvarmed alla
ärenden behandlades i Svea hofrätt, som jag i
dessa afseenden aldrig sett öfverträffad af något
annat ämbetsverk. För mig, som nästan intet förut
tjänstgjort i denna hofrätt, måste naturligtvis
skrifsättet vålla stor svårighet. Det var nämligen
alldeles icke nog att skrifva språket korrekt efter
dess allmänna lagar. Icke en enda mening godkändes,
utan att man ägde visshet, att hofrätten förut
begagnat samma konstruktion och hvarje ord i samma
bemärkelse, alldeles som man i de latinska stilprofven
vid skolan och universitetet måste veta, att Cicero,
Livius eller någon annan guldålderns författare
skrifvit på samma sätt. Emellertid bemöttes jag med
välvilja och öfverseende, och i det hela fann man
sig tillfredsställd med min tjänstgöring, så att då
mitt första
förordnande gått till ända, jag enhälligt föreslogs
till ett nytt förlängdt. Det var grefve Karl Göran
Mörners rotel jag förestått under juli månad, som
han haft ledig under sommarferierna. Han sökte och
fick nu vidare ledighet till i november; och då
jag förordnades till hans vikarie, ställdes det i
utsikt, att jag skulle få därmed fortfara under hela
riksdagen, som skulle börjas den 15 november, och
under hvilken Mörner ämnade begära tjänstledighet. Han
lämnade mig nu till beredning och föredragning ett
mål, som länge hvilat på hans rotel och på hvilket
man kunde göra eller förlora sin reputation. Det var
ett åtal för förseelser i domareämbetet mot lagman
Rönqvist och en mängd af hans tingsbiträden, begångna
i hans domsaga under en följd af år och uppgående
till ett antal af mera än 200. Hos många hade den
föreställningen gjort sig gällande, att under de
formellt mer eller mindre betydliga ämbetsfelen dolde
sig ett system af egennytta och försnillning, hvarför
allmänna meningen fordrade, att alla de invecklade
frågorna skulle nagelfaras med all möjlig stränghet
och utan alla konsiderationer.

Då jag nu grep mig an med detta mål under rötmånaden,
rådde en förfärlig värme, som för mig blef ännu mera
outhärdlig därigenom, att jag bodde i två mycket små
och mycket låga vindsrum tre trappor upp, tätt under
det glödgade plåttaket i assessor Fredrik Järtas hus
vid Nya Kungsholmsbrogatan. Genom öfveransträngdt
arbete tog min hälsa här snart en allvarsam knack,
som jag icke öfvervann förrän i slutet af året. Jag
spände det oaktadt hela min kraft för att få mitt
stora mål färdigt, ty jag förutsåg, att om jag skulle
lämna det oföredraget, så skulle man anse min sjukdom
endast föreburen såsom ett svepskäl och söka rätta
anledningen i min oförmåga att gå i land med hvad som
ålåg mig. Aldrig kan jag glömma den vänskap, hvarmed
Edvard Carleson, som då var tjänstgörande fiskal i
hofrätten, under denna min ängslan erbjöd sig att
hjälpa mig med den skriftliga sammanfattningen af
åtskilliga svåra punkter i det digra målet, hvilket
jag också slutligen 
nöjaktigt klarerade, sannolikt äfven till belåtenhet för
de tilltalade, hvilkas fel visades icke hafva varit
af någon gröfre art.

Samtidigt hade jag måst läsa korrektur på min roman,
som höll på att tryckas, och jag blef af feber och
arbete så medtagen, att jag måste åka till hofrätten,
och förlorade nästan förmågan både att sofva och
äta. Under detta mitt nervösa tillstånd kändes det
dubbelt hårdt att vara så långt och så länge skild
från min fästmö. I bref, som hon förvarat, skref
jag till henne, att det föreföll mig ibland såsom
en möjlighet, att under en längre frånvaro hennes
tillgifvenhet för mig kunde, visst icke förbytas
eller försvinna, -- men ändå förminskas. Man såge
sådana otroliga verkningar af tiden; och då det
enda, hvarigenom jag vore förtjänt af hennes hjärta,
vore min kärlek, men jag icke på så lång tid finge
visa den, skulle hon väl kunna älska mig lika högt i
minnet? Hennes bref, fulla af den innerligaste ömhet,
lugnade mig alltid och gjorde mig lycklig. Särskilda
omständigheter förorsakade mig likväl vid ett
tillfälle, för första och sista gången, ett kort
anfall af svartsjuka.

Föremålet var ingen mindre än kronprins Karl. Han
var nu tjuguett år gammal, med ett intagande yttre
och af ett manligt hurtigt väsende, samt ansågs
i allmänhet oemotståndlig för unga flickor, som i
stora skaror angrepos af den s. k. prinssjukan. Han
hade redan ett par år förut visat ett lifligt tycke
för Caroline och vid ett besök på Vanås skrifvit
ömma utgjutelser i hennes album, hvilka dock på mig
gjorde föga intryck, emedan de endast innehöllo lånade
känslor. Jag igenkände nämligen i dem verser af min
vän Nybom, hvilka endast genom några små mindre
lyckade förändringar här och där blifvit lämpade
för tillfället. Medan jag denna höst var bunden
i Stockholm, gjorde han åter ett besök på Vanås,
åtföljd af åtta herrar. Här gjordes promenadturer och
anställdes danser, därvid kronprinsen mest sysselsatte
sig med att lära Caroline den nyligen införda dansen
polka-mazurka. Hon beskref allt
detta i bref till mig på sitt vanliga lugna sätt
och sade, att hon fann festen rätt lyckad samt att
kronprinsen varit hygglig och lagom hela dagen utom
vid middagsbordet, då han satt midt emot henne och
såg oupphörligt på henne.

Några dagar därefter var en lysande bal för
kronprinsen på Vidtsköfle, där hela provinsen var
samlad. Äfven härom fick jag den trognaste beskrifning
af Caroline. Hon berättade bland annat, att hon,
oaktadt sitt försök att neka, måst dansa en hel
polka och nästan alla polkaturerna i kotiljongerna
med hans kongl. höghet, fastän hon eljest lagt af
att dansa denna ansträngande dans. Men han hade
förklarat, att ingen af de andra damerna kunde dansa
den rätt. Återkommen till Beckaskog, hade han, vid
sin afresa till Stockholm, med Carolines morbror,
Fredrik Wrangel, skickat henne en bok, som hette »the
white Slave» och som han sagt sig nödvändigt vilja,
att hon skulle läsa, samt skrifva upp hvad som däri
mest anslog henne och låta honom få del däraf. Detta
förargade mig visserligen, men jag förlorade dock ännu
icke mitt jämnmod, i synnerhet som Caroline i sitt
bref tillade berättelsen härom: »Är det icke rysligt
tråkigt? Hvad gör det honom, hvad jag tycker om eller
inte? Tycker du, att det är opassande, så bryr jag mig
inte om, om han blir ond, utan låter bli alltihop.»

Men nu kom det värsta. Lejonhjelm, som då var
tjänstgörande kammarherre hos drottningen, hade
varit i kronprinsens sällskap på en ångbåt, jag tror
från Tullgarn, och där hade han öppnat sitt hjärta
för Lejonhjelm, talat om sitt tycke för Caroline
Wachtmeister och berättat, att han lånat henne en
bok med begäran, att hon skulle anteckna de ställen
däruti, som motsvarade hennes hjärtas känslor, och
han hoppades, att han på detta sätt skulle aflocka
henne några »ömhetsvinkar». Lejonhjelm, som var min
uppriktige vän, ansåg sig i anledning häraf böra
varna mig, och nu väcktes hos mig en förfärligt hemsk
känsla, som ännu står för mitt minne.

Hvilken inbilsk narr är du icke, sade jag till mig
själf, som tror dig kunna gå här säker, då du för
många månader lämnat din fästmö sextio mil borta,
ställd på de svåraste prof en ung flicka kan få
att genomgå. Menar du dig vara en så öfverlägsen
personlighet, att du i all evighet kan lita på att
blotta minnet af en tillgifvenhet, som du efter en
kort bekantskap vunnit, skall vara nog för att din
utkorade icke skall hafva ögon för någon annan, icke
ens för den mest bedårande prins, som söker eröfra
hennes hjärta!

Då Caroline själf till mig hänskjutit att bedöma,
om jag ansåg det opassande, att hon lämnade prinsen
anteckningar ur hans bok, dröjde jag ej att skrifva,
att jag fann, att detta skulle vara för henne
komprometterande, och bad henne härom meddela sig
med sin mor. Mitt bref bar nog tydliga spår af min
upprörda sinnesstämning.

Innan jag fick svar på detta bref, hade jag dock
redan återfått mitt lugn, och härtill bidrog i främsta
rummet, att jag därförut fick två andra bref, skrifna
efter det kronprinsen rest från Skåne, och som andades
samma fulla tillgifvenhet och förtroende för mig som
alltid förut och uttryckte en lika djup saknad som
min öfver vår långa skilsmässa. Slutligen nämnde hon
också, att hon höll på med att läsa the white Slave
men fann ingenting däruti att skrifva upp, och i alla
fall tänkte hon låtsa, som om hon glömt hela saken.

I svaret på mitt oroliga bref behandlade hon mig
med en lugnande, nästan moderlig kärlek. Hon kunde
väl förstå mina känslor och höll ändå mera af mig
för att jag varit orolig. Men mitt bref hade hon
sönderrifvit och icke visat det för sin mor, emedan
hon däraf skulle kunnat föreställa sig, att jag icke
hade fullt förtroende för min trolofvade.

Af hela min svartsjuka stod nu ingenting mera kvar,
än att jag skämdes för densamma, men min kärlek hade
slagit ännu djupare rötter.

I sitt uppförande mot Caroline hade kronprinsen aldrig
med ett enda ord brustit i aktning och gjorde det icke

heller framdeles. Vid samma tid, som min roman
utkom, lät han trycka en af honom författad, benämnd
Fosterbröderna, hvaraf han skickade <i>mig</i> ett exemplar
med några till mig ställda verser, däruti han uppdrog
en parallell emellan våra hjältar och hjältinnor samt
lyckönskade mig med ett visst resigneradt vemod. En
strof lydde så:

<poem>»Dock säll är du, en Gunhild har du funnit 
som i din dikt så ren, så skön och fri. 
Men om mitt hjärta för en Tora brunnit, 
min himmel ej skall uppå jorden bli.»</poem>

Under den myckna beröring, hvari han och jag sedan
kommo till hvarandra, vände han sig aldrig mera till
Caroline med något slags flirtation. En gång efter
många år, då han redan var kung och hon excellensfru,
ville han upplifva minnet af sina forna danser
med henne och bjöd upp henne till en vals på en
stor slottsbal, fastän hon länge sedan lagt af att
dansa. Men hon vägrade.

Med den 1 november 1847 var min adjunktion i Svea
hofrätt slut, och jag således för tillfället utan
sysselsättning, hvilket var rätt lyckligt, emedan
jag måste sköta min hälsa och tidtals hålla mig
vid sängen. -- Jag fick nu att välja på att antingen
få en ny tillfällig adjunktion i Svea hofrätt från
nyåret, hvarförinnan Mörner icke begärde ledighet
för riksdagen, eller att mottaga en fast adjunktion
i Skånska hofrätten med 1,000 r:dr b:ko i årligt
arfvode. Presidenten Berg von Linde, som kommit upp
till Stockholm för riksdagen, sökte enträget härtill
öfvertala mig och lofvade, att han skulle föreslå
mig till assessor vid första ledighet, som därefter
inträffade. För min egen del var jag härtill mycket
benägen, men mina svärföräldrar ville i början icke
höra talas därom. De ansågo mig vara en så framstående
person, att jag endast behöfde peka på hvilken hög
tjänst i Stockholm, som jag ville hafva, och kunde
med skäl tycka, att deras så firade dotter vore värd
ett bättre öde än att i all sin tid sitta såsom fru
till en assessor i en liten landsortsstad utan vidare
utsikter för framtiden. Sedan jag öfvertygat dem,
att min bana icke 
behöfde för alltid vara fästad vid Kristianstad, äfven
om jag där till en början slog mig ned, så gåfvo de
dock sitt bifall, och med en känsla af lycksalighet
fick jag i december resa från Stockholm. Jag var dock
ännu så svag, att jag icke tålte resan utan måste
ligga öfver en dag i Växjö hos Lagerstråle, innan jag
for fram till Vanås, i ett utmagradt tillstånd och
med så hvassa knotor, att Caroline icke kunde luta
sitt hufvud emot min axel.

Under detta år hade vi varit skilda mera än åtta
månader på så långt afstånd, att den ena icke från
den andra kunde få svar på ett bref på mindre än
fjorton dagar. Från Vanås gick vanligen bud till
Kristianstad två gånger i veckan, men detta var
icke afpassadt efter stockholmspostens afgång, som
ej heller inträffade mera än två gånger i veckan,
hvadan brefven där fingo ligga öfver minst en natt,
och sedan behöfde posten fem dagar för att komma till
Stockholm. Där hämtades posten morgonen efter dess
ankomst, så framt det icke var söndag, af vaktmästare
upp till ämbetsverken, och då kunde man ändtligen
bekomma dem; men sedan behöfde svaret lika lång tid
för att komma till Vanås.

Efter att hafva julat på Vanås, flyttade jag på nyåret
med återvunnen hälsa till Kristianstad och ingick i
tjänstgöring i hofrätten..

Sedan min svärfar lofvat bidraga till vårt hushåll
med 1,000 r:dr r:gs och gifva oss ved från Vanås,
hvarförutan Caroline skulle få behålla sina
klädpengar, 300 r:dr, ansågo vi oss kunna bestämma
vårt bröllop till hösten samma år, och jag hyrde
redan från i april en våning för 350 r:dr r:gs.

Under förlofningstiden hade Caroline i kistor
samlat linne, som gummorna på Vanåsgodset väfde,
äfvensom en del andra hushållsförnödenheter; och mina
svärföräldrar bekostade i öfrigt det nödvändiga till
vårt lilla bo. Möblerna gjordes till det mesta af
Vanås' gårdssnickare, och litet köptes från Köpenhamn.

Hofrättsarbetet gick sin jämna gång och tillät mig
att tillbringa de flesta lördagar och söndagar på
Vanås. Bland

de adjungerade ledamöterna var Arvid Posse, som
måhända blifvit mig en icke ofarlig medtäflare
till assessorat, om han icke hastigt öfvergifvit
tjänstemannabanan. Han var då redan gift, och Caroline
hade några dagar före vår förlofning varit brudtärna
på hans bröllop. Han köpte nu egendom af sin svärfar
och flyttade snart på landet.

En måndagsmorgon i mars månad, då jag kom in från
Vanås till staden och gick direkte upp i hofrätten,
fick jag där höra den i Kristianstad redan tre
dagar gamla nyheten om den franska revolutionen,
hvarpå snart följde flera andra. Verkan häraf var
utomordentlig på småstadsbornas sinnen. De mest
sangviniska drömde redan om republiken, och äfven
de mera betänksamma ansågo det nödvändigt, att
regeringen sloge in på en liberalare stråt. Sinnena
voro just vid denna tid särskildt uppbragta däröfver,
att riksdagen afsatt den allmänt aktade men liberale
justitieombudsmannen Landin och i stället därtill
insatt J. G. Richerts häftigaste motståndare,
Theorell, hvarför ock Richert sades hafva gått ur
lagberedningen. Denne sistnämnde var de liberalas idol
till den grad, att det t. ex. sades om prästerna i
Västergötland, att ingen af dem trodde på vår herre,
några få på fan men alla på Richert. Liksom i de
flesta andra städer tillställdes en reformbankett
äfven i Kristianstad, i hvilken jag likväl icke
deltog. Oaktadt mina liberala sympatier, vämjdes jag
vid dessa flacka opinionsyttringar, men jag skref
ett bref till excellensen Karl De Geer, hvars ord jag
trodde väga tungt på högsta ort, och uttalade min tro,
att man borde genom något liberalt steg lugna den
allmänna meningen, så framt den annorstädes var sådan
som i Kristianstad. Genom anslag uppmanades stadens
arbetare att samlas på dagen för reformbanketten,
och det sades, att man där, såsom i andra residenser,
skulle opinera mot fönsterrutor, i första rummet
hos landshöfdingen. Jag bodde då i ett par rum,
som mina svärföräldrar hyrt i hans residens, och
hade nyss på en auktion inköpt en porslinsservis,
som jag nu försiktigtvis flyttade inåt gården; men
inga excesser begingos, och sinnesstämningen
lugnade sig snart efter ministärförändringen, då
grefve G. A. Sparre blef Justitiestatsminister och
regeringen framlade ett representationsförslag,
enligt hvilket ståndsförfattningen skulle upphäfvas.

<img></img>
</chapter>
<chapter name="Gift man och assessor i Skånska hofrätten (1848-1855)">
<table o>
<td c><h2><small>GIFT MAN OCH ASSESSOR I SKÅNSKA HOFRÄTTEN.</small></h2>
<td c><h2><small><small>(1848--1855.)</small></small></h2>
<td c>--
</table>

Efter att hafva varit förlofvade mera än två år vigdes
Caroline och jag på Vanås den 17 oktober 1848. Jag
hade då fyllt mina 30 år och hon 22. Några dagar
före bröllopet gåfvo mina svärföräldrar en stor och
vacker bal, till hvilken snart sagdt alla bekanta från
hela provinsen voro bjudna, jämte min släkt uppifrån
landet. Af mina syskon kommo dock endast Jacques och
de ogifta systrarna Emilie, Henriette, Julie och Ebba,
som nyss förut blifvit förlofvad med Carolines kusin,
den icke fullt tjuguettårige filosofie magister primus
och juris kandidaten Hans Wachtmeister, presumtiv
fideikommissarie till Johannishus. Själfva bröllopet
försiggick i all enkelhet, och efter middagen åkte
vi till vårt nya hem i Kristianstad, där vi med få
afbrott tillbragte de första åren af vårt äktenskap
i en så lugn och ostörd lycka, att jag icke har många
minnen att därifrån anteckna.

Den 6 juli 1849 utnämndes jag till assessor i
hofrätten. Lönen för detta ämbete var då icke högre
än 1,600 kronor, och innan man fick tillträda den,
skulle man tjäna ett halft år för begrafningshjälp,
d. v. s. att lönen för första halfåret skulle
utbetalas först efter döden. Fullmakten och uniformen
medtogo tillsammans nära ett halft års lön, så att man
hela första året var ställd på en nästan fullständig
svältkur, som för mig mildrades af min svärfar.
I oktober samma år föddes på Vanås vår dotter
Elisabet, hvars bortgång tio år senare var den
djupaste sorg, vi tillsammans genomgått.

Kort efter barndopet företog jag ensam under min
semester, en resa på fjorton dagar till Stjernholm och
Stockholm för att träffa mina syskon och gamla vänner,
som jag icke sett på två år. För mina jämnåriga
ungdomsvänner bland karlar hade jag icke kunnat få
full ersättning i Skåne. Den, med hvilken jag mest
sympatiserade, var Bror Geijer vid Vendes artilleri,
sedermera ståthållare på Herrevadskloster. Med
Louis Wrede, som tidtals vistades i Skåne, umgicks
jag ock gärna, icke blott för hans roliga infall
utan ock för hans poetiska sinne. Ett biändamål
med min stockholmsresa var också att frambära min
önskan om ett revisionssekreterareförordnande, när
tillfälle därtill skulle yppa sig. Härtill dref mig
lika mycket en egen hemlig ärelystnad som min önskan
att icke svika mina svärföräldrars förhoppningar. Af
expeditionschefen i justitiedepartementet fick jag
likväl denna gång i höfliga ordalag det besked,
att saken nog kunde framdeles gå för sig men att jag
borde tåla mig och icke begära att gå framför äldre
assessorer, som kunde hysa samma önskan. Jag erkände
rättvisan af detta svar och blygdes öfver att jag,
bortskämd af min redan hastigt vunna befordran,
för tidigt satt i fråga ett ytterligare framsteg.

Bland gamla papper har jag funnit ett sammandrag
af alla mina utgifter under 1849, det första hela
kalenderår jag varit gift. Det slutar på en summa af
3,466 r:dr r:gs, fördelad i följande poster: Skatter
165: 36, hyra 385, mina kläder 317, Carolines d:o 300,
assessorsfullmakt och uniform 562, inventarier 30:
42, resor 304: 12, tjänstfolk 89, hushållet 844: 12,
nöjen och julklappar 122: 12, tidningar och postporto
m. m. 47: 12, Elisabet 87: 24, betalt gammal skuld
151: 36, diverse 49: 26.


Härvid bör dock anmärkas, att vi fingo ved
från Vanås och där tillbringade större delen af
hofrättsferierna. Under de sex år jag var assessor,
uppstod ingen svårighet att få
debet och kredit att gå ihop, tack vare assessorskans
beundransvärda omtanke och administrativa förmåga.

År 1850 bevistade vi två af mina syskons bröllop,
nämligen min bror Jacques' med Hedda Hamilton på
Areslöf och min syster Ebbas med Hans Wachtmeister
på Tromtö. Det senare celebrerades bland annat med
en storartad folkfest vid Johannishus, dit icke
allenast alla godsets underhafvande voro bjudna
utan ock alla af allmogen däromkring, som ville komma
dit i den alltmer och mer ur bruk gående blekingska
nationaldräkten. Där beräknades att omkring 3,000
gäster hade kommit, och säkerligen var det sista
gången man sett en så stor samling i den vackra
blekingsdräkten. Många hade förutspått, att de vilda
blekingarne icke skulle kunna samlas i så stort antal,
utan att betänkliga oordningar skulle inträffa,
men allt aflopp gladt och fredligt.

1851 års sommar förvaltade jag under två och en half
månader ett revisionssekreterareämbete, hvilket var
en ganska allvarsam lärospån, emedan tjänstgöringen
indelats så, att hvar och en fick sina föredragningar
i Högsta domstolen två veckor i rad och jag till
mina veckor fått ovanligt många hemställda brottmål,
så att domstolen, som vanligen icke behöfde sitta om
fredagarna, nu måste icke allenast göra det utan ock
tillsläppa en eftermiddag i veckan.

Dagligt Allehandas utgifvare, V. F. Dalman,
var då, ehuru en äldre man, endast kanslist i
justitierevisionsexpeditionen och indelad på min
revisionssekreterarerotel. Han betalade under hand en
annan för att göra hans tjänst, hvarmed man öfversåg,
emedan han själf skref en stil, som var nästan omöjlig
att läsa. Då det led emot slutet af mitt förordnande,
hvarunder han icke satt sin fot i ämbetsrummet,
där han rätteligen skulle uppvakta hvarje dag,
mötte jag honom en dag på Djurgården, och som vi
varit kamrater i riddarhuskansliet, kom han vänligt
till mig, sade det vara kärt att se mig och frågade,
hvad som fört mig till Stockholm. Jag svarade, att
jag kommit för att sköta en rotel i revisionen. »Du
är då nyss kommen», sade han,
»ty jag har ännu icke sett dig där.» Jag svarade,
att jag varit där i mera än två månader, och då jag
på hans ytterligare fråga, hvilken rotel jag hade,
upplyste honom, att det just var den rotel han
tillhörde, blef han mycket flat, men jag tröstade
honom med, att jag varit fullkomligt belåten med
hans tjänstgöring.

Under denna sommar firades ett hofbröllop på Rosendal,
då Carolines morbror, Fredrik Wrangel, gifte sig med
kronprinsessans hoffröken Ulla Sprengtporten. En dag
där, jag minnes icke om det var själfva bröllopsdagen,
tog mig kronprinsen afsides och berättade, att enligt
samma dag inkommen polisrapport, hade den namnkunnige
författaren Almqvist rymt, efter att hafva blifvit
beträdd med förfalskningsbrott och försök till
giftmord för att åtkomma penningar. Almqvist hade
visserligen redan förlorat mina personliga sympatier,
alltsedan han, i egenskap af tillfällig redaktör af
Aftonbladet, gjort sig skyldig till mindre vackra
intriger, men jag hade ändå svårt att tro honom
blottad på all moral, så att jag bad kronprinsen
icke tala om misstankarna, förrän saken var fullt
konstaterad. Men detta försäkrade han den redan
vara och yttrade sin stora glädje öfver att en af
regeringens farligaste fiender sålunda förstört
sig själf.

På sommaren 1852 föddes vår första gosse, som vi
icke fingo behålla mera än något öfver ett år. Vid
jultiden nämnda år genomgick Caroline en tämligen
allvarsam nervfeber, som kvarhöll henne på Vanås,
såsom konvalescent, längre än till hofrättssessionens
början på nyåret. Vid denna tid utgaf jag en liten
afhandling »om den juridiska stilen», i hvilken
jag själf icke var någon mästare, men i syfte att
framhålla dess af allmänheten förbisedda förtjänst
samt också med biafsikt att påvisa några allmänt
brukliga fel, som jag ansåg vidlåda densamma. Ett
och annat häraf har blifvit i viss mån beaktadt, och
särskildt smickrar jag mig med att en till utseendet
liten men till sitt praktiska värde icke obetydande
reform blef på mitt initiativ icke långt därefter
vidtagen genom förbud emot de oerhördt
utdragna stilar, som förut lagligen användes i
domstolarnas utgående expeditioner.

Sedan Carolines äldste broder, Axel, hade blifvit
gift med Elisabet Platen, beslöto mina svärföräldrar
att redan under sin lifstid till honom lämna Vanås
och själfva flytta till Hanaskog, där de byggde
ett stort corps de logis. Samtidigt härmed fick jag
realisera en af mina käraste drömmar, ett litet eget
hem på landet. Under en jakt med min svåger Axel
hade jag i en tätt igenväxt beteshage, hörande till
Hanaskog, upptäckt en förtjusande belägenhet för ett
landtställe. Här fick jag min svärfars tillstånd att
uppföra en schweizerstuga, hvartill han skänkte mig
timret. Jag klättrade upp i träden för att utleta
den allra fördelaktigaste punkten, och sedan den
var funnen, började jag anläggningen ungefär som jag
föreställer mig, att det tillgår vid ett amerikanskt
nybygge. Först måste väg rödjas genom skog och oländig
mark, sedan den steniga platsen uppbrytas för att
bereda möjlighet för byggnad och trädgård och därpå
utsikter öppnas med yxan åt alla håll. Till huset
gjorde jag ritningen själf. Den var så enkel som
möjligt, med fyra rum i hvardera våningen, alla
med sin eldstad i hörnet invid samma skorsten och
blott ett fönster i hvardera utåt gaflarna. Ett
långt öfverskjutande tak med balkong och utvändig
trappa gaf stil och behag åt det hela. Utsikten var
härlig, den förnämsta öfver en stor slätt, begränsad
af blånande höga berg vid blekingsgränsen och med
Helgeå slingrande som ett blått band. Åt andra sidan
tre genom trädgrupper afdelade vyer, återgifvande en
Blekinges natur med en ås, klädd af den vackraste ek-
och bokskog, en annan Skånes med en kyrka, en by
med sina åkrar och spridda gårdar, och den tredje
Smålands med skogar af furu och björk, genomskurna
af Helgeå. Efter hand tillköpte jag härtill den
ena lilla hemmansdelen efter den andra, äfven utom
Hanaskogs ägor, och odlade upp fälten, så att af
en trakt, där det icke funnits vare sig någon väg,
någon byggnad, någon åker eller någon gärdesgård,
bildades slutligen ett både

godt och vackert hemman. Man anmärkte, icke utan skäl,
att jag härigenom gjorde mig skyldig till en dårskap,
hvartill jag icke hade råd. Men kostnaden fördelades
på icke mindre än trettio år och blef därigenom
mindre kännbar. Aldrig kunde jag för dessa penningar
förskaffat mig ett större nöje, på samma gång som
det varit mig en tillfredsställelse att trycka ett
spår af min verksamhet i fosterjorden, och om än
Truedstorp, så heter stället, i ekonomiskt afseende
är det sämsta jag gjort, så anser jag det likväl
såsom skapelse vara det bäst lyckade. Man gjorde
tidigt nog den invändningen, att jag icke skulle
komma att stanna i Skåne och därför icke finge lång
glädje af stället, men härvid fäste jag ingen vikt,
ty vid den tiden hade jag uppställt såsom mitt mål
att blifva president i Kristianstads hofrätt, när
Berg von Linde blef pensionsmässig, och det var för
detta syfte jag sträfvade efter höga meriter.

Under mitt första korta
revisionssekreterareförordnande var jag ensam
i Stockholm, men då jag på hösten 1853 erhöll
ett nytt, som kunde räcka så länge jag önskade,
följde min hustru mig med vår lilla dotter, nu enda
barnet. Koleran gick då häftigt i Norrköping, och
för att undvika denna stad foro vi öfver Bråviken
vid Kvarnbo, hvarefter jag lämnade hustru och barn
på Tistad, medan jag fortsatte till Stockholm för
att skaffa bostad åt oss, därest icke den äfven i
Stockholm gängse epidemien blifvit så allvarsam,
att jag icke skulle våga föra dit de mina. Sjukdomen
befanns där tämligen lindrig, och excellensen De
Geer erbjöd oss att få bo i en tom våning uti ett af
hans hus vid Stora Trädgårdsgatan ofvanpå den våning,
som beboddes af min svåger Axel Wachtmeister. Sedan
jag hyrt nödiga möbler, blefvo vi här installerade
för sju månader och Caroline blef därunder minst lika
stor favorit som jag hos de gamla De Geers.

Jag kände mig nu redan någorlunda varm i kläderna
såsom revisionssekreterare men baxnades ändå en
dag, då min vaktmästare kom dragande på en kärra
handlingarna i ett mål, som vid lottning tillfallit
mig. Det var den
eckermanska konkursen, hvars handlingar lades bredvid
mitt skrifbord i tre högar, som alla räckte från
golfvet till jämnhöjd med bordet. Då det var omöjligt
att handlägga detta mål och på samma gång sköta de
öfriga målen på roteln, blef en särskild föredragande
förordnad, som jag tror ett helt år var upptagen af
detta enda mål.

Af min företrädare mottog jag vid rotelns tillträdande
en af Högsta domstolen beslutad dödsdom, som redan
då varit anmäld i konseljen men blifvit uppskjuten
af konung Oskar, som icke kunde förmå sig att
utfärda dödsdomen men icke heller kunde i detta
fall utfinna något nådeskäl. Jag anmälde samma mål
i alla konseljer, i hvilka jag hade föredragning,
men alltid med samma utgång och fick aflämna det
till min efterträdare i oförändradt skick.

Min tjänstgöring var synnerligen lärorik, emedan
den skedde under kontroll af flera bland rikets mest
framstående jurister, såväl i Högsta domstolen som i
revisionen, hvilkas diskussioner öfver mina mål jag
fick åhöra. Det blef mig snart klart, att jag själf
väl kunde räknas till antalet af dugliga jurister
men aldrig skulle komma att bland dem tillhöra den
allra första klassen, vare sig i afseende å skarpsinne
eller förmåga af uttömmande kritik. Men där det kom
i fråga att frambringa något nytt ur egen fatabur
och i fyndighet af utvägar ur svårigheter, ansåg jag
mig flertalet öfverlägsen, ehuru äfven där bristen
på tillfredsställande underbyggnad gjorde sig kännbar.

Fastän min tid var tämligen upptagen i
Justitierevisionen, kunde jag icke alldeles afhålla
mig från riddarhuset, medan riksdagen pågick. Som min
bror Gustaf uttagit pollett för vår ätt, måste jag
skaffa mig fullmakt för en annan. En possessionat från
Småland bland mina bekanta hade i sin provins uppköpt
en del fullmakter, dem han ville utdela till sådana,
som förbundo sig att rösta emot en ifrågasatt och af
honom befarad förändring i brännvinslagstiftningen,
som skulle hårdt drabba bränneriägarne. Jag ville
likväl icke mottaga en fullmakt vare sig med detta
eller något annat förbindande villkor. Men då min
vän icke lyckades

placera alla sina fullmakter och hans farhågor
dessutom blifvit något lugnade, erbjöd han mig
slutligen att utan alla villkor få köpa en af
fullmakterna för samma pris, som han själf betalat,
och sålunda blef jag för 50 r:dr r:gs för första
gången riksdagsman såsom representant för friherrliga
ätten Roxendorff.

Jag kan icke säga, att jag vid den tiden fann något
nedsättande i att icke hafva någon annan grund att
åberopa för utöfvande af representantkallet -- än ett
köp för femtio kronor. Detta från frihetstiden ärfda
bruk var så vanligt, att ingen fäste sig därvid. Med
den dåvarande grundlagen var det dessutom i visst
afseende nödvändigt för ärendenas behöriga gång. Det
var nämligen stadgadt, att i utskott skulle den af
adelns ledamöter, som satt främst på riddarhuset, vara
ordförande. Vid riddarhusets utskottsval måste därför
alltid tillses, att den, som hade högsta numret,
också var lämplig till ordförande. Men många med högt
nummer, som icke voro vuxna ordförandebefattningen,
kunde dock väl fylla en plats såsom utskottsledamöter,
och för att icke behöfva rata dessa, var det
nödvändigt för elektorerna och de ledande männen att
hafva till sin disposition ett antal fullmakter med
hög nummer att i händelse af behof gifva till den,
som man önskade till ordförande. Det hände därför
till och med, att framstående riksdagsmän af de yngre
ätterna, ehuru capita, icke sutto för egen ätt utan
togo fullmakt af någon grefve eller baron. På detta
sätt lyckades man nästan alltid att få kompetenta
ordförande i utskotten, och den klagan, som ofta
förspordes öfver orimligheten af själfskrifna
ordförande utan afseende på deras lämplighet,
kunde väl vara teoretiskt befogad och innebära en
orättvisa emot de andra ståndens utskottsledamöter
men medförde sällan i tillämpningen någon olägenhet
annat än svårigheter för riddarhuselektorerna.

Vid denna min första riksdag var tillsatt ett
särskildt utskott för brännvinslagstiftningen, däruti
Hartmansdorff var själen, men som för öfrigt ägde
flera framstående ledamöter. Uti detta utskott blef
jag insatt såsom ensam suppleant och,
för en kortare tid, såsom ledamot, därunder jag något
deltog i diskussionen; men på själfva riddarhuset
vågade jag icke öppna munnen.

Den 15 april var det slut med mitt förordnande,
och efter att hafva afböjt dess förlängning begaf
jag mig med familjen åter till Skåne. Det dröjde
dock icke långt fram på sommaren, förrän jag från
excellensen Sparre fick ett bref med erbjudande att
från medlet af juli månad till den 1 oktober förestå
justitiekanslersämbetet. Men då jag i sådant fall
bort genast begifva mig till Stockholm och tillbringa
sommaren där, skild från de mina, svarade jag nej,
i synnerhet som jag nu hade en kär sysselsättning
med att ställa det nybyggda Truedstorp i ordning.

Jag förblef därför hemma i ro under återstoden af
året, mot slutet hvaraf min äldste ännu lefvande
son föddes.

På nyåret 1855 fick jag å nyo två erbjudanden från
excellensen Sparre. Det ena afsåg ett förordnande att
förestå generaldirektörsämbetet i fångvårdsstyrelsen
under den Troil beviljade ledighet på sex månader,
hvilket dock skulle kunna begränsas till den 15 maj,
i händelse jag då hellre ville blifva förordnad
justitiekansler till den i oktober. Denna gång
accepterade jag båda förordnandena och öfverenskom med
min hustru, att jag skulle resa ensam upp, men att då
vintern var förbi, skulle hon komma efter med barnen,
och vi skulle då hyra oss någon villa öfver sommaren.

Efter en besvärlig resa ömsom på vagn och ömsom på
släda, ett par dagar i trettio graders köld, uppkom
jag till Stockholm och inställde mig den 9 februari
till tjänstgöring i fångvårdsstyrelsen. Dess främste
ledamot, R. T. Cedersköld, var en af Stockholms
förnämsta advokater, skarp jurist och i många stycken
skicklig ämbetsman. Men han hörde till den klassen
af folk, som har sitt hufvud för sig, olikt vanliga
människors, och hade icke kunnat draga jämnt med sin
chef Emil Troil, som, efter hvad Cedersköld berättade
mig, på tio år aldrig växlat ett ord med honom

utom tjänsten. Excellensen Sparre var också rädd för
Cederskölds egenheter och ville ej anförtro honom
chefskapet för fångvården, hvarför han i stället
tillkallat mig. Han hade kommit på den tanken dels
därför, att jag någon tid tjänstgjort i styrelsen
såsom ledamot, och dels därför att han fått veta,
att jag varit den som författat Skånska hofrättens
utlåtande i en dit remitterad organisationsfråga
angående fångvården, däruti Sparre funnit sina egna
åsikter uttalade. Med skäl ansåg sig emellertid
Cedersköld häraf förorättad, då han varit tio år
ordinarie ledamot i styrelsen, och han kunde därför
icke mottaga mig med blida ögon. I början såg han så
bister ut, att jag fruktade han med sin öfverlägsna
skicklighet skulle göra mig stora svårigheter. Men han
hade ett godt hjärta, och vi blefvo snart goda vänner.

Styrelsens ledamöter hade icke fått någon bestämd
rang, men Cedersköld hade gjort anspråk på värdighet
af troman lika med kollegiiråd. Kort före mitt inträde
i styrelsen hade emellertid Kongl. Maj:t utfärdat
något beslut, hvaraf framgick, att Kongl. Maj:t icke
gillade denna uppfattning, och detta gick Cedersköld
mycket till sinnes. Vid justeringen af ett protokoll,
däruti protokollsföranden såsom vanligt tillagt
ledamöterna predikatet »herre», yttrade Cedersköld
med en viss hetta, att som Kongl. Maj:t frånkänt
ledamöterna deras värdighet af tromän, skulle
benämningen <i>herre</i> för dem utstrykas, i likhet
med bruket i Svea hofrätt, där väl hofrättsråden
men ej assessorerna så titulerades. Jag däremot
förklarade, att jag fann ingen anledning att frångå
det hittills följda bruket; och emot analogien
med Svea hofrätt åberopade jag Skånska hofrätten, i
hvars protokoll äfven assessorerna kallades herrar. I
protokollsförandens och tjänstemännens ställning till
ledamöterna hade i ingen händelse någon förändring
skett, och jag föreskref därför, att ledamöterna
skulle i protokollet benämnas såsom förut. Emot min
förmodan togs detta väl af Cedersköld, som syntes
belåten med att fortfarande få heta herre, blott han
fått gifva sitt missnöje luft.
Icke långt förut hade varit ett stort myteri bland
fångarne på Långholmen. Då kommendanten en morgon
kom in i sitt expeditionsrum, stod en likkista på
skrifbordet med hans namn graveradt på locket, och
samma dag angifven såsom hans dödsdag. Samtidigt
utbröto våldsamheter, och det var med knapp nöd man
kunde hålla fångarne kvar inom fängelsets murar till
dess militär af garnisonen hann ankomma. Det hade i
anledning häraf ansetts nödigt att ombyta kommendant,
och den efterträdande var under min tid sysselsatt att
förebygga möjligheter af dylika tilltags förnyande. En
riklig brännvinstillgång inom fängelset befanns hafva
varit förnämsta orsaken till hvad som händt, och man
kom under fund med att fångarne skulle hafva ett eget
bränneri inom fängelsets murar, men det dröjde tre
veckor, innan man kunde upptäcka platsen för detsamma,
som var i bottnen af en brunn, där brödportionen
förädlades till den eftersträfvade drycken. Men äfven
sedan denna källa blifvit tilltäppt, befanns det
omöjligt att helt och hållet utestänga brännvinet, som
hvarje dag fanns att köpa i fängelset för ett visst
pris, hvarom kommendanten genom spioner skaffade sig
kunskap. Så länge brännvinet kostade 12 r:dr kannan,
som var det vanligast noterade priset, kände han
sig fullkomligt lugn, men då det föll under 10,
blef han orolig att något skulle hända. Sätten att
inpraktisera varan voro många, och de, om hvilka man
kom under fund, vittnade om stor förslagenhet. Utom
det att små ballonger kastades in öfver murarna,
när vakten vände ryggen till, så insmugglades
oaktadt sträng visitation brännvin af fångar, som
om dagarna sysselsattes utom inrättningen i enskilda
fabriker. En, som var sned i höfterna, hade gjort sig
en fyllnad af zink på den infallna sidan och såg helt
välväxt ut med detta förvaringsrum för brännvin. Ja,
det var exempel på dem, som under visitationen höllo
en sup i munnen, den de sedan försålde. Jag undrade,
hvarifrån de penningar kunde inströmma, som medgåfvo
att betala så höga pris, men fann snart anledningen
därtill uti de arbetspremier, som utdelades. Af hvarje
slags arbete var nämligen 

bestämdt ett visst kvantum, som af hvarje fånge skulle
på en dag fullgöras utan betalning, men för hvad
han arbetade därutöfver erhöll han premier. Man
hade försökt att upphöra med dessa premier, men
följden blef, att arbetskvantiteten blef ytterst
liten. Fångarne försökte väl icke att strejka, men de
beklagade sig öfver en sådan maktlöshet, då de icke
fingo annat än fångkosten, så att produkten blef klen,
och entreprenörerna af deras arbeten förklarade,
att om de icke finge gifva premier, kunde de icke
vidare förhyra deras arbetskraft. Nu befanns det på
Långholmen, att nästan alla fångar gjorde betydligt
öfverarbete och många ända till två å tre gånger så
mycket som det fastställda dagsverket. Jag fäste
kommendantens uppmärksamhet på orimligheten häraf
och nödvändigheten att höja dagsverkskvantum. Han
medgaf, att detta var alldeles för lågt, men sade,
att enda möjligheten att få fångarne att uppföra
sig stilla var att göra dem belåtna; och han för
sin del skulle icke våga säga dem, att fordringarna
blifvit stegrade, emedan han då fruktade att blifva
ihjälslagen. Vid en inspektion af fängelset lät jag
då uppställa hela styrkan och förkunnade dem, att
fångvårdsstyrelsen beslutit att fördubbla kvantum af
det obetalda dagsverket. Ingen yttrade något missnöje,
och det visade sig, att rätt vackra premier ändå
kunde förtjänas.

I Stockholms länsfängelse besökte jag en lifdömd
mördare, för hvilken till och med konung Oskar I
afslagit nåd. Han var helt ung men hade länge varit
en dålig människa, innan han försåtligt mördade sin
husbonde. Nu var han så helt och hållet omvänd,
så renad från allt jordiskt slagg och så full af
förtröstan på sin frälsare, att jag icke af samtal
med någon haft större uppbyggelse och icke känt
mig stå så långt under någon annan medmänniska som
under denne grofva brottsling. Han ville alls icke
förskonas till lifvet, dels därför, att han fruktade
att då återfalla till ett dåligt lefverne, och dels
därför, att han kände ett behof att med ett rättvist
straff få försona sitt brott. På min fråga, om han
hade någon önskan för detta lifvet,

som han önskade få uppfylld, svarade han, att det enda
han visste, men som också låg honom ömt om hjärtat,
var att kunna betala en skuld af några kronor till
en kamrat, som alltid varit god emot honom och velat
hejda honom på brottets bana; och då jag lofvade
uppfylla denna önskan, sade han sig icke hafva
några flera.

<img></img>
</chapter>
<chapter name="President i Göta hofrätt (1855-1858)">
<table o>
<td c><h2><small>PRESIDENT I GÖTA HOFRÄTT.</small></h2>
<td c><h2><small><small>(1855--1858.)</small></small></h2>
<td c>--
</table>

En dag i början af april fick jag en biljett från
excellensen Sparre, däruti han bad mig om ett
besök, och då jag kom till honom, frågade han mig,
om jag ville blifva president i Göta hofrätt, --
en öfverraskande fråga till en hofrättsassessor,
som ännu icke var trettiosju år gammal. Jag svarade,
att det oerhörda hopp jag måste göra för att komma
till en sådan plats, måste väcka ovilja i hela landet
och framför allt i Göta hofrätt, hvars ledamöter,
som i allmänhet ansågos ganska krångliga, sannolikt
skulle söka på allt sätt att strax i början göra så
kol på mig, att jag aldrig mer kunde repa mig, att
jag hvarken hade mod eller förmåga att gå så många
svårigheter till mötes, att lönen dessutom vore knapp
och att jag icke hade någon enskild förmögenhet att
offra samt i öfrigt vore fullkomligt nöjd med min
dåvarande ställning. Härtill genmälde han, att han
just trodde, att en man med mitt lynne skulle bäst
taga sig ut i de kinkiga förhållanden, som möjligen
till en början kunde uppstå, att den afgångna
presidenten Gyllenhaal dessutom enskildt uttalat
sin öfvertygelse, att jag skulle blifva välkommen,
att lönen visserligen icke vore stor men att priserna
i Jönköping voro vida billigare än i Kristianstad och
lyxen mindre. Han bad mig också besinna oberoendet och
behaget af ämbetet, innan jag sköt bort ett tillfälle,
som kanske aldrig mera skulle erbjuda sig.
De, som kunde anses hafva befogade anspråk att
blifva ihågkomna, hade blifvit tillfrågade men
nekat, så att jag med godt samvete kunde taga hvad
som bjöds. Däremot antydde han, att han ansåg det
aldrig gå an att taga en yngre hofrättsledamot
till ordförande i hans egen hofrätt, hvarmed han
förmodligen ville afskära mina förhoppningar på
Skånska hofrätten. Han bad mig därför vidare tänka
på saken och i förtroende rådgöra med mina vänner,
innan jag gaf svar, som han likväl ville hafva omkring
en vecka därefter.

Hade jag fortfarande kunnat hoppas att efter några
få år, då Berg von Linde blef pensionsmässig,
erhålla hans ämbete, så hade jag utan tvekan afböjt
det nu gjorda anbudet, men sedan detta hopp blifvit
afskuret, dref mig en inre ärelystnad att taga emot
det, hvartill ock de vänner i Stockholm, som jag
rådfrågade, styrkte mig. Men min största ängslan
var, hvad min hustru skulle tycka därom. Hon var
så införlifvad med Skåne, att det måste vara en
stor uppoffring för henne att lämna det, och
jag hade lofvat henne att icke taga emot någon
tjänst därutanför utan att först rådföra mig med
henne. Härtill kom, att då hon läst i tidningarna
om Gyllenhaals afsked, hade hon genast skrifvit om
sin oro, att platsen skulle tillbjudas mig, hvarpå
jag svarat, att om också det otroliga inträffade,
skulle jag icke mottaga den. Jag ville därför nu lägga
afgörandet i hennes hand och skref detta, men jag
måste bekänna, att jag, vid genomläsning nu af mitt
då skrifna bref, funnit huru jag visserligen med sken
af opartiskhet utvecklade skälen både emot och för,
därvid särskildt påpekande lättheten att framdeles få
byta mig till Skånska hofrätten, men likväl ovärdigt
nog lät min egen önskan så klart lysa igenom, att
jag kunde vara förvissad, att hon icke skulle sätta
sig däremot.

Jag kunde endast få hennes svar i tid därigenom,
att hon från Kristianstad skref med posten till
Helsingborg, där telegraf fanns, och därifrån lät
i förtäckta ordalag ett telegram komma mig till
hända. Det innehöll, att jag kunde

göra upp kontraktet; hon var nöjd därmed. Men jag
visste ändå väl, att hon därvid för min skull gjorde
offret.

Konungen besinnade sig sedan någon tid på min
utnämning; men den 16 maj stod den att läsa i
Posttidningen.

Det var ej underligt, att denna utnämning, om
hvilken ingen gissning förutgått, skulle väcka
uppseende och göras till föremål för mycket klander i
tidningarna. Alla voro ense om, att jag icke ådalagt
några framstående juridiska meriter, som kunde göra en
så hastig befordran berättigad. Crusenstolpe skref,
att jag dock varit en fullgod assessor ända till
dess att mitt nit svalnade, sedan jag fått ett stort
landtbruk att sköta (Truedstorp hade då omkring
fem tunnland öppen jord). Aftonbladet och andra
tillskrefvo utnämningen helt och hållet min börd och
frågade, om någon kunde tro, att den skulle skett,
om jag hetat Bergström. Äfven anspelades, att den
härledde sig från en beräkning att framdeles kunna
få en Justitiestatsminister af hög börd. Märkligt
nog voro Jönköpingstidningarna bland de fogligaste,
och det radikala Jönköpingsbladet vågade till och
med taga utnämningen något i försvar.

Ställningen inom hofrätten var icke angenäm för en
president. Ledamöterna voro delade i två partier,
som voro högst fientliga emot hvarandra och allt
emellanåt spelade hvarandra små spratt. I synnerhet
blefvo alla befordringsfrågor, som närmast rörde
presidenten, härigenom försvårade och ofta förryckta
till partifrågor. Långt ifrån att vilja söka på
förhand sätta mig in i dessa intriger, undvek jag så
mycket som möjligt att ens få veta, till hvilket parti
den ene eller andre hörde. Och med föresats att bemöta
alla så, som om jag icke kände till någon oenighet,
reste jag i början af juni till Jönköping för att
taga mitt inträde, sedan jag efter stockholmssejouren
vistats en kort tid i Skåne.

Jag blef öfver all förväntan artigt och vänligt
emottagen. Det var icke utan en viss beklämning och
känsla af ovärdighet, som jag mottog en uppvaktning
af hela den uniformerade hofrättspersonalen, af hvilka
nästan de flesta

voro vördnadsbjudande gråhårsman. Nytt och ovant
var det också för mig att mottaga uppvaktningar af
landshöfdingeämbete, borgmästare och magistrat,
prästerskap och skolstat, alla in corpore och med
långa och granna tal. Landshöfdingen själf och
regementschefen aflade också första besöket hos mig.

Så snart jag fått min fullmakt, aflade jag eden inför
hofrätten och höll därvid följande tal, som jag här
inför såsom prof på min talkonst:

»I hafven varit vittnen till den ed, jag nu
svurit. I skolen ock bevittna, huru jag kommer
att hålla den. Jag vet, att jag af eder skall
blifva rättvist bedömd, och något annat får jag
icke på detta rum begära. Vi hafva ett högt kall
att gemensamt uppfylla. Ty hos oss ligger vården,
att rätt skipas i hela Göta rike efter lag och dess
rätta förstånd. Ingen af oss kan bryta ut sin enskilda
andel i detta stora värf; och ingen lyfter hela bördan
ensam. Alla behöfva vi hvarandras hjälp. Låtom oss
därför alla förena våra krafter i ett broderligt
förbund, där hvar och en sätter <i>sin</i> ära i <i>hofrättens</i>
ära och vi glädjas jämväl åt den sanning, som
krossar det falska i våra egna meningar, -- där <i>dens</i>
ord aktas högst, som talar visast, och själens låghet
föraktas, -- sutte den än i presidentstolen.

Jag <i>känner</i>, att det är i ett sådant förbund jag
nu inträder, och jag känner på samma gång en glad
förtröstan, att jag icke skall blifva det ovärdig. Ty
om än min nya höga plats icke kunnat gifva mig nya
högre egenskaper, så har den åtminstone till högre
lif uppkallat min själs renaste och ädlaste känslor,
för hvilkas sanning jag finner en borgen i deras
ödmjukhet.»

Efter att lyckligen hafva gjort den första
bekantskapen och gifvit en stor middag på stadshuset,
återvände jag till Skåne och tillbragte min tre
månaders semester på Truedstorp.

Med flyttningen till Jönköping på hösten började
svårigheterna, som till långt största delen föllo på
min hustrus lott. Vi hade i god tid skickat allt vårt
bohag sjöledes, 
först med pråmar till Åhus och därifrån med en skuta
genom Göta kanal; men denna skuta framkom icke till
Jönköping förrän alldeles på samma gång som vi anlände
dit landvägen, så att vår vagn fick hålla en stund,
medan vindbron öppnades och stängdes för skutan, då
hon från Vättern skulle gå in i Lillsjön. Det första
intrycket af vår tomma våning blef icke angenämt,
och det var endast med stora ansträngningar, som
vi kunde få barnens sängar och det nödvändigaste
inomhus till natten. Men allt framgent blef det
en kinkig uppgift att ordna och uppehålla vårt hus
på presidentsfot med de små tillgångar, som stodo
till vårt förfogande. Lönen var 5,000 r:dr b:ko,
och med mina svärföräldrars nu något höjda bidrag
uppgingo våra inkomster till 9,500 kronor. Stora
hofrättsmiddagar för ett ämbetsverk, som räknade mera
än 50 ordinarie tjänstemän, och en bal hvarje år
hörde till utgifter, som icke kunde undvikas. Hade
icke priserna varit så billiga och det allmänna
lefnadssättet så anspråkslöst, så hade vi omöjligt
kunnat draga oss fram; men äfven nu fordrades det
en hög grad af omtanke och sparsamhet. Första året
hade vi den största privata våningen i staden,
för en hyra af 500 r:dr. Det var i excellensen
Gyllenhaals hus vid stora torget. Han behöll själf
den nedre våningen för de vintermånader han bodde
i Jönköping. Andra året sålde han sitt hus, och vi
fingo flytta till en våning, som kostade 800 kr. och
var mindre men i vida bättre skick. Enligt en allmän
öfverenskommelse serverades aldrig vin vid supéer,
och minnet hade ännu icke alldeles förbleknat af
den tid, då svagdricka var en af läskedryckerna vid
baler. Supéerna voro för öfrigt vår värsta plåga. De
gingo laget om öfver hela vintern, och många voro de,
som bjödo presidentens. Början var på slaget kl. 6
och slutet kl. 12, dock icke alltid lika precis som
början. Dukningen till supéen plägade upptaga 1 1/2
timme, under hvilken tid man föstes ut ur salen, som
var det enda stora rummet. När maten slutligen kom,
gick man efter rang fram till bordet och tog för sig;
presidentskan först och så den ena efter den andra,
en och

en i sänder. Matsedeln var oföränderligen densamma och
maten alltid lagad af stadens enda kokfru, hvilken
liksom värdinnorna icke ville utsätta sig för att
det skulle sägas vara bättre på det ena stället
än på det andra. Allting var emellertid godt och
tillräckligt. Konversationen var trög, med damerna
uppradade utmed väggarna och herrarne packade midt
på golfvet. Före slutet fick ingen aflägsna sig, och
vid afskedet ställde sig alla upp, och presidentparet
gick först omkring, sägande farväl till hvar och en.

Alla voro så hjärtliga och vänliga emot oss, att vi
icke hade hjärta att såra dem genom att söka bryta
dessa vanor, hvilka dessutom väsentligt sammanhängde
med den enkla hushållsaktighet, hvaraf vi själfva
mest voro i behof. Vi kommo därför väl öfverens
och blefvo snart verkligt afhållna. Jag vet icke,
om det var för att vi genast fingo fruarna på vår
sida, som också deras män blefvo utmärkt hyggliga
och tillmötesgående, men visst är, att jag aldrig
hade någon personlig förargelse i hofrätten; och af
de gamla partierna försvunno snart alla spår.

Min hustru och jag plägade om eftermiddagarna
promenera och följdes då på stadens stora gata med
stor uppmärksamhet från fönstren. Lockade af Vätterns
skönhet gingo vi stundom bakom gårdarna i sanden utmed
sjön, däråt inga fönster vette och man följaktligen
icke kunde se oss. Vi bestormades då med frågor,
hvarför vi den dagen icke varit ute och gått. När
man ville göra visit hos oss, skickades ett bud förut
för att undersöka, om det lyste i våra fönster, och
om där var mörkt, sköts visiten upp till dess man
var säker, att vi togo emot, hvarom man icke gjorde
sig förhoppning, om vi icke hade tändt i våningen
och väntade besök. Allting kom fram så naivt och
okonstladt. En gång, då vi fått ett rådjur från
Skåne och gåfvo en middag, till hvilken en inbjuden
hedersman icke kunnat komma för opasslighet, så
skickade hans fru dagen därefter ett bud till vårt
kök och frågade, om hon icke kunde få en liten bit
af hvad som blifvit öfver af rådjuret, emedan hennes
man så gärna ville känna, huru det smakade. Vår

gamla hushållerska, som vi medtagit från Skåne, fann
det besvärligt, att man icke hos stadens sockerbagare
kunde få köpa bakelser, med mindre man beställde
hundra på en gång, eller hvad som behöfdes till de
stora notvarpen, som måtte varit de enda tillfällen,
då bakelser förekommo. Hon skref till min svärmor,
att de småländska fruarna voro så rätt upp och ned,
och ingen hade sådan ställning på sig som hennes
grefvinna.

Några hus funnos visserligen, de flesta utanför
hofrätten, där det tillgick mera likt den värld,
hvari vi förut lefvat, och redan under vår
jönköpingstid rubbades till en del de gamla
traditionerna, som kunnat så länge uppehållas
endast till följd af Jönköpings aflägsenhet och den
omständighet, att tonen bestämdes af en fattig men
bildad ämbetsmannaklass. Sedan järnväg icke så långt
därefter kom dit, lärer lefnadssättet tämligen hastigt
blifvit moderniseradt.

Den storartade naturen där utöfvade på mig sin
dragningskraft, och i de förtjusande omgifningarna
funno vi angenämt umgänge på flera ställen, hvaribland
det närbelägna Huskvarna hos Viktor Ankarcronas och
Torp hos excellensen Gyllenhaals måg Odencrantz voro
de af oss oftast besökta.

Bland hofrättens ledamöter återfann jag två
upsalavänner, Karl von Hofsten och Herman Gegerfeldt,
hvilka båda voro bland hofrättens mest framstående
män och med tiden blefvo, den förre justitieråd och
den senare hofrättens president. Deras inflytande
verkade nog också godt för mig.

Hofrättstjänstgöringen såsom president var vida mindre
uppöfvande för arbetskraften och tillfredsställande
än assessorsämbetet, ehuru jag, för att icke domna
af, från början till slut bevistade sessionerna på
hofrättens stora rum. I det första plenum jag öfvervar
förekom en fråga om inteckning i ett fideikommiss,
däruti jag blef ensam om min mening, i strid mot
den i öfrigt enhälliga majoriteten, men jag fick den
triumfen, att Högsta domstolen gillade min mening.

Bland minnesvärda händelser, som tilldrogo sig
under vår vistelse i Jönköping, erinrar jag mig ett
tämligen allvarsamt upplopp i anledning af de höga
brödprisen, ett

slädparti på en första maj och general Canroberts
genomresa, då han återvände från sin ambassad till
Stockholm i anledning af novembertraktaten mellan
Sverige och Norge å ena sidan samt Frankrike och
England å den andra, under krimkriget. Hela Jönköping
var då illumineradt. Jag ville icke deltaga däruti
och tände endast ljuskronorna i vår våning för att
undvika att få fönstren inslagna af den för krig mot
Ryssland entusiasmerade publiken.

På nyåret 1856 måste jag tillbringa ett par månader
i Stockholm för att, tillsammans med presidenterna i
de två andra hofrätterna och en ledamot från hvarje,
utarbeta förslag till ny arbetsordning för rikets
hofrätter. Det förslag, som häraf framgick, låg till
grund för den arbetsordning, jag sedermera såsom
Justitiestatsminister kontrasignerade.

Under mitt vistande i Stockholm dog därstädes min
äldste, ädelsinnade och allmänt värderade broder Karl,
som var chargé d'affaires i Haag men hemkommit på
permission för sjuklighet.

I april månad utnämndes jag till riddare af
nordstjärneorden och blef dubbad af excellensen
Gyllenhaal.

Medan vi tillbragte ferierna på Truedstorp,
erhöll jag på retur från Jönköping ett den 15
augusti 1856 dateradt bref från dåvarande chefen
för civildepartementet, statsrådet J. F. Fåhræus,
med anmodan att så snart som möjligt göra ett besök i
Stockholm för att lämna H. M. konungen tillfälle till
ett samtal i en angelägenhet af vikt. Jag begärde
genom telegraf och erhöll tillstånd att först föra
min familj till Jönköping och därifrån komma till
Stockholm med första ångbåt. Vid ankomsten till
hufvudstaden erfor jag af Fåhræus och excellensen
Sparre, att den sistnämnde begärt sitt afsked
och föreslagit mig till sin efterträdare. På min
förfrågan, hvarför han ville afgå, svarades, att
han i allmänhet efter åtta år var trött vid ämbetet
men också att han icke var benägen att framställa
vissa förslag, som kungen ville hafva framlagda
för riksdagen.

Den 2 september fick jag företräde hos konung Oskar
I, med hvilken jag aldrig förut talat annat än i
likgiltiga 
ämnen. Han framställde nu sin önskan, att
jag skulle efterträda grefve Sparre såsom
justitiestatsminister. Jag svarade, att det var mig
omöjligt och att jag därtill saknade alla nödvändiga
förutsättningar, då jag aldrig sysselsatt mig med
vare sig politik eller lagstiftning, aldrig talat
på riddarhuset, och att min utnämning med säkerhet
skulle väcka ett allmänt ogillande, ännu högljuddare
och mera befogadt, än det som gifvit sig luft, då jag
för föga mera än ett år sedan blef framdragen till
presidentämbetet. Jag tillade, att jag icke rätt kunde
förstå, huru tankarna kunnat falla på mig, då så många
långt lämpligare funnos att tillgå. Jag äger icke i
behåll den anteckning, jag kort efter gjorde öfver
detta samtal, och kan nu icke närmare erinra mig kung
Oskars yttranden, men så mycket minnes jag, att jag
fann dem vittna om klok betänksamhet och godhet. Då
han sade, att många icke funnos att välja på,
räknade jag upp flera äldre skickliga jurister, som
jag satte högt, hvaråt han mildt smålog, förmodligen
finnande både att jag påtog mig ett rådgifvarekall,
som icke tillkom mig, och att mina förslag allt
för mycket vittnade om politisk oerfarenhet. Han
sade till slut, att då han var öfvertygad, att jag
samvetsgrant betänkt mitt svar och kände min plikt
att icke af enskilda personliga skäl undandraga mig
hvad det allmänna fordrade, så ville han icke söka
öfvertala mig. Han kallade mig hela tiden »min vän»,
hvilket tilltalsord jag tror, att han begagnade till
många, och han skildes vid mig ganska nådigt, efter
hvad jag tror, öfvertygad, att jag handlat rätt.

Med lättadt hjärta lämnade jag Oskar I, som jag sedan
icke återsåg, förrän hans hälsa och tankekraft voro
brutna. Men det var för mig en tillfredsställelse,
då jag sedan kom att intaga det främsta rummet i
rådkammaren, medan han ännu var kung, åtminstone till
namnet, att han själf en gång velat kalla mig till
denna plats.

För det lysande anbudet hade jag tvifvelsutan i
främsta rummet att tacka den fördelaktiga tanke,
excellensen Sparre alltid visat sig hysa om mig,
och jag kan säga, att han varit den, som egentligen
dragit mig fram, då det var han,

som erbjöd mig förordnanden till revisionssekreterare,
justitiekansler och generaldirektör, samt
föreslog mig till president och slutligen till
Justitiestatsminister. Då jag nu tog afsked af honom,
sade han sig väl kunna förstå mina betänkligheter
men befarade för egen del, att han genom mitt afslag
skulle få svårt att komma ifrån ämbetet, emedan han
icke visste någon annan, som konungen var hågad att
acceptera. Günther blef dock inom kort nämnd till
hans efterträdare.

Det var helt och hållet af misstro till egna krafter
men icke af brist på ärelystnad, som jag denna
gång icke vågat taga ett så ödesdigert steg, som det
ifrågasatta. Jag förutsåg emellertid, att sedan ögonen
en gång blifvit fästa på mig, samma fråga, eller någon
likartad, förr eller senare skulle komma att åter
till mig framställas, ehuru jag icke var egenkär nog
att inbilla mig, att icke många andra större förmågor
alltid skulle finnas att tillgå. Men den tiden spelade
börden och sociala förhållanden en vida större roll
än nu. Ingen ofrälse man hade ännu blifvit beklädd
med excellensvärdigheten, och om det skett, skulle
den förnäma världen icke blott rynkat på näsan däråt
utan äfven sannolikt sökt bereda både »parvenyen»
och regeringen andra obehag, hvilka man kunde undgå
genom att hålla sig inom aristokratien. Men äfven
hos den stora allmänheten ägde ännu aristokratien ett
visst traditionellt anseende, som gjorde den mindre
afundad. Till och med inom ämbetsmannaståndet fördrog
man lättare, att börden i någon mån togs i betraktande
vid höga tjänsters tillsättande, än att skickligheten
skulle uteslutande läggas till grund, ty därigenom
kunde de ofrälse undgå att anse sig förbigångna på
grund af bristande skicklighet. Vid sådant förhållande
blef valet inskränkt inom en viss klass, hvarigenom
den förlägenhet, som i alla fall så ofta uppstår vid
valet till höga ämbeten, ökades. Ty äfven bland dem,
hvilka tillhörde den kategori, inom hvilken valet
borde ske, var det icke uteslutande vid skickligheten
och förmågan att väl sköta ämbetsgöromålen, som
afseende fick fästas. Själfva personligheten äger vid
chefsämbeten en stor betydelse. Det länder Sverige
till berömmelse och är en stor lycka, att man här,
särdeles vid de högsta politiska ämbetena, icke
anser det högsta snille och den mest bepröfvade
skicklighet uppväga bristen på redbar karakter
och en fläckfri vandel. Men äfven dessa egenskaper,
förenade med skicklighet, göra icke till fyllest. Det
fordras ock ett fogligt väsen och ett vinnande sätt,
om man skall finna sig nöjd. Den omständigheten,
att man tillerkände mig dessa sistnämnda egenskaper
och icke heller helt och hållet frånkände mig någon
af de andra, var sannolikt orsaken, hvarför jag
kommit och framdeles skulle komma i åtanke. Härtill
kommer ännu en synpunkt, åt hvilken många le men som
icke ens i vår tid kan lämnas alldeles ur sikte och
å hvilken fordom fästes vida mera afseende. Det är
fruns personlighet. Att min hustru genom hela sitt
väsen, sitt utseende och sina släktförhållanden
skulle blifva en prydnad för hvilken hög plats
som helst, borde därför också blifva en bidragande
anledning, att man skulle finna mig till en sådan
plats passande. Hon kompletterade också i någon mån en
kännbar brist hos mig, hvaraf jag lidit många obehag
och någon gång verkliga svårigheter, nämligen den
brist på språkkunskap, som består i att obehindradt
tala främmande språk -- i synnerhet franska, hvilket
särskildt varit mig behöfligt vid den beröring,
hvaruti jag kommit till främmande diplomater och
furstar. Min hustru däremot, som före vår förlofning
tillbringat mera än ett år utrikes, till större delen
i Schweiz och Nizza, samt från barndomen öfvats i
franska och engelska, talade och skref med ledighet
dessa språk.

<img></img>
</chapter>
<chapter name="Börjad riksdagsmannaverksamhet (1857)">
<table o>
<td c><h2><small>BÖRJAD RIKSDAGSMANNAVERKSAMHET.</small></h2>
<td c><h2><small><small>(1857.)</small></small></h2>
<td c>--
</table>

För att pröfva, om jag skulle äga någon fallenhet för
det politiska lifvet, beslöt jag nu att deltaga någon
tid i den riksdag, som börjades uti oktober 1856. Vi
reste ock, hela familjen, först till Stjernholm,
där vi stannade öfver julen, och på nyåret till
Stockholm, hvarest vi hyrt några anspråkslösa rum
vid Bryggaregränden. Jag uttog därefter pollett på
riddarhuset och bevistade flitigt adelns sammanträden.

Det var min föresats att försöka mig som
riksdagstalare, och jag hade flera gånger lagat i
ordning små anföranden i åtskilliga ämnen, men modet
svek mig alltid i den stund, då jag borde anhålla
om ordet af landtmarskalken. Jag har sedan otaliga
gånger måst tala offentligt men har aldrig kunnat
öfvervinna en verklig ängslan därför och hvarje gång
känt hjärtklappning, då jag skolat börja.

Ett skriftligt tal, som uppläses, gör sällan något
djupare intryck på åhörarne, till hvilka det kommer
mindre omedelbart än det muntligt talade. Allt, som
är skrifvet, tar sig i själfva verket bättre ut att
läsas än att höras. Däremot blir innehållet vanligen
bättre och koncisare, då det är så öfvertänkt, som
fordras för det, som sättes i pennan. För att förena
bådas fördelar har man därför att iakttaga hvad en
af Englands mest berömda talare
lord Brougham lärer sagt sig alltid göra, nämligen
att vid ett offentligt tal icke lämna något till
ögonblickets ingifvelse utan förut författa sitt tal
och lära detsamma utantill, icke blott så, att man med
minnets ansträngning kan erinra sig innehållet, utan
så som en god skådespelare kan sin roll, att orden
komma fram af sig själfva och talaren blott behöfver
tänka på att gifva dem det uttryck af ursprunglighet,
hvarmed de böra framsägas. Detta är likväl endast
tillämpligt i fråga om stora tal, uti hvilka ett
viktigt ämne i sin helhet skall behandlas. I våra
vanliga riksdagsdebatter, där man tager upp och
söker vederlägga motståndares skäl blir den likväl
äfven där ofta använda metoden med förut inlärda tal
gärna tröttande därigenom, att samma skäl då komma
att upprepas af nästan alla sådana talare.

Hartmansdorff hade gifvit mig ett alldeles motsatt
råd, nämligen att förut blott tänka på <i>hvad</i> som skall
sägas men icke <i>huru</i> det skall sägas. Denna regel
följde ock Gripenstedt, sedan han blifvit en mera
öfvad talare, dock sade han sig iakttaga excellensen
Gustaf Lagerbjelkes lärdom, att man under hela talet
icke behöfde tänka på huru orden föllo, förrän man
kom till själfva slutet, då man alltid borde hafva
i ordning några vältaliga på förhand formulerade
ord. Detta är tvifvelsutan praktiskt för den, som
fikar efter bravorop, hvilka sällan gifvas åt den mest
bindande bevisning i sak, om den icke är kryddad med
någon vältalighet, men som gör mera effekt, om man
icke slösar därmed.

De regler, jag efter hand uppgjorde för mig själf
såsom talare, bestodo hufvudsakligen däruti: att
icke tala, då man icke har något att säga, en regel
som alltför ofta förbises; att hålla sig noga till
ämnet och tala så kort som möjligt, emedan man
eljest äfventyrar icke blott att trötta utan att
icke ens blifva uppmärksamt afhörd; att undvika
klingande fraser och känsloutgjutelser, som väl kunna
inbringa bravorop men föga inverka på öfvertygelsen och 
voteringen; att så noga som möjligt bereda sig icke blott


på hvad som skall sägas utan ock huru det skall sägas,
dock att helst undvika att förut skriftligen uppsätta
det, hvilket medför fara att komma af sig, äfvensom
det försvårar dels uteslutning af hvad andra i samma
syftning redan kunnat hafva sagt och dels upptagande
till vederläggning af motståndares nyss gjorda inkast;
vidare att undvika stickord och allt som kan reta utan
att öfvertyga. Att söka få skrattarne på sin sida och
utkasta slagord är ofta af en stor verkan, och jag
tror, att jag däruti någon gång skulle kunnat lyckas,
om jag icke ansett det under min värdighet. Häruti
har jag förmodligen haft orätt, då själfve Bismarck
däruti söker sitt säkraste vapen. Vid längre tal
brukade jag på en helt liten lapp med ett eller två
ord angifva i hvilken ordning de särskilda punkterna
af talet skulle följa på hvarandra, men i ifvern kom
jag ändå stundom att hoppa öfver en och annan.

Jag hade aldrig kunnat blifva en vältalare i högre
mening, ty för att hänföra saknade jag eld och
tillräcklig värma; men jag har lyckats att alltid
fängsla uppmärksamheten och någon gång att öfvertyga
olika tänkande. Det jämnmod, hvarmed jag besvarat
mot mig riktade anfall, har också ofta gjort ett
godt intryck på både vänner och fiender. En viktig
förmån för en talare ägde jag uti en stark stämma,
som utan ansträngning var tillräcklig äfven i det
största rum. Och det är icke nog att man kan höras,
om åhörarne lägga hufvudet på sned och sträcka fram
öronen. Orden böra tränga in i deras öron, antingen
de vilja höra eller icke.

Innan jag på våren lämnade riksdagen, höll jag mitt
»maiden speech», nästan mot min vilja. Jag blef
nämligen af ett par ledande män på riddarhuset
uppmanad att vara behjälplig med att få afslag
på ett betänkande af lagutskottet i fråga om
testamentsrätten, emot hvilket jag samtalsvis hade
uttalat mig, och som jag inom mig hade ett litet
anförande färdigt, såsom jag haft flera gånger förut,
ehuru ingenting blifvit af, så lofvade jag i en hastig
vändning att uppträda, och sålunda blef tärningen
kastad. Mitt
anförande gick ut på att, i stället för den
utsträckning af testamentsrätten som utskottet
föreslagit, framhålla såsom det viktigaste att genom
lagstiftning, såsom presumtion af makars naturliga
önskan, bereda en efterlefvande maka rättighet att,
så länge hon lefde, behålla en del äfven af sådan
egendom, uti hvilken hon icke ägde giftorätt. Talet
gick rakt på saken och var utan alla slags prydnader,
men jag blef komplimenterad för dess redighet och för
min förmåga att ehuru så oöfvad kunna tala flytande
och utan omsägningar, fastän, efter hvad man fann
påtagligt, talet var helt och hållet extemporeradt,
däruti man dock fullkomligt misstog sig.

Inom adeln höllos under denna riksdag åtskilliga
enskilda sammankomster för att diskutera
riksdagsärenden. En grupp samlades hos grefve Platen
och en annan under grefve Lagerbjelkes ledning. Den
första stod kanske regeringen närmast; den senare
var mera konservativ, utom i ekonomiska frågor,
däruti en vidsträckt frihet yrkades. Denna grupp
benämndes vanligen junkerpartiet. På inbjudning och
sedan det sagts mig, att jag kunde komma utan att
därigenom hafva inträdt i något parti, bevistade jag
ett par sammankomster på båda ställena men kände en
sådan motvilja att sluta mig till vare sig det ena
eller andra kotteriet, att jag snart upphörde med
mina besök.

Någon tid deltog jag ock under denna riksdag i
lagutskottets arbeten och hade därunder mina första
dispyter med dess ordförande grefve Erik Sparre,
därvid jag oftast kom till korta för hans dialektiska
öfverlägsenhet.

Sedan jag återvändt till Jönköping på våren, blef
jag af adeln vald till statsrevisor och måste af
sådan anledning åter inställa mig i Stockholm den 15
augusti, då riksdagen ännu pågick. Vid denna revision
förekom ingenting synnerligen anmärkningsvärdt. De af
revisorerna sedermera så flitigt företagna resorna
för att inspektera och bedöma allmänna inrättningar
hade hittills icke varit vanliga; och då sådana nu
beslötos, nedlade jag till protokollet en 

reservation däremot af innehåll, att jag ansåg dessa resor
vara en med institutionen icke afsedd utsträckning af
den granskning, som revisorerna ålåg; men på begäran
tillät jag, att denna reservation icke inskickades
till rikets ständer.

Konung Oskar I hade hela året varit sjuklig och
under sommaren förgäfves begagnat en badkur på
västkusten. Efter återkomsten till Tullgarn förklarade
läkarne, att befrielse från alla själsansträngningar
under en längre tid och minst ett år, vore ett
oundgängligt villkor för att Hans Maj:t skulle kunna
återvinna sin förlorade hälsa. Den 11 september beslöt
konungen därför att tillsvidare öfverlämna styrelsen
åt en interimsregering men tillika att föreslå
riksdagen och stortinget att uppdraga åt kronprinsen
att föra riksstyrelsen intill dess konungen kunde
blifva i tillfälle att densamma återtaga. Det var
något tvetydigt, huruvida en sådan anordning var
förenlig med svenska regeringsformens ordalydelse, och
konstitutionsutskottets ordförande, Lagerbjelke, ansåg
den icke vara det, men då det var en allmän önskan,
som äfven delades af honom själf, att undgå den
orimligheten, att de förenade rikena skulle under ett
helt år regeras af ett tjugumannaråd, däraf hälften
norrmän, så lät han invälja sig i statsutskottet
och lämnade sin plats i konstitutionsutskottet, där
den kungliga propositionen om regentskapet skulle
handläggas. Underhandlingar öppnades därpå med mig
om öfvertagande för tillfället af ordförandeplatsen
i konstitutionsutskottet. Jag var af den mening, att
här förelåg ett fall, som grundlagen icke förutsett,
och att man i stället att uppställa den kungliga
propositionen, såsom stödd på grundlagens ordalydelse,
hade bort upptaga ämnet så, att konungen begärde ett
års ledighet från regeringsärendena för att sköta sin
hårdt angripna hälsa, hvarpå icke vore tillämpligt
hvad grundlagen stadgar för det fall, att han är så
sjuk, att han icke med regeringsärendena sig befattar;
och då borde det väl stå konung och ständer öppet
att gemensamt besluta, huru med riksstyrelsen skulle
förhållas under den tid han ville vara därifrån
befriad. Landtmarskalken grefve Henning Hamilton,

till hvilken jag uttalade denna uppfattning och
som deltagit i förberedande öfverläggningar om
den kungliga propositionen, sade, att samma åsikt
blifvit framställd af statsrådet Wallensteen
men förkastats af alla andra, hvarför jag icke
borde hålla på densamma. Då jag icke ansåg saken
olaglig, fäste jag mindre vikt vid den form man
gifvit den och förklarade mig benägen att bifalla
propositionen, hvarpå jag invaldes i utskottet, där
jag, som nu satt för min egen ätt, för tillfället
blef ordförande. Efter en tämligen hetsig diskussion
tillstyrkte utskottet med stor pluralitet bifall till
propositionen och beledsagade sitt betänkande med en
vidlyftig motivering, däruti jag icke kunde till alla
delar instämma, hvarför jag afgaf en reservation af
hufvudsakligt innehåll, att jag fann riksakten rätt
tolkad och med förenadt afseende på båda rikenas
grundlagar icke lägga hinder i vägen för ett bifall.

Jag byggde härvid mitt resonemang därpå, att sedan
rikets ständer 1815 uti ingressen till riksakten
bekräftat de i norska grundlagen införda unionella
stadganden, så finge svenska grundlagen ej vidare
tillämpas utan jämförelse med riksakten och norska
grundlagen; och i händelse af motsägelse mellan de
båda grundlagarna i dessa frågor, borde efter vanlig
lagtillämpning den norska äga företräde.

Detta yttrande tolkade Crusenstolpe så, att jag ansåg,
att i allmänhet norska grundlagen skulle följas
framför den svenska, och angrep mig därför många
gånger ganska häftigt, brytande alldeles stafven öfver
mig såsom svensk statsman. Detta bekymrade mig dock
mindre än min egen tvekan, om jag vid detta tillfälle
hade tolkat den norska grundlagen rätt.

Alla stånden så väl som norska stortinget godkände
propositionen; och vid ärendets handläggning på
riddarhuset blef öfverläggningen icke särdeles
lång. Af utskottets ledamöter yttrade sig endast en
af motståndarne och jag, som med några ord bemötte
en anmärkning, som blifvit framställd emot utskottet.

Kort därefter invaldes Edvard Carleson i
konstitutionsutskottet för att fylla en uppkommen
ledighet, och som han satt på riddarhuset för
högre nummer än jag, afträdde jag till honom
ordförandeskapet. Tillsammans med honom började
jag utarbeta ett förslag till grundlagsändring,
enligt hvilket adeln skulle utse representanter inom
sig genom val. Jag hade nämligen nu kommit till den
öfvertygelsen, att en representationsförändring borde
ske, och då alla dittills gjorda försök att genomföra
en sådan i större omfång hade snöpligen strandat,
syntes mig, att man borde söka gå de partiella
reformernas väg. Uppslaget till vårt försök var
olyckligtvis en motion, icke af en adelsman utan af
en ledamot af borgarståndet, Brink, som var en adeln
misshaglig person och dessutom gjort sig löjlig genom
sitt yttrande, att Europa hade sina ögon fästade på
Sveriges borgarstånd. För de hetlefrade ungdomarne
på riddarhuset hade det knappt behöfts mera än
denna omständighet för att göra sakens framgång
omöjlig, äfven om den eljest haft några utsikter,
hvilket ingalunda var händelsen. Förslaget hann
icke slutdiskuteras i utskottet, förrän jag lämnat
riksdagen, men blef där antaget, ehuru icke till alla
delar öfverensstämmande med hvad vi åsyftat. Carleson
fann obenägenheten emot förslaget hos adeln så
öfverväldigande, att han ansåg sig föranlåten att
med godkännande af hufvudgrunderna själf reservera
sig emot utskottets betänkande. Detta blef bifallet
af borgar- och bondeståndet men förkastadt af adeln
och prästeståndet. På ridddarhuset bemöttes det
nästan med hån. Det ansågs oförskämdt, att de
andra stånden ville lägga sig uti, huru adeln vore
representerad; och lika litet ville man höra talas
om att röra vid själfskrifvenheten. Ingen enda röst
höjdes för bifall till förslaget och nästan den ende,
som till en del gillade dess hufvudgrunder, var den
ultrakonservative grefve Karl Gustaf Löwenhjelm,
hvilken varnade adeln för att tro, att allt vore
välbeställdt såsom det var. Vid läsning sedermera af
protokollet öfver denna debatt fick jag det intryck,
att det icke vore värdt att vidare 
försöka att partiellt reformera adeln såsom
riksstånd. Icke heller tror jag numera, att något
tillfredsställande resultat däraf kunnat vinnas.

<img></img>
</chapter>
<chapter name="Bildandet af 1858 års ministär">
<h2><small>BILDANDET AF 1858 ÅRS MINISTÄR.</small></h2>
<h2><small><small>--</small></small></h2>

Någon vecka innan kronprinsen blifvit beklädd med
full kunglig makt och myndighet var jag, såsom en af rikets
ständers revisorer, på uppvaktning hos kronprinsen, som då
sade, att han ville tala med mig men för tillfället vore
upptagen, hvarför han bad mig »kila ut» till Ulriksdal till
middagen samma dag. Jag reste dit, och genast efter
middagens slut tog kronprinsen mig under armen och förde mig
ut i parken. Jag föreställde mig, att fråga egentligen skulle
blifva om hans just då tillämnade regentskap, hvarmed jag
hade att taga särskild befattning i konstitutionsutskottet.
Men till min förvåning började han, nästan utan all
inledning, säga mig, att då han blef regent, ville han hafva
ministrar efter sitt sinne, och som Günther icke vore det,
skulle jag komma att efterträda honom. Bland de kolleger,
han tillämnade mig, nämnde han Manderström, Henning
Hamilton, Thulstrup, Bildt och Annerstedt (jag vet icke,
om han menade biskopen eller amiralen). Han tillade, att
jag tills vidare kunde tänka på saken och att vi å
ingendera sidan skulle anse oss bundna samt att jag vidare
kunde tala i ämnet med Henning men ingen annan. Jag
tog hela saken såsom knappt på allvar menad, ty dels
visste jag, att kronprinsen i allmänhet icke så noga höll
på sina ord utan framkastade planer och förslag, som han
sedermera fann sig icke kunna följa, och vid sådant
förhållande var det icke mycket att fästa sig vid ett ord, som
han på förhand förklarade icke bindande; dels ock hade
jag aldrig förr tyckt mig hos honom finna någon sympati
för min person, och ännu mindre kunde han känna någon
sympati för mina politiska åsikter, ty offentligen hade jag
aldrig uttalat några sådana och enskildt till honom ej heller.
Hvad han af andra kunde därom inhämtat, borde icke
heller finnas särdeles öfverensstämmande med hans egna åsikter,
sådana jag föreställt mig dessa. Jag ansåg mig emellertid
icke för tillfället behöfva gifva något alldeles bestämdt svar,
ehuru det visserligen blifvit ett nej, om ett ultimatum mig
affordrats. Nu sökte jag endast framhålla de förtjänster
Günther ägde och min tro, att kronprinsen gjorde bäst
uti att tills vidare behålla honom, samt att jag i ingen
händelse vore passande till statsman, såsom saknande både
politiskt mod, bestämda politiska åsikter, tillräckliga insikter
i lagstiftningen och parlamentarisk talang. Härtill genmälte
han, att det vore en inkonsekvens mot hela hans politik
att behålla Günther, och äfven om denne ville foga sig
efter hans vilja, så kunde han icke vara kronprinsen till
nytta, att han nog skulle hålla de sina ryggen fri, och som
han i alla händelser icke tänkte göra mig till numro ett
bland sina rådgifvare, så behöfde jag icke tveka om min
förmåga. Jag fortsatte, att någon mera passande än jag
lätteligen kunde fås, att kronprinsen icke kunde känna
mina politiska åsikter, då jag knappt kände dem själf, och
att jag icke kände hans egna tankar. Af dessa utvecklade
han nu föga men sade: »inga allmänna val», och, i fråga om
domare, framför allt utnämna hederliga, men hellre
medelmåttiga jurister än skickliga rabulister. Häremot förklarade
jag tämligen bestämdt min tro, att bland juristerna skulle
finnas färre rabulister, om under Karl Johans tid mera
rättvisa iakttagits vid befordringar och skickligheten
framdragits. Mina skäl tycktes väcka hans eftertanke, men
samtalet afbröts för denna gång af ett par björnungar, som
framleddes af betjänter för att roa sällskapet.

Riksdagen och statsrevisionen togo närmast därefter
min tid tämligen oafbrutet i anspråk, och ehuru jag

därunder hade ett par enskilda samtal om riksdagsärenden
med Hamilton, vidrörde jag icke då kronprinsens
framställning. Jag sökte komma under fund med hvad som kunde
vara verkliga anledningen till kronprinsens missnöje med
Günther, som efter mitt omdöme skött sig utmärkt väl
såsom justitiestatsminister, och fann, att han åtminstone på
riddarhuset var tämligen impopulär men som det ville
synas mest för sin mindre sympatiska personlighet. Bland
annat berättades ett drag af honom, som uppfattades vara
en skymf mot adeln och i främsta rummet mot
landtmarskalken. Denne hade nämligen officiellt underrättat
justitiestatsministern, att han å rikets ständers vägnar skulle
å en utsatt timme till ministern aflämna en skrifvelse,
innefattande skälen, hvarför ständerna afslagit ett af Kongl.
Maj:t framställdt förslag. Hamilton begaf sig ock för
sådant ändamål till Günthers bostad i sjuglasvagn och i full
uniform med landtmarskalksstafven i handen men mottogs
af Günther i nattrock och tofflor. Detta sades Hamilton
icke kunna förlåta honom, desto mindre som Günther icke
förebar, att han misstagit sig om tiden eller någon annan
ursäkt.

Då jag slutligen några veckor efter samtalet med
kronprinsen besökte Hamilton och bragte på tal dess innehåll,
fann jag, att saken var vida mera genomtänkt, än jag hade
anat. Hamilton meddelade mig hufvudsakligen, att
kronprinsen hade begärt, att Hamilton skulle inträda i hans
konselj, och att Hamilton hade förklarat sig därtill
beredvillig, ehuru hans hälsa var sådan, att han behöfde lugn,
och ehuru han i ekonomiskt afseende skulle göra en stor
förlust genom utbytet af landshöfdingelönen i Linköping
emot en konsultativ statsrådslön. Han hade likväl därvid
gjort det ovillkorliga förbehåll, att han icke ginge in i
konseljen, så länge Günther sutte där, -- icke därför, att
Günthers politiska linie vore alldeles oförenlig med
Hamiltons, men därför, att han icke hade nog högaktning för
Günthers personlighet. Han fann Günther taga ämbetet
alltför lättsinnigt, då däremot Hamilton fordrade, att man

på en sådan plats skulle anse äfven det minsta steg viktigt.
Men som kronprinsen vore oansvarig för Günthers
tillsättande och täta ombyten icke vore nyttiga, hade Hamilton
gifvit kronprinsen det rådet att behålla honom, helst någon
nödvändighet icke vore, att Hamilton ginge in.
Kronprinsen hade emellertid förklarat sin önskan att icke alltför
länge sakna Hamilton och därför sagt sig icke vilja
behålla Günther mera än högst ett år. För att få en
efterträdare åt honom hade Hamilton tillstyrkt, att kronprinsen
skulle vända sig till mig. Han kände väl min
obenägenhet för platsen men tilltrodde mig ock så mycken
pliktkänsla, att jag icke skulle säga nej, om jag verkligen
behöfdes, helst jag blifvit alltför ung framdragen för att
billigtvis kunna göra anspråk på att där jag var få förblifva
i ro till döddagar. Ingen vore på förhand vuxen
justitiestatsministersämbetet; först under och genom dess utöfning
kunde man därtill utbilda sig, och till en sådan
bildningsförmåga trodde han mig förmögen.

Själf förklarade sig Hamilton icke vara partiman, om
han än ansågs så, och tyckte sig kunna sitta tillsammans
med hvem som helst för hans politiska tro, emedan af de
frågor, som i Sverige egentligen bestämma de politiska
färgerna, kanske icke en förekommer på tio år. Liten
nyansering inom konseljen ansåg han tvärt om nyttig och
trodde, att om man blott kunde få den sammansatt af
personer, som i anseende till lynnen icke voro alltför
stridiga, som hade aktning för hvarandra och önskan att bilda
en fast sammanhållning, så skulle konseljens ställning icke
blifva så farlig, vare sig i förhållande till folket eller till
regenten. Kronprinsen vore måhända till sina sympatier
något starkt lutande åt forntida former för monarkien men
icke otillgänglig för skäl och behöfde därför i vissa fall
kompakt motstånd af en enig konselj. Detta insåg han
äfven själf, och ett bevis därpå var, att en af de första,
som han velat kalla in i sin konselj, var öfverste Thulstrup,
som alltid, ifrån kronprinsens barndom oförställdt förehållit
honom allt hvad hos honom funnits klandervärdt. Långt

ifrån att Hamilton ansåg den blifvande konseljen böra bildas
så, att ledamöternas blotta namn innefattade ett program,
ansåg han tvärt om, att hvarje »coup d'éclat» borde
undvikas och att systemet borde vara att i hvarje fall efter
mogen öfverläggning göra det, som fanns bäst, därvid icke
afseende stundens förlägenhet utan samhällets stora
syftemål. Genom det inbördes stöd, man fann hos hvarandra,
skulle, hoppades han, man äfven småningom känna sig
starkare emot utvärtes påtryckningar, än man nu såsom
enskild kunde göra det.

Vi samtalade i ämnet åtskilliga gånger, och hans
framställda åsikter, hvilkas hufvudinnehåll jag tecknade mig till
minnes, slogo lifligt an på mig. Så vidt jag kunde läsa i
hans själ, var han ledd af en upphöjdhet i tänkesätt och
en oegennytta, hvilkas like jag sällan sett. På samma gång
fann jag hos honom en energi, som nästan höjde honom
öfver mänsklig svaghet. En morgon, då jag kom till
honom, hade han vakat hela natten hos en i kolera döende
moster och ej varit afklädd; en halftimme senare skulle
han upp i plenum, men mellantiden använde han att tala
med mig; och då jag kom en annan dag, hade han, såsom
jag sedermera erfor, nyss förut erhållit underrättelsen om
en väns obestånd, hvarigenom han sades hafva förlorat
hela sin förmögenhet, men talade dock med oförminskadt
intresse om fäderneslandets angelägenheter. Han led af
svagt bröst, och då konung Oskar före riksdagens början
hade anmodat honom att blifva landtmarskalk, sade han
sig hafva begärt, att innan han svarade få rådfråga en
berömd läkare i Berlin. Denne hade förklarat, att den ena
lungan var förtärd och den andra så angripen, att om han
åtog sig en plats, där han måste anstränga sin röst, så
skulle det snart vara förbi med honom, och med detta
besked reste han hem och mottog landtmarskalksstafven.
Läkarens spådom hade dock icke besannats.

Något bestämdt svar påkallades nu icke af mig, och
jag gaf det ej heller. Jag sade, att jag skulle anse
mottagandet af det ifrågavarande ämbetet såsom en stor

enskild uppoffring och att jag med kännedom om min egen
förmåga hade svårt att tro det kunna vara min plikt att
söka flyga högre, än vingarna buro. Skulle någonting
kunna förmå mig därtill, så vore det vissheten att få
kolleger, som hade de egenskaper, jag saknade; men
dessa borde själfva vara intresserade att upptäcka någon
lämpligare, och jag skulle blifva dem evigt tacksam, om
de gjorde så.

Kronprinsen företog senare på hösten en resa till
Norge, och som jag före hans återkomst borde vara
tillbaka i Jönköping, gick jag en dag upp för att taga afsked.
»Nå, hvad säger du?» -- »Att den största nåd, ers höghet
kan visa mig, är att se sig om på annat håll.» I öfrigt
slog jag bort ämnet med skämt och sade, att det var i alla
händelser långt till dess en sådan sak kunde komma i fråga;
och dessförinnan kunde jag hinna göra så många dumheter,
att han icke mera ville ha mig. »Ja ja, det är god tid
ännu», blef det slutliga beskedet, »och kommer någonting
i fråga, skall du få veta af det långt, långt förut.»

Emellertid hade baron Manderström kommit hem från
Paris och tillsammans med Hamilton haft ett samtal med
kronprinsen, dagen före hans afresa till Norge.
Kronprinsen hade då velat, att Manderström skulle gå in i konseljen
följande vår men Günther sitta kvar till hösten, och
Hamilton, som icke ville sitta en dag tillsammans med Günther,
först då inträda. Men äfven Manderström gjorde till ett
villkor för sitt inträde, att Günther skulle dessförinnan vara,
om icke borta, åtminstone underrättad, att han önskades
bort. Han hade därför icke uppgifvit något annat skäl, än
att han tyckte som prästdottern om en tillbjuden make,
att »när ingen annan vill hafva honom, vet jag icke,
hvarför jag skall behöfva ta'n». Detta meddelade mig
Hamilton med tillägg, att vid sådant förhållande kunde
ministärförändringen möjligen komma att äga rum, förrän vi förut
antagit.

Min hustru, som då jag från Truedstorp for upp till
riksdagen hade därifrån med barnen flyttat till sina föräldrar

på Hanaskog, begaf sig i början af oktober, efter att
hafva bevistat sin systers bröllop, till Jönköping. I
Kristianstad hade koleran under tiden rasat med yttersta
häftighet, hvaremot den i Stockholm visade sig tämligen
lindrig. Kort efter familjens ankomst till Jönköping
utbröt koleran äfven där, och jag begaf mig därför i största
skyndsamhet dit, dagen efter det statsrevisionen afslutat
sina arbeten.

Ehuru obunden af hvarje slags löfte kom jag hem med
en stor tyngd på mitt hjärta, vid tanken på hvad som
sannolikt skulle komma att af mig fordras. Min äregirighet
räckte icke till att öfvervinna min fruktan för att icke gå
i land med hvad man ville pålägga mig. De yttre
konturerna af justitiestatsministersämbetet ingåfvo mig väl icke
synnerligt bekymmer, ty hela min föregående tjänstgöring
var i själfva verket ägnad att utgöra en gradpassering till
detta ämbete. Jag hade varit ordinarie tjänsteman i
justitiestatsministerns egen expedition. Jag hade varit
tillförordnad domare på landet, adjungerad ledamot i Svea hofrätt,
assessor i den Skånska och president i Göta; dessutom t. f.
revisionssekreterare, ledamot och generaldirektör i
fångvårdsstyrelsen, och slutligen, såsom riksdagsman, ledamot af lag-
och konstitutionsutskotten. Men icke i något af dessa
ärenden, som alla hörde till facket, hade jag hunnit inhämta
någon djupare erfarenhet, och statsmannainsikter saknade
jag alldeles. Väl hade kronprinsen tröstat mig med, att
jag icke skulle blifva n:r 1, och väl satte jag det största
värde på att ledningen af det hela skulle komma att hvila
i Hamiltons och Manderströms erfarna och skickliga händer.
Men jag tyckte, att jag åtminstone bort hafva klart för
mig själf den riktning, i hvilken jag ville, att styrelsen
skulle föras, och det hade jag icke men väl en obestämd
farhåga, att jag oaktadt min beundran för Henning
Hamilton icke skulle komma att alltid vilja åt samma håll som
han. Härtill hade jag, utom den allmänna uppfattningen
om hans junkerliga ståndpunkt, den jag icke trodde på,
egentligen icke någon annan grund än hans så bestämda

villkor att icke sitta tillsammans med Günther, hvilket jag
misstänkte till någon del kunde vara beroende af dennes
liberalare åsikter. Att jag skulle komma att spela den
främsta rollen, därför att jag intog den främsta platsen vid
rådsbordet, föll mig för öfrigt icke in.

En svårighet för kronprinsen var, att ingendera af de
båda statsministrarne, som han ville ersätta med mig och
Manderström, hade själfva någon lust att afgå, och
kronprinsen hade icke något annat skäl att för dem uppgifva,
än att han hellre ville hafva andra. Detta hade han svårt
att säga dem rent ut, och ingendera låtsade sig förstå
halfkväden visa. Det gick dock lättare att säga excellensen
Lagerheim, att kronprinsen ansåg sig behöfva Manderström,
som var erkänd såsom ett skickligt faktotum på alla
områden, än att säga Günther, att han ändtligen ville hafva
en så litet erfaren statsman som jag. Genom Gripenstedt
och Almqvist blef dock Günther underrättad om att
regenten önskade hans afgång, och han fick en naturlig
förevändning att själf begära den, i utgången af en votering i
förstärkt statsutskott, hvarigenom den för justitiestatsministern
äskade löneförhöjning nedsattes, så att hans aflöning icke
blef högre än de andra departementschefernas. Detta skedde
därigenom, att adelns och prästeståndets ledamöter i
utskottet icke voro Günther personligen bevågna och röstade
emot sitt stånds beslut. Åtminstone uppgafs för mig senare
detta hafva varit skälet.

Så snart Günther muntligen anhållit om sitt afsked,
skref kronprinsen den 5 december till mig, att jag <i>måste</i>
blifva hans efterträdare. Han tillade: »Du kommer att
inträda i en helgjuten konselj, som delar dina tankar, hvilka
äro mina! Det stöd, min plats och min vänskap kan lämna,
ber jag dig taga för gifvet. Ingen vän har jag öfvergifvit,
lita därpå. Du kan få en stor verkningskrets, som ej blir
afbruten af tidningars och politiska opinioners nycker. Du
är fri och utom partierna, detta är dig en fördel.»

Härpå svarade jag, att mina enskilda önskningar icke
skulle blifva något hinder för mitt ställande till regentens

disposition, att jag i H. K. Höghets kärlek till fosterlandet
ägde den säkraste borgen för den politik, som komme att
följas, och att från det ögonblick jag märkte mig icke vara
i besittning af det förtroende, som en rådgifvare borde
åtnjuta, skulle jag icke blifva den minst angelägne att
få draga mig tillbaka. Möjligheten för mig att blifva till
någon nytta berodde likväl väsentligen däraf, att icke många
lika oerfarna statsmän som jag på samma gång inträdde
i konseljen, och då jag var okunnig om så väl det
definitiva beslutet om dess fullständiga sammansättning som
huruvida alla de förutvarande ledamöterna, som voro ämnade
att bibehållas, ville kvarstanna med de nya ifrågasatta
kollegerna, fann jag mig böra uppskjuta att afgifva ett
obetingadt ja, till dess jag härom genom grefve Hamilton
vunnit kännedom.

Jag satte mig härefter i brefväxling med Hamilton och
Ludvig Almqvist, som var chef för civildepartementet, och
fick af dem besked på de utsedda nya kandidaterna, som
utom Manderström och mig till en början skulle utgöras
ensamt af öfverste Magnus Björnstjerna i stället för grefve
Karl Göran Mörner, som anmält sin önskan att få utbyta
statsrådstaburetten emot presidentstolen i kammarrätten.
Krigsministern grefve Nils Gyldenstolpe uppgafs af
Hamilton önska en ministerplats i Paris eller London, och då han
erhöll den, borde han efterträdas af Björnstjerna, som då
skulle lämna rum för Hamilton. Man hade tänkt på
Thulstrup till krigsminister men fått den betänkligheten, att
han kunde anses icke vara en infödd svensk man.
Likaledes försäkrade mig både kronprinsen, i ett nytt bref, och
Hamilton samt Almqvist, att alla, både de gamla och nya,
önskade mitt inträde, hvartill jag då också förklarade mig
beredd. Almqvist emotsåg särskildt med längtan
ministärförändringen, emedan det närvarande tillståndet var hvarken
angenämt eller nyttigt, då vederbörande, som kände den
förestående förändringen, icke hade något intresse för
åstadkommande af den sammanhållning och enhet, hvilka voro
så nödvändiga, då det gällde att gifva riktning åt den nya

regentens beslut och komma honom att taga för sed att
hämta intryck och beslut från ledamöterna af statsrådet,
där han nu knappast hade någon, om icke Gripenstedt, till
hvilken han vände sig med förtroende.

Almqvist meddelade mig också, att Günther, som fått
att välja mellan presidentämbetet i kammarkollegium eller
en plats i Högsta domstolen, hade valt det senare mot löfte
af kronprinsen att årligen bekomma skillnaden 1,000 r:dr
mellan justitieråds- och de nu höjda presidentlönerna och
att Gripenstedt sagt, att denna utgift måste tagas af andra
hufvudtitelns anslag till af Kongl. Maj:t kända behof.

Med anledning häraf skref jag genast till kronprinsen
och fäste hans uppmärksamhet på, att enligt rikets
ständers uttryckliga föreskrift finge besparingar på
hufvudtitlarna icke användas till förbättrande af sådana löner, som
voro bestämda i statsregleringen, och vid sådant
förhållande syntes mig andra medel ännu mindre därtill få
användas. Det anslag, som var ställdt till af Kongl. Maj:t
kända behof, afsåge sådana utgifter, som icke utan
olägenhet för det allmänna kunde offentligen uppgifvas, men
meningen kunde icke därmed vara att bemantla sådana
utgifter, hvilkas hemlighållande icke vore nödigt af någon
annan anledning, än att de stridde mot fastställda
förbehåll, och då jag icke visste någon åtgärd så ovärdig
konungens rådgifvare som att tillstyrka något med ringaste
anstrykning af mindre rent spel i fråga om penningeaffärer,
bönföll jag, att Günther finge välja mellan den ena eller
andra platsen men icke för någondera få sig utfäst extra
löneförbättring af statsmedel.

Härpå svarade kronprinsen, att han fann mig hafva
rätt uti hvad jag skrifvit och att han af enskilda medel
skulle betala löneskillnaden åt Günther; men däremot hade
han bestämdt lofvat honom af statsmedel 3,000 r:dr r:gs
såsom ersättning för hans förluster till följd af en nu för honom
öfverflödig bosättning i den stora ämbetsvåningen. Detta
fann jag icke obilligt, då Günther dessutom af en
genomgående reparation varit förhindrad att flytta in i bostaden.

Hälften af beloppet anordnades också, innan jag tillträdde
ämbetet, och den andra hälften året därpå på min
föredragning, därvid medlen väl togos af anslaget till kända
behof men utan att förhemliga ändamålet, som jag tvärt om
uppgaf till protokollet.

I själfva bildandet af konseljen tog jag före mitt
inträde föga del. Jag hvarken begärde någon gammal
statsrådsledamots afgång eller föreslog någon ny kandidat, om
icke dit skall hänföras, att då Almqvist, med uppgift, att
det var kronprinsens mening, att äfven Gustaf Ugglas skulle
afgå, fäste min uppmärksamhet på nödvändigheten att bland
de konsultativa statsråden hafva en jurist, jag härom skref
ett instämmande till Hamilton samt äfven sedermera, då
Almqvist sade det vara öfverenskommet, att Hamilton skulle
omedelbart gå in i konseljen såsom efterträdare åt Ugglas,
hvilken skulle byta sig till Hamiltons landshöfdingeplats i
Linköping, jag i bref till Hamilton förklarade mig gärna
vilja förena mina bemödanden med Almqvists att öfvertala
Lagerstråle att såsom konsultativ efterträda Björnstjerna, då
han ginge in såsom krigsminister, hvilket Hamilton sagt
sig önska.

Efter min uppfattning var Hamilton den, som i själfva
verket bildade ministären, men jag bör icke dölja, att han
själf icke velat vidkännas riktigheten af denna uppfattning.
Då nämligen ryttmästare P. von Möller år 1874 samlade
biografiska notiser om 1867 års första kammare, hvilka
han sedermera utgaf, hade jag i en till honom sänd
uppsats talat om mitt inträde i den konselj, »hvars bildande
kronprinsen-regenten, mot slutet af året förut, uppdragit
åt grefve Henning Hamilton». Denna uppgift hade Möller
användt i sin biografi öfver Hamilton, men då han
delgaf Hamilton manuskriptet härtill, hade denne i bref bedt
Möller jämka ordalagen, så att »De Geer icke sattes
tillbaka eller i andra rummet efter honom» och tillade:
»Förhållandet var, att kronprinsen, då regent, <i>rådförde</i> sig
med mig, innan han tillkallade baron De Geer, hvilken
sedermera äfven i sin ordning talade med mig om de

personer, hvilkas kvarstannande eller afgång måste utgöra
ett villkor för mitt blifvande inträde. Baron Ugglas, med
hvilken jag bytte ämbete, trodde då och tror kanske
ännu, att det var jag, som yrkat hans afgång, men detta
är icke förhållandet. Det var ett af de <i>äldre</i>
statsråden, som föranledde hans afskedande. Det enda jag i
afseende på den De Geerska ministären kan erkänna
såsom mitt tillgörande var, att grefve Gyldenstolpe, sedan
jag någon tid varit statsråd, lämnade sin plats åt J. M.
Björnstjerna.»

Möller meddelade mig detta utdrag ur Hamiltons bref
och hemställde, huru motsägelsen skulle lösas, och jag bad
honom då endast utstryka orden om att konseljens bildande
varit uppdraget åt Hamilton, utan att därom sätta något i
stället. Jag skulle icke hafva någonting emot att anses
såsom skaparen af denna ministär, som gjort en kraftig
insats i Sveriges konstitutionella utveckling.

Hvad som gjorde det för mig personligen ännu mera
påkostande att nu taga emot en plats i konseljen var, att
om icke detta hade kommit emellan, så kunde jag vid
denna tid möjligen redan stått vid det mål, som länge
hägrat för mina önskningar. Presidenten Berg von Linde
afled nämligen vid jultiden, och det hade fallit sig tämligen
naturligt, att jag då sökt transport till Skånska hofrätten.
Nu brände jag mina skepp och gjorde icke något förbehåll
om rätt att återfå presidentämbetet i Göta hofrätt, när jag
upphörde att vara justitiestatsminister. Dels tyckte jag mig
hafva varit för ung, då jag fick detta ämbete, och förvaltat
det alltför kort tid för att framställa anspråk på att det
för min räkning skulle stå ledigt, och dels kände icke jag
och icke heller min hustru någon stark dragningskraft att
komma tillbaka.

Kronprinsen hade önskat, att ministärförändringen skulle
skett i januari, men dels till följd af riksdagens förlängning
och dels af andra omständigheter lät detta sig icke göra
förrän fram på våren, och sedan Manderström några dagar
förut blifvit nämnd till statsminister för utrikesärendena,

erhöll jag den 7 april 1858, genom telegram från chefen
för civildepartementet, underrättelse, att jag blifvit utnämnd
till justitiestatsminister.

<img></img>
</chapter>
<chapter name="Justitiestatsminister (1858)">
<table o>
<td c><h2><small>JUSTITIESTATSMINISTER.</small></h2>
<td c>--
<td c><h2><small><b>1858.</b></small></h2>
</table>

Själfva utnämningen verkade på mig som en elektrisk
stöt. Sedan tärningen var kastad, såg jag svårigheterna
mindre förskräckande, och min äregirighets, eller kanske
rättare fåfängas, vingar växte.

Jag hade fått befallning att genast inställa mig i
Stockholm och fick blott dröja en dag för att taga afsked af
hofrätten och Jönköping. Detta afsked var både hjärtligt
och högtidligt med tal och verser samt en af hofrätten
gifven middag.

Några dagar innan min hustru bröt upp hela vårt hus
och flyttade till Skåne, begaf jag mig på väg till min nya
bestämmelse, och efter ett besök hos Hamilton i Linköping,
inträffade jag i Stockholm såsom ledamot af ett statsråd,
som då hade följande utseende:

Justitiestatsminister: De Geer.<br>
Statsminister för utrikes ärendena: Manderström.<br>
<table>
<td>Chef<td>för<td>landtförsvarsdepartementet:<td>Gyldenstolpe.<br>
<td>»<td>»<td>sjöförsvars<tab> »<td>Ehnemark.<br>
<td>»<td>»<td>civil <tab> <tab>  »<td>Almqvist.<br>
<td>»<td>»<td>finans<tab><tab> »<td>Gripenstedt.<br>
<td>»<td>»<td>ecklesiastik<tab>»<td>Anjou.<br>
</table>
Konsultativa: Mörner, Wallensteen och Ugglas.<br>

Manderströms stora anseende gjorde, att få stötte sig
på hans inträde i stället för Lagerheim, men för alla dem,
som icke voro personligen afvoga mot Günther, föreföll
min utnämning obefogad och tillskrefs kronprinsens
subjektiva tycke. Inom pressen framhölls ock, att det hade
anstått sonen bättre att bibehålla sin faders rådgifvare och
söka så mycket som möjligt träda i hans fotspår.

Personligen blef jag öfverallt väl emottagen, ehuru
samvaron med de statsrådsledamöter, som redan stodo vid
dörren för att utgå, kändes något tung å ömse sidor. Då
jag gjorde min uppvaktning hos konung Oskar, fann jag
honom helt förändrad sedan mitt sista företräde. Drottning
Josefina var närvarande och förde så uteslutande samtalet,
att jag trodde kungens själ vara alldeles frånvarande eller
utslocknad, ända till dess att, då drottningen sagt, att kungen
på sista tiden blifvit bättre men att det behöfdes tålamod,
kungen inföll: »Ja, tålamod behöfver jag.»

Den 20 april tillträdde jag ämbetet, och den 27 i samma
månad ingick Hamilton såsom konsultativ i statsrådet,
hvilket samtidigt kompletterades med Lagerstråle såsom
konsultativ, efter det Mörner och Ugglas förflyttats till andra
platser. Gyldenstolpe afgick först i påföljande september
månad och efterträddes af Björnstjerna.

Justitiestatsministerslönen var nu bestämd till 15,000
r:dr r:gs jämte en bostadsvåning vid Öfre Bangränden.
Denna hade jag icke rätt att tillträda före den 1 oktober
men fick hyra den af Günther från den 1 juli, till hvilken
tid reparationen likväl icke blef färdig. Våningen bestod
af icke mindre än 20 rum men var mycket obekvämt
inredd. Köket låg en trappa högre upp än salen, och för
att komma från salen till tamburen måste betjäningen gå
genom två salonger och två kabinett. Salen lämpade sig
väl för stora fester. Den var byggd i form af en
korskyrka, med ett litet kabinett i hvarje hörn, och gick upp
genom två våningar.

Till en början och medan jag var ensam bodde jag i
några möblerade rum i Brunkebergs hotell, och sedan
familjen kommit upp, fingo vi begagna Fabian Wredes
boställshus på Marieberg, under det de voro på en utrikes

resa. Till bosättning fick jag låna 5,000 r:dr b:ko af
excellensen De Geer mot vanlig ränta; och vi ordnade därpå
vårt hus på den sparsammaste fot, som möjligen kunde
förenas med den tidens fordringar på ett excellenshus.
Men det oaktadt visade sig snart, att inkomsterna icke
härtill voro tillräckliga; och om jag icke fått
utomordentliga tillskott genom kungliga bouppteckningar, hade vi måst
ändå förr, än det sedermera dock blef nödigt, göra
ytterligare ganska plebejiska inskränkningar.

Vid min utnämning hade jag mer än tre månader
kvar till dess jag fyllde 40 år och var icke nog gammal
för att icke känna en smula stolthet öfver att vara »en af
rikets herrar» och se vakten gå i gevär, då jag åkte öfver
Gustaf Adolfs torg med min grant utstyrda jägare på
kuskbocken. I slutet af april fick jag
kommendörsvärdigheten af nordstjärneorden, hvilken i november samma år
utbyttes emot storkorset.

Omedelbart efter ministärförändringen begaf sig
regenten till Norge, och jag blef ledamot i den under hans
frånvaro tillförordnade regering, i hvilken hertigen af
Östergötland första gången fungerade såsom ordförande.

Utom befordringsfrågor, i hvilka jag alltid sökt att
iakttaga den strängaste rättvisa och opartiskhet, därför jag,
som jag tror, tillvunnit mig ämbetsmannaståndets
erkännande, hade jag nu att företaga frågor om sanktion på de
författningar, den senaste riksdagen för sin del beslutat,
och den första förordning jag kontrasignerade var den om
ogift kvinnas myndighet.

I Kongl. Maj:ts proposition härom till riksdagen hade
varit föreslaget, att ogift kvinna skulle vara myndig vid 25
års ålder. Riksdagen gjorde häruti den ändring, att
myndigheten skulle inträda för dem, som därom hos
vederbörlig domstol anmälde sin önskan. Detta ändrades redan
1863, jämväl med min kontrasignation, därhän, att hon
skulle blifva myndig, om hon icke hos domstol afsade sig
denna rättighet. 1872 gjordes myndig kvinna till sin egen
giftoman -- adliga mör dock icke förrän 1882 -- , och 1884

gjordes hon myndig vid 21 års ålder men med rätt att
afsäga sig myndigheten.

Många, som förutsågo, att den förstnämnda lagen skulle
blifva föga anlitad, då kvinnan själf skulle vid domstol
begära dess tillämpning, ansågo det icke löna mödan att
sanktionera densamma, men jag, som var lifligt intresserad
för saken, enär efter min erfarenhet kvinnorna i allmänhet,
och allramest i de lägre klasserna, äro vida mera
hushållsaktiga och måna om sina penningar än männen, var
angelägen att taga fasta på det lilla, som stod att få i den rätta
riktningen, öfvertygad, som jag kände mig, att det icke
skulle komma att dröja länge, förrän ett ytterligare steg
kunde tagas; och i detta fall visade sig min förmodan riktig.

Prinsessan Eugenie var en af de första, om icke den
första, som på grund af denna lag gjorde sig myndig.

Gången af denna lagstiftningsfråga ger mig anledning
att nedskrifva ett stycke af min politiska trosbekännelse.

Jag är optimist icke blott i fråga om världsstyrelsen i
dess helhet utan ock i fråga om samhällsutvecklingen, och
jag ställer det slutliga målet för mitt samhällsideal ganska
radikalt i afseende å frihet, broderlighet och jämlikhet.
Men lika öfvertygad som jag är, att utvecklingen går mot
detta mål, oemotståndligt och oberoende af de små
mänskliga krafter, som arbeta för eller emot, lika öfvertygad är
jag, att denna utveckling, i stort sedt, måste gå ytterst
långsamt och ojämnt, -- långsamt därför, att mänskligheten
är på långt när icke mogen för samhällsidealet, och ojämnt
till följd af den relativa styrkan eller svagheten af de
mänskliga krafter, som spjärna emot eller verka framåt. Det är
sant sagdt, att revolutioner uppkomma därigenom, att
lagarna stå stilla men människorna förändras. Men
revolutioner uppkomma också därigenom, att lagarna förändras
fortare eller i annan riktning än människorna. Republikerna
och kejsardömena i Frankrike lämna exempel på båda
fallen. Den sanna statskonsten består i att förekomma
revolutioner eller, i smått, att aldrig drifva fram någonting
fortare, än att det allmänna tänkesättet icke må verka

reaktionärt, men också att, med målet ständigt i sikte, aldrig
stå stilla, då man utan denna fara kan gå framåt; dock
hellre stå stilla än äfventyra att få gå tillbaka. Min
sträfvan har därför oftast varit att föra fram liberala idéer men
endast så långt, som att de konservativas bistånd
åtminstone till väsentlig del kunde vinnas; och min ställning har
därför lika ofta varit att utöfva ett framdrifvande tryck på
de konservativa som ett återhållande på de liberala.

Några reflexioner i denna riktning, som jag nedlagt i
min minnesteckning öfver Hans Järta, må här finna en plats:

»Äfven vid de största reformer, som verkligen blifvit
genomförda, har man ofta det motstånd, hvarmed de
bekämpades, att tacka för deras välgörande verkningar.
Endast därigenom renades de från slaggen; endast därigenom
hindrades de att blifva satta i verket för tidigt eller att
sträckas ut för långt, hvaraf alltid uppstår reaktion. Den
återhållande kraften i samhället är icke mindre nödvändig
än den framdrifvande, och ej sällan ställa sig de ädlaste
och djupaste naturerna på den återhållande sidan.
Sträfvandet efter frihet och jämlikhet, som vanligen är yttersta
roten till begäret efter politiska reformer, ligger inneboende
i mänskligheten såsom en instinkt. För att framställa
anspråk därpå fordras hvarken snille, insikter, själfförsakelse
eller någon af de egenskaper, som dana en stor man. Men
den som står på höjden af sin tids vetande, den som
förmår att skatta civilisationens redan vunna fördelar och som
vet, huru dyrt de äro köpta, huru ofta de gått förlorade
och huru långsamt de återvunnits, han tvekar att äfventyra
det goda man redan har, han inser svårigheterna att förena
det gamla med det nya, hvartill man sträfvar.»

<h2><small><small>--</small></small></h2>

Jag var en af dem, som blifvit kallade till vittnen vid
hertiginnans af Östergötland väntade första förlossning och
fick natten till den 16 juni, ett par dagar efter
kronprinsen-regentens återkomst från Norge, bud att genast komma ut
till Drottningholm, där hertigens då bodde tillika med
konung Oskar och drottning Josefina. Jag kom i god tid
och fick nu för första gången fullgöra det pinsamma
åliggandet att deltaga i ett stort galaklädt sällskap, under det
man från rummet bredvid genom den öppna dörren hörde
en moders jämmerrop. Allt gick dock lyckligt, och den
blifvande konungen inbars och visades för sällskapet.
Omedelbart därefter visade mig änkedrottning Desirée en
utmärkelse, i det hon gick till mig tvärt öfver golfvet och
sade: »Vous êtes le premier, qui me félicite», något hvarpå
jag aldrig hade tänkt.

Efter en liten stund inbars också konung Oskar i
rummet på en bår. Han sades icke på ett par veckor hafva
talat ett ord, men nu sade han, så snart han kom in: »Det
är ju roligt, att det är öfver.» Detta bevisade, att han ägde
mera medvetande än man trott. Han återföll dock genast
i sitt letargiska tillstånd, och jag vet icke, om han någonsin
mera återvann eller begagnade sin talförmåga.

Inom konseljen rådde hela denna tid den bästa sämja.
Wallensteen, Gripenstedt, Almqvist och Lagerstråle voro
män af den nya tiden, och i det hela äfven Manderström.
Hamilton, Anjou och Björnstjerna voro visserligen mera
konservativt anlagda, men Hamilton var särdeles
tillmötesgående och utjämnade alla svårigheter hos regenten, hvars
obegränsade förtroende han ägde.

Ministären kallades vid denna tid med rätta den
Hamilton-Manderströmska. Jag hade både för liten erfarenhet
och för mycket att i början sköta med mitt eget
departement för att taga någon verksammare del i den högre
politikens ledning, däruti Hamilton var en erkänd mästare.
Han var af de liberala misstrodd för dolda afsikter, efter
hvad jag tror orättvist, hvaremot han föreföll mig vara från
föregående tid nog mycket personligen bunden vid ledarne
på riddarhuset och af prästeståndet. Manderström åter
hade redan såsom kabinettssekreterare ådalagt sin förmåga
och grundlagt sitt rykte att veta råd för allting och tjäna
såsom praktisk hjälpreda för både konung och ministrar
samt alla andra, som icke kunde reda sig själfva.


Under detta års höst hade jag den tillfredsställelsen att
få kontrasignera författningar i två humanitetsfrågor, som
blifvit till Kongl. Maj:t af rikets ständer öfverlämnade. Den
ena angick upphäfvande af husagan, hvilket blifvit af adeln
afslaget men gått igenom med tre stånds beslut.
Uppmaningar saknades icke i den konservativa pressen till vägran
af sanktion, men en större betänklighet uppkom genom
själfva författningsförslagets felaktiga redaktion, i det
ändringen af legostadgan icke stod väl tillsammans med ändringen
af allmänna lagen. Inom Högsta domstolen yttrades den
mening, att då så väl det ena som det andra måste
oförändradt antagas eller afslås, så kunde bifall icke tillstyrkas,
men jag vågade likväl taga på mitt ansvar att rätta
redaktionsfelet och i öfrigt antaga förslaget.

Det andra lagförslaget angick upphäfvande af det s. k.
konventikelplakatet och tillåtelse för svenska kyrkans
bekännare att hålla enskilda sammankomster för
andaktsöfning. Detta var hela resultatet af den proposition om
religionsfrihet, som konung Oskar I låtit framlägga men som
af riksdagen afslogs.

Riksdagens afslag fick kort därefter en förhatlig
belysning därigenom, att sex kvinnor i Stockholm dömdes af
Svea hofrätt enligt lag till landsförvisning för det de
affallit från evangeliska läran och blifvit katoliker. Den
skandal, som häraf väcktes ej blott inom landet utan öfver hela
Europa, bidrog säkerligen att bryta motståndet mot en
utsträckt religionsfrihet och stadgade åtminstone hos mig
föresatsen att till nästa riksdag göra ett nytt försök.

Ett ämne, som under detta års sommar bedrefs med
den häftigaste agitation i pressen, var frågan om nya
valordningar för städerna. Vid den föregående riksdagen hade
nämligen beslutits en grundlagsändring, hvarigenom
rättigheten att deltaga i borgerskapets riksdagsmannaval
utsträcktes till husägare i städerna och åtskilliga andra
kategorier, som icke tillhörde det burskapsägande borgerskapet.
Häraf påkallades upprättande af nya ordningar för dessa
riksdagsmannaval, hvilka skulle få föreslås af kommunerna

själfva men fastställas af konungen. De flesta städer
beslöto sig för att rösträtten skulle beräknas efter skatt, eller
efter en graderad röstskala, men några antogo omröstning
per capita; och i Stockholm hade denna åsikt en stor
numerisk öfvervikt. På min föredragning vägrade regeringen
att fastställa de förslag, som voro grundade på lika rösträtt,
och fordrade åtminstone en tregradig skala, grundad på
skattebeloppen. Mina skäl voro, bland annat, att af
riksdagens förhandlingar icke framgick, att man önskat frångå
skattegrunden, om sådant än icke uttryckligen stridde mot
ordalagen i beslutet, att samma grund gällde för
bruksägares val till borgarståndet och för hela bondeståndet,
liksom för kommunerna i deras kommunala angelägenheter,
och att det i alla fall vore ett stort steg emot den lika
rösträtten, om det tillätes, att den förut obegränsade
skattegrunden inskränktes ända till en tregradig skala.

Jag leddes härvid af min vanliga farhåga att gå för
fort men tillika af önskan att likväl gå framåt. I den
liberala pressen stämplades jag emellertid härför såsom
stockkonservativ och en Hamiltons sannskyldige själafrände.

Kronprinsen företog under senare delen af sommaren
en resa till Norrland, som gjorde honom synnerligt nöje och
sedan gaf honom medvetandet om en större sakkunskap i
alla norrländska frågor, än som förefanns hos hans konselj.
Han hade fått en älsklingsidé att bilda en militärgräns emot
Ryssland ifrån Haparanda till norska gränsen, i
hufvudsaklig likhet med den gamla österrikiska militärgränsen emot
Turkiet. Jord skulle utdelas hela gränsen utåt åt
nybyggare emot skyldighet att uppställa soldat; och en tämligen
detaljerad plan härtill uppgjordes af en bland kronprinsens
adjutanter. Denna plan öfverlämnade han till mig med
befallning att däröfver inhämta statsrådets yttrande. Vi
ansågo alla förslaget opraktiskt om icke rent af outförbart,
men då det för tillfället var omöjligt att få kronprinsen
att därifrån afstå, begärde jag, att handlingarna i det
viktiga ärendet skulle få cirkulera bland statsrådets
ledamöter för moget begrundande, och under den rundliga

tid, som härtill åtgick, svalnade intresset och hela saken
glömdes.

I några benådningsfrågor hade jag ock besvär att
komma till rätta med kronprinsen. Han var till sin natur
långt ifrån grym eller blodtörstig, men han hade under
början af sin regeringstid en stark tro på nyttan och
nödvändigheten af dödsstraff och prygel. Under senaste
tiden af Oskar I:s regering hade intet dödsstraff blifvit
verkställdt, och alla lifssaker, däri inga nådeskäl kunnat
uppletas, hade blifvit uppskjutna. Dessa blefvo nu
företagna och fastställda, sedan kronprinsen tillträdt
regeringen, och följden blef en talrikare mängd afrättningar än
som på länge inom så kort tid ägt rum, så att under år
1858 icke mindre än 14 af honom underskrifna dödsdomar
blefvo verkställda. Denna samling af grofva brottmål var
undanstökad före min tid, och allmänna tänkesättet
gillade nog då, att icke dödsstraffet kom alldeles ur bruk,
men svårligen kunde någon önska, att dödsstraffet skulle
tillämpas å alla de fall, för hvilka det i då gällande
drakoniska lag var stadgadt. Men äfven om Högsta
domstolen enhälligt tillstyrkt förskoning till lifvet, var det
stundom förenadt med svårighet att få kronprinsen att gå
in därpå.

I motsatt riktning kom jag sedermera att uppträda
såsom rådgifvare åt konung Oskar II, som var en principiell
motståndare till dödsstraffet och till en början icke ville
underskrifva någon dödsdom, om blott en enda
konstitutionell rådgifvare, vare sig inom Högsta domstolen eller
statsrådet, hade tillstyrkt förskoning till lifvet. Detta lät
sig emellertid icke konsekvent vidhållas, då justitierådet
Olivecrona alltid afstyrkte dödsstraffet utan afseende på
omständigheterna vid brottet, och utgången icke kunde
göras beroende endast däraf, om han öfvervarit målet eller
icke, helst han icke kunde öfvervara några norska mål.
Men så snart nåden fick bero af befintligheten af
förmildrande omständigheter, var jag villig att låta sådana i
vidsträckt mån gälla, och ytterst få dödsstraff hafva efter

nya strafflagens införande blifvit verkställda under den tid,
jag förestått justitiedepartementet.

<h2><small><small>--</small></small></h2>

I början af oktober 1858 föddes Gerard, den andre af
mina ännu lefvande söner. Kort därefter sammanstötte för
oss flera sorger och bekymmer. Min bror Gustaf blef
angripen af en svår sjukdom, från hvilken han aldrig fullt
tillfrisknade och som snart lade honom i grafven, en hotande
eldsvåda utbröt i vårt kök, medan min hustru ännu låg
sjuk efter barnsängen, men blef lyckligtvis släckt, innan
den spridt sig längre; en schweizisk guvernant för vår
dotter fick ett tämligen häftigt anfall af kolera; och
Carolines morbror, Fredrik Wrangel, som nyss förut varit hos
oss på barndop, afled helt hastigt af samma sjukdom. Hans
begrafning var en af de dystraste jag öfvervarit, oberäknadt
sorgen öfver en allmänt, och särskildt af kronprinsen,
afhållen man, som i sina bästa år ryckts bort från en familj,
som så väl behöfde honom. Gästerna hade knappt samlats,
förrän bud kom, att en tjänarinna i huset häftigt insjuknat
i den förfärliga sjukdomen; och i fullt yrväder begaf sig
tåget till nya kyrkogården, genom hvilken man fick vada
i djupa snödrifvor till det Wetterstedtska grafkoret, där
jordfästningen skedde, under stormens tjut utanför, mellan
uppstaplade likkistor, som knappt lämnade rum för de
sörjande att tränga sig in.

<img></img>
</chapter>
<chapter name="År 1859">
<h2><small>ÅR 1859.</small></h2>
<h2><small><small>--</small></small></h2>

I slutet af januari 1859 utnämndes statsrådet Anjou till
biskop i Visby och Henning Hamilton öfvertog
ecklesiastikdepartementet, enligt eget erbjudande men till mångas
öfverraskning. Efter något sökande kallades matematices
professorn vid Upsala universitet, C. J. Malmsten, till hans
efterträdare såsom konsultativt statsråd.

Under denna vinter öppnade min hustru första gången
vårt hus för stora världen med en bal för 300 personer, på
hvilken vi hade den nåden att se icke mindre än sju
kungliga personer, nämligen änkedrottning Desirée, kronprinsen
och hertigen af Östergötland med gemåler, prins August
och prinsessan Eugenie. För öfrigt voro där corps
diplomatique och alla, som kunde hafva anspråk på att vara bjudna
med de kungliga. Ämbetsvåningen var eljest mycket för
stor för den lilla lönen men visade sig nu i sin glans. Hos
oss uppstod emellertid snart en önskan att få hyra ut
ämbetsbostaden och flytta i någon mindre och bekvämare, hvilket
också ett par år senare lät sig göra, då lokalen behöfdes
för allmänna inrättningar. Den hyra, som då betingades,
var 3,500 kr., och som hyresersättningen för de öfriga
departementscheferna, som miste sina ämbetsvåningar,
bestämdes till endast 2,000 kr., fick sålunda Justitiestatsministern en
löneinkomst, som öfversteg deras med 1,500 kronor, hvilket
ock sedermera blifvit i stat fastställdt.

Raden af mina litterära utmärkelser började detta år
med mitt inväljande i kongl. samfundet för utgifvandet af
handlingar, hörande till Skandinaviens historia, och i
vitterhets-, historie- och antikvitets-akademien. Af denna
akademi fann jag mig redan vid det första af dess
sammanträden, som jag bevistade, vara en alltför ovärdig ledamot.
Där refererades nämligen ett brottmål angående en bonde
i Västergötland, som blifvit tilltalad af riksantikvarien, för
det han tillgripit stenarna uti en å hans ägor befintlig
gammal stensättning, söndersprängt desamma och däraf byggt
sig ett ladugårdshus. Riksantikvarien hade yrkat, att bonden
härför skulle icke allenast ådömas böter utan ock återställa
ålderdomsminnesmärket i samma skick som det varit, genom
ladugårdens nedrifning och de sprängda stenarnas
sammanfogning med järnkrampor samt återflyttning, på de ställen
där de fordom stått. Häradsrätten biföll åtalet, som var
formuleradt alldeles i öfverensstämmelse med gällande lag.
Men bonden klagade i Göta hofrätt och föregaf där, att han
alls icke vetat, att hvad han tagit å sina ägor utgjorde någon
fornlämning och att det var alldeles omöjligt för honom att
återställa den i sitt gamla skick, som hvarken han eller
någon annan kunde erinra sig. Jag deltog i målets
handläggning i hofrätten, där man först var benägen att
fastställa häradsrättens utslag, men på min lifliga argumentation
stannade man vid det beslut att väl gilla de ådömda böterna
men förklara återställandet såsom omöjligt icke kunna
åläggas, enär byggandet af en ny ring med stenar sammanfästa
med järn icke skulle få egenskap af en fornlämning.
Riksantikvarien öfverklagade hofrättens utslag, som också
upphäfdes af Högsta domstolen, hvilken fastställde häradsrättens
utslag. Detta anmäldes nu triumferande af riksantikvarien,
som icke heller underlät att beskärma sig öfver hofrättens
vandaliska dom, och häruti tycktes hela akademien
instämma, utom jag, som satt med skammen i tysthet.

Detta var icke enda gången, som jag icke funnit mig
i harmoni med den akademiska uppfattningen. Jag har
tvärt om i allmänhet funnit den gå ut på ett alltför strängt
monopoliserande af fornforskningar för statens räkning och
är öfvertygad, att äfven vetenskapen skulle vinna på att

mindre svårigheter gjordes för enskilda samlare, likasom,
hvad de fasta fornlämningarna angår, jag finner det ofta
onödigt tryckande att förneka ägaren att nyttja sin
välfångna jord, därför att där finnas några gamla märken, af
hvilka man äger hundratal och som med nutidens
hjälpmedel kunna afbildas med all för vetenskapen erforderlig
noggrannhet. Det borde vara statens skyldighet att
expropriera grunden till de fornlämningar den vill bevara. Om
man tänker sig, att den nuvarande lagstiftningen skulle
fortlefva till den tid, då alla byggnader och sophögar från vår
tid inrangeras bland fornlämningar, så skulle en betydlig
del af Sveriges jord blifva oåtkomlig för den då lefvande
generationen. Å andra sidan kan man ingalunda förneka
värdet af ett så rikhaltigt material, som vårt riksmuseum
erbjuder åt forskaren, lika litet som det nit och den
utmärkta skicklighet, hvarmed den officiella forskningen hos
oss handhafves.

<h2><small><small>--</small></small></h2>

Tiden intill den riksdag, som skulle sammanträda i
oktober 1859 begagnades af konseljen, utom till de löpande
ärendena, hufvudsakligen att bereda riksdagspropositioner.
På mitt departement förekommo bland annat omarbetning
af vissa grupper inom kriminallagens område och ett
förslag till dissenterlag. Detta senare hörde till min och
Hamiltons gemensamma beredning, och vi kommo öfverens
att i fråga om religionsfriheten gå så långt, som det var
möjligt utan att möta ett kompakt motstånd af
prästeståndet. Vi rådgjorde därför med en i hufvudstaden
samlad kommitté af framstående prästmän och företrädesvis med
biskop Bring. Mot borttagande af landsförvisningsstraffet
gjordes nu icke vidare synnerliga svårigheter, och i det hela
blef förslaget tämligen likartadt med det af 1857 års
riksdag förkastade. Den förnämsta skillnaden var, att enligt
Günthers förslag kunde man blifva skild från svenska kyrkan
genom en blott anmälan om utträde, under det att enligt
det nu upprättade jämväl erfordrades att inträda i ett annat
tillåtet religionssamfund.

Konung Oskar I:s hälsotillstånd försämrades alltjämt,
och tidigt den 8 juli på morgonen erhöll jag jämte de öfriga
svenska och norska statsråden kallelse att komma upp på
slottet för att afvakta hans sista stund. Vi stannade i
rummet utanför det, där den kungliga familjen var samlad
hos den döende konungen. Genom den öppna dörren hörde
vi tydligt, huru han omkring kl. 8 på morgonen utandades
sina sista suckar med starka ljud, i hvilka man fullkomligt
igenkände hans forna vanliga röst. Under vår väntan
ansattes jag på det ifrigaste af norske statsministern Sibbern
med böner, att jag skulle utverka, att konung Karl vid sitt
uppstigande på tronen icke skulle låta kalla sig den femtonde,
hvilket icke passade in på den norska konungalängden. Jag
svarade, att hans begäran omöjligen kunde villfaras och att
jag knappt fattade, huru den kunde framställas, sedan Norge
lika väl som Sverige haft både en Karl XIII och en Karl
XIV, ehuru hvarken Sverige eller Norge haft 14 konungar
med det namnet. Han förmenade, att Karl XIV i Norge
aldrig kallats Karl XIV utan blott Karl Johan, och med
Karl XIII hade man icke räknat så noga, men att det nu
skulle tagas illa i Norge, om man där kallade kung Karl
för den femtonde. Jag vet icke, om Sibbern någonsin
framställde detta för konungen själf, men tror, att han åtminstone
icke fick något besked efter önskan. Då jag ett par år
senare var i Norge, hörde jag dock, att man där ansåg
kung Karl såsom norsk konung böra kallas Karl den fjärde,
och i en lärobok i historien, som begagnades i statens skolor,
fann jag, att han så benämndes. Detta var den första
känning jag hade af den norska frågan, som icke långt därefter
blef så brännande.<footnote>
En alldeles ogrundad berättelse har varit satt i omlopp af
innehåll, att Sibbern skulle framställt anspråk att vid Karl XV:s kröning få
gå före mig på den grund, att han hade äldre statsministersfullmakt än
jag, och konungen skulle förklarat, att detta icke kunde låta sig göra
men att Sibbern gärna i stället kunde få tura med honom själf att gå
under tronhimmeln. Sibbern blef utnämnd till statsminister flera
månader senare än jag.</footnote>


Efter konung Oskar I förrättade jag bouppteckningen
men icke arfskiftet, till hvars uppgörande
öfverhofstallmästaren Braunerhjelm och justitierådet Gyllenhammar i
testamentet blifvit utsedda. Behållningen i boet uppgick
till omkring två millioner kronors värde.

I september månad gaf konungen en middag på
Ulriksdal, till hvilken jag, Manderström, Sibbern och Hamilton
bland andra voro inbjudna. Jag hade då ännu icke hört
talas om att något i fråga om norska ståthållarämbetets
afskaffande var å bane, men kungen tycktes antaga, att
detta var en äfven af mig känd sak och framställde till
mig, efter hvad jag vill minnas i närvaro af Manderström
och Hamilton, en fråga, om det kunde vara någon
betänklighet vid att han i trontalet till det förestående stortinget
förklarade, att om tinget bifölle det från dess förra
sammanträde hvilande grundlagsförslaget om ståthållarämbetets
upphäfvande, så ville konungen sanktionera det. Något
öfverraskad af frågan, inskränkte jag mig till att svara, att jag
ansåg ett sådant offentligt tillkännagifvande i förväg hvarken
lämpligt eller behöfligt, helst kungens afsikt ju kunde under
hand göras känd. Naturligtvis borde jag hafva gjort
kraftiga invändningar, i händelse jag haft någon betänklighet
emot själfva saken. Men det hade jag icke utan ansåg,
att detta stadgande var för Sverige af alldeles ingen nytta,
då det väl knappt kunde mera komma i fråga att tillsätta
en svensk ståthållare, sedan detta underlåtits under trettio
år, äfvensom jag fann det naturligt, både att Norge med
sin ömtålighet skulle önska blifva kvitt en sådan stämpel
af underordnad ställning i unionen och att kungen gärna
skulle vilja ställa sig väl med att i detta fall gå dess önskan
till mötes.

Efter trettio år kan jag icke minnas de närmare
detaljerna af detta samtal, vid hvilket jag då icke fäste synnerlig
vikt, men hvad jag är fullt säker på är, att där icke talades
ett ord om den <i>form</i>, i hvilken en sanktion af
ståthållarfrågan skulle meddelas, och att jag ännu mindre på något
sätt antydde eller medgaf, att hela saken borde betraktas

såsom en uteslutande norsk angelägenhet. I sådant fall hade
jag sannolikt icke brytt mig om att vare sig till- eller
afstyrka dess omnämnande i norska trontalet, och just den
omständigheten, att man härom frågade mig, tycktes ju
antyda, att man ansåg frågan äfven beröra Sverige.

Sedan fick jag höra, att kungen förut hade talat med
både Hamilton och Gripenstedt och att den förre ansett
den norska önskningen böra bifallas men att Gripenstedt
hade afstyrkt den samt haft nog fin näsa för att förutsäga,
att detta skulle väcka mycken ond blod i Sverige.
Huruvida Hamilton haft formfrågan klar för sig och yttrat sig
äfven om den, vet jag icke, ty han har aldrig sagt mig
det, men visst är att han, sedan formfrågan bragts å bane,
yttrat mycken tvekan, huruvida icke den norska
uppfattningen om Norges oinskränkta själfrådighet öfver sin
grundlag vore riktig. Hvad mig beträffar, blef min ställning snart
sagdt från första stunden gifven, och den var, att jag af
allt hjärta skulle tillstyrka ståthållarämbetets upphäfvande,
då jag fick tillfälle att därom officiellt yttra mig, men från
rättigheten att yttra mig ansåg jag mig icke kunna afstå,
dels emedan jag ansåg frågan angå båda rikena och således
enligt riksakten böra handläggas i sammansatt <i>statsråd</i>, och
dels emedan rikets ständer lade en synnerlig vikt på att
icke denna rätt åsidosattes. Däremot kunde jag icke gå in
på att den svenska <i>riksdagen</i> hade någon formell
beslutanderätt i detta ämne, som icke vidröres i riksakten. Jag skulle
icke frimodigt kunnat intaga denna ställning och därvid
förblifva, om jag hade på förhand sagt till kungen, att jag
ansåg frågan endast angå Norge; men nu hade jag ej ett
ögonblick den känslan, att jag på Ulriksdal sagt något, som
kunde anses härmed stå i strid. Icke heller antydde kungen
någonsin något sådant, ehuru han skulle haft allt skäl att
förebrå mig, om jag enskildt till honom sagt ett och
offentligen ett annat. Jag har äfven i behåll bref från Hamilton
vid denna tid, som visa, att han hade svårt att dela min
åsikt i formfrågan och var i stor oro för att dess uttalande
skulle komma i strid med det löfte kungen möjligen gifvit

norrmännen, men icke med ett ord antyder han, att den
kunde vara i strid med hvad jag tillförne uttalat.

Emellertid skref statsrådet Birch Reichenwald, på ett
senare stadium af frågan, i en indstilling af honom såsom
departementschef, af den 21 oktober 1861, »att den 1859 i
Norge rådande mening, att ståthållarsaken då kunde
bringas till afgörande både såsom en rent norsk angelägenhet
och med ett gynnsamt resultat, äfven den tiden delades
inom kretsar i Sverige, hos hvilka den pålitligaste
kännedom om förhållandena och opinionen där i landet måste
förutsättas vara till finnande.»

Hvad som med denna antydan menades, framgår af
följande strof i den berömde norske advokaten Dunkers år
1866 tryckta skrift om revision af föreningsakten: »Ingen,
som känner dåvarande förhållanden, kan ett ögonblick
betvifla, att kungens föresats (att uppfylla Norges önskan om
ståthållarpostens upphäfvande) har varit gillad och
understödd af de svenska ministrarne De Geer, Manderström
och förnämligast Hamilton. Det är också en så väl i
Sverige som i Norge veterlig sak, att de tre nämnda
svenska ministrarne voro ense med kungen om den påtänkta
morgongåfvan till det norska folket, likasom man vet, att
Gripenstedt hade förklarat sig däremot men att denne
man då väntades snart skola träda ur ministären och
att därför mindre vikt fästes vid hans mening. Ja, det
berättas också med fullt anspråk på trovärdighet, att det
före kungens afresa till Norge hade varit hållen en
rådplägning mellan kungen och de tre svenska ministrarne,
hvarvid där afhandlades, huruvida kungen borde redan i
trontalet vid stortingets öppnande tillkännagifva sin vilja
att tillmötesgå stortingets önskan om en förändring af den
norska regeringens organisation i öfverensstämmelse med
ett af de hvilande grundlagsförslagen, men att Hamilton
afrådde detta, med det förklarande, att det måtte vara
nog, att Hans Maj:t under hand tillkännagaf sin föresats
för stortingets presidenter och andra af dess mera
framstående medlemmar.»


Då tron om riktigheten af denna uppfattning allmänt
delades i Norge, var det icke underligt, att mitt uppträdande
sedan i ståthållarfrågan där väckte en stark ovilja emot
mig och att man stämplade mig såsom den där af fruktan
för rikets ständer hade vändt kappan efter vinden och
förrädiskt öfvergifvit kungen på den väg, jag själf tillstyrkt
honom att följa.

Här må tilläggas, att Birch Reichenwalds ofvanberörda
indstilling biträddes af norska regeringen och afsändes till
norske statsministern i Stockholm för att anmälas först i
norskt och sedan i sammansatt svenskt och norskt statsråd
vid behandling af revisionsfrågan. Men Sibbern vägrade
att föredraga denna indstilling med häntydningen på de
svenska ministrarnes föregifna uttalanden, och då norska
regeringen vägrade att förändra sin instilling, begärde och
fick Sibbern sitt afsked. Statsministerplatsen blef då
tillbjuden Birch Reichenwald, men då han undandrog sig,
erhöll han själf afsked jämte två andra statsråd. Därefter
blef indstillingen af norska regeringens nya pluralitet rensad
från den anstötliga häntydningen, och sedan detta skett,
utnämndes Sibbern, efter fjorton dagar från det han fått
afsked, å nyo till statsminister. Tillika med Sibbern hade
då Stang, Meldahl och Haffner ingått i konseljen. Detta
skedde dock icke förrän 1861.

<h2><small><small>--</small></small></h2>

Den 15 oktober 1859 börjades den första riksdag,
under hvilken jag hade att föra regeringens talan. Mitt
första åliggande var att författa trontalet. Denna gång tillgick
det så, att jag bad alla departementscheferna uppsätta på
lappar hvad de, hvar från sitt departement, önskade få i
trontalet omnämndt, och sedan sammanfattade jag det hela.
Vid de senare riksdagar, jag såsom statsminister bevistat,
skref jag själf först ett utkast till hela talet och lät det
sedan granskas i statsrådsberedningen, hvarefter jag
öfverlämnade det till kungen. Karl XV var i allmänhet lätt
nöjd och satte ofta endast med cigarren ett märke, där han
ville hafva ett och annat ord, helst något kraftigt, insatt.
En gång för alla bad han mig aldrig nyttja ordet
»fäderneslandet», hvilket var för långt för honom att utsäga utan
att svälja upp en del. I stället borde alltid ordet
»fosterlandet» begagnas. Kinkigare att tillfredsställa blef konung
Oskar II, som själf är en fulländad stilist och som ofta
gjorde fördelaktiga ändringar både af uttrycket och tanken.
I det hela kunna samtliga trontalen under riksdagarna
1859--1870 anses såsom mina stilprof i den högre koren. I
motsats till Oskar I, som hade en fin, nästan pipig röst,
hade Karl XV en stark basröst, som tydligt hördes öfver
hela rikssalen, dock med en accentuering, som icke alltid
var lycklig. Oskar II:s stämma är lika stark men mera
välljudande och bättre skolad.

Utskottsvalen på riddarhuset voro ganska invecklade.
Alla, som tagit ut pollett, indelades efter nummer på 25
bänkar, och hvarje bänk valde två bänkmän, hvarefter de
50 bänkmännen utsågo 25 elektorer och dessa valde
utskotten. Den, som skulle styra utskottsvalen, måste äga
stor taktisk skicklighet, och sådan blef också utvecklad.
Genom utbyte af polletter och omflyttning på bänkarna
kunde en konstgjord majoritet stundom vinnas på tretton
bänkar, och därmed var segern vunnen. Adelns pluralitet
var icke tillfreds med dessa finter och beslöt för sin del
både vid denna och nästpåföljande riksdag, att, med
indragning af bänkmansinstitutionen, ståndet skulle omedelbart
välja elektorer, hvarigenom majoriteten säkrare skulle göra
sig gällande. Jag hade för min del gärna gått in härpå, men
kungen befanns däremot ovanligt bestämd att afslå
förändringen. Han lämnade mig en egenhändigt skrifven men
af honom själf påtagligen icke författad uppsats, däruti skälen
för förändringen fyndigt men något sofistiskt bemöttes. Jag
fogade mig slutligen efter hans vilja, och det förblef vid det
gamla. Detta var icke enda gången, som kungen begagnade
sig af andras koncepter för att gendrifva mig och mina åsikter.

Hamilton var vid denna riksdag mycket intresserad af
utskottsvalen, och många af riddarhusledamöterna på den
liberala sidan funno sig däraf stötta, -- jag vet icke om
med något fog. Man frågade mig, om jag var ense med
Hamilton om personerna. Jag svarade, att jag icke kunde
annat än liksom Hamilton önska, att utskottsvalen utfölle i
regeringsvänlig anda, men i mitt hjärta var jag icke
belåten med Hamiltons ifver, och för egen del höll jag mig icke
blott till grundlagens bokstaf, som förbjöd statsrådets
ledamöter att deltaga i utskottsval, utan ville också ställa mig
dess anda till efterrättelse och ej söka inverka på valen.

Enligt Dalmans anteckningar om våra ståndsriksdagar
blef en följd af denna min hållning, att få riksdagar om
någon i fråga om utskottsvalen handlat mera själfständigt
och oberoende af regeringen än denna.

Så väl härigenom som till följd af ett par korta
anföranden af mig på riddarhuset under riksdagens första tid,
angående två hvilande grundlagsfrågor, visade sig några
tecken till en gryende popularitet för mig. Den ena
frågan angick en vidsträcktare definition af hvad som borde
förstås med »allmoge», så att därunder inbegrepos f. d.
tjänstemän vid val af riksdagsmän i bondeståndet, hvilket
af mig förordades; och den andra var ett förslag, att
statsrådets ledamöter icke skulle få décharge i penningfrågor,
förrän statsrevisorerna hunnit granska räkenskaperna.
Äfven detta tillstyrkte jag på den grund, att intet vore
fördelaktigare för regeringens anseende, än att ingen
misstanke kunde uppstå om att den icke samvetsgrant
förvaltade statsmedlen, och därför vore den strängaste
kontroll för regeringen önskvärd. Riddarhuset ropade bravo
men afslog förslaget.

Redan före årets slut bröt den norska frågan ut i full
låga genom grefve Anckarsvärds motion om revision af
föreningsakten och Dalmans om anhållan, att Kongl. Maj:t
icke ville sanktionera stortingets beslut om ståthållarplatsens
upphäfvande, förrän riksdagen fått tillfälle att därom yttra
sig. Genom mina tal på riddarhuset, som väckte mycket
uppseende, och Hamiltons tystnad i denna fråga, började
man antaga, att ledningen inom konseljen öfvergått från

Hamilton till mig. Och så var i själfva verket förhållandet.
Stämningen emot eftergifter för Norge visade sig nu i
Sverige så stark, att hvarken kungen eller Hamilton vågade
förhindra mig att uppträda på det sätt jag ville och för
hvilket jag på förhand redogjorde inför konseljen; och ehuru
de icke gillade min uppfattning, om hvars riktighet också
tvifvelsutan olika meningar kunde äga rum, ansågo de, att
ett så moderat uppträdande, som det jag tillämnade,
snarare skulle befordra en fredlig uppgörelse, än om man
skulle låta riksdagen på egen hand rusa fram och göra
yrkanden, som kunde hota unionens bestånd.

Från denna tid har man vanligen kallat statsrådet,
under de perioder jag af detsamma varit ledamot, för den
första och den andra De Geerska ministären. I den
mening har detta ock varit en sanning, att dess rekrytering
alltid skett på mitt initiativ, naturligtvis med skyldig
hänsyn till konungs och kollegers önskningar. De, som
sålunda på mitt förslag blifvit inkallade till platser i konseljen,
äro, under hela min tid,

<table o>
<td>till <td>justitie<td>departementet:<td><sp>Almqvist</sp>;
<td>»<td>utrikes<td><tab>»<td><sp>Wachtmeister</sp>;
<td>»<td>landtförsvars<td><tab>»<td><sp>Reutersköld, Abelin</sp> och
<td><td><td><td><sp>Rosensvärd</sp>, den förste
<td><td><td><td>dock konungens primitive
<td><td><td><td>kandidat;
<td>»<td>sjöförsvars<td><tab>»<td><sp>Platen,  Thulstrup</sp> och
<td><td><td><td><sp>B. A. Leyonhufvud</sp>;
<td>»<td>civil<td><tab>»<td><sp>Lagerstråle, Adlercreutz</sp>
<td><td><td><td>och <sp>Thyselius</sp>;
<td>»<td>finans<td><tab>»<td><sp>Lagercrantz,  Ugglas</sp> och
<td><td><td><td><sp>Forssell</sp>;
<td>»<td>ecklesiastik<td><tab>»<td><sp>Thyselius, Carlson</sp> och
<td><td><td><td><sp>Malmström</sp>;
</table>

Konsultativa: <sp>Malmsten, Bredberg, Thulstrup,
Ehrenheim, K. J. Berg</sp> och <sp>von Steyern</sp>.

Mina öfriga kolleger i konseljen, som dels tillhörde
den första uppsättningen och dels inkallats under tiden
emellan mitt första afträdande och andra ingång men
kvarstannat jämte mig, äro: i <i>utrikesdepartementet</i> Manderström
och O. Björnstjerna, i <i>landtförsvars</i> Gyldenstolpe, M.
Björnstjerna och Weidenhjelm, i <i>sjöförsvars</i> Ehnemark och Fr.
von Otter, <i>civil</i> Almqvist, <i>finans</i> Gripenstedt, <i>ecklesiastik</i>
Anjou och Hamilton, <i>konsultativa:</i> Wallensteen, Mörner,
Ugglas, Hamilton, Lagerstråle, Alströmer och Lovén.

Inalles har jag sålunda varit kollega med 1 chef för
justitiedepartementet, 3 för utrikes, 6 för landtförsvars, 5
för sjöförsvars, 4 för civil, 4 för finans, 5 för ecklesiastik
och 13 konsultativa, summa 40; men då åtskilliga af dem
beklädt mera än en plats, utgör antalet personer, med hvilka
jag varit kamrat i statsrådet, <i>trettiofem</i>.

Medan jag är inne på statistiken, vill jag också
anteckna mina expeditionschefer. <sp>Cramér</sp> var det, när jag
tillträdde ämbetet, men förflyttades omedelbart till Högsta
domstolen och efterträddes af <sp>K. J. Berg</sp>, som jag därtill
föreslog på min första föredragningsdag i konseljen. Redan
i november 1859 måste jag afstå äfven Berg till Högsta
domstolen. Sedan kommo <sp>Carleson, Dreijer, Huss,
Bolin, Strandberg, Hernmarck, Ryding</sp> och
<sp>Annerstedt</sp>. Alla dessa blefvo ock efter hand förflyttade till
Högsta domstolen med dess ledamöters goda minne. Jag
visade nämligen alltid Högsta domstolen den
uppmärksamheten att fråga dem, om de hade något att anmärka emot
min kandidat, och erhöll alltid tillfredsställande svar. Om
mina expeditionschefer kan jag för öfrigt gifva det vitsord,
att de allesammans voro bättre än jag skulle varit det själf,
somliga till följd af djupa insikter och alla genom
noggrannhet och pålitlighet i arbete. Jag framställde alltid till dem
den fordran, att de skulle anse sig lika med mig moraliskt
ansvariga för allt hvad som utgick från departementet, så
framt de icke förut till mig gjort någon invändning. Alla
hafva de ock med utmärkelse beklädt sina högre platser,
och jag vill åberopa deras namn till försvar emot den
anmärkning, jag mot mig sett framställd, att jag icke förstått
att välja och framdraga personer af förtjänst. Jag vill

minnas, att denna anmärkning en gång riktats emot mig, för
det jag icke befordrat assessor Bergström. Jag föreslog
honom likväl kort efter det jag blifvit chef för
justitiedepartementet både till förordnande såsom
revisionssekreterare och till ledamot i en kommitté; och han förklarade
sig först villig men undandrog sig snart af hälsoskäl båda
delarna. Såsom någon tid samtidigt med Bergström
tjänstgörande vid Skånska hofrättens bord, hade jag lärt mig
uppskatta hans ovanliga skicklighet, och redan såsom
president i Göta hofrätt hade jag fäst excellensen Sparres
uppmärksamhet på honom, såsom synnerligen förtjänt af
högre befordran.

<img></img>
</chapter>
<chapter name="ÅR 1860">
<table o>
<td c><h2><small>ÅR 1860.</small></h2>
<td c>(Norska frågan m. m.)
<td c>--
</table>

För min hustru och mig var mars 1860 en sorgens 
månad. Vår dotter Elisabet sjuknade af tuberkler på hjärnan 
och dog den 7 mars vid något mer än tio års ålder 
men utvecklad såsom om hon varit äldre. Hon var ett 
älskligt barn, vår kärleks skönaste blomma. Hade icke 
Caroline varit varmare i sin religion än jag, skulle hon 
blifvit alldeles förkrossad, men äfven nu syntes det djupa 
såret en lång tid oläkligt, och öfver hela hennes lif bredde 
sig en mörk dager. Äfven för mig var det svårt. Minnet 
af den älskades milda klagan öfver sina svåra plågor 
upprörde oss så i hela vår själ, att vi sedan länge icke visste, 
huru vi skulle kunna undfly tanken därpå, och lugnet funno 
vi slutligen däruti, att vi visste henne vara i godt förvar 
och att vår saknad af att hafva mist henne var en 
ojämförligt mindre sorg, än vi skulle känt, om vi måst se henne 
utsatt för olyckor och vedervärdigheter, hvaraf hon så lätt 
kunnat träffas i lifvet.

<h2><small><small>--</small></small></h2>

Emot våren kom den <i>norska</i> frågan på sin spets. Den 
2 april fattade rikets ständer ett af alla stånden biträdt 
beslut om en underdånig skrifvelse med anhållan om 
revision af föreningsakten och med yrkande, att frågan om 
ståthållarämbetets upphäfvande måtte behandlas i den för 
unionella ärenden stadgade ordning. Sinnesstämningen var
nu så upprörd i båda rikena, att intetdera rikets
statsråd kunnat kvarstanna, om det gifvit sitt lands
mening till spillo. Det gällde då framför allt att
akta kungen och ej ställa honom ensam personligen emot
någotdera af sina riken, och detta kunde ej ske på
annat sätt, än att konungen icke biföll någotderas
fordringar utan lät allt tillsvidare förblifva in
statu quo. Härom blefvo vi också snart ense, men
norska statsrådsafdelningen fordrade, att kungen, då
han afslog ståthållarfrågan, likväl skulle förklara,
att den var en ren norsk angelägenhet, och härpå kunde
det svenska statsrådet icke ingå. Öfverläggningarna
härom voro både heta och många, hetast kanske mellan
Sibbern och mig. En gång kom han till mig efter
kl. 11 på aftonen, sedan jag lagt mig, och satt på
vedlåren i tamburen till dess jag hunnit kläda mig. En
annan gång skickade kungen efter mig i Klara kyrka
under högmässogudstjänsten på själfva påskdagen,
med befallning att genast komma till honom för att
afhandla det brännande ämnet.

Den 4 april företogs ståthållarfrågan i norskt
statsråd, och ehuru både norska regeringen och
statsrådsafdelningen i Stockholm enhälligt tillstyrkt
sanktion å stortingets beslut, nekade kungen härtill
sitt bifall men förklarade till protokollet, att
statsrådets åsikter i allt väsentligt öfverensstämde
med Hans Maj:ts egen uppfattning af sakens betydelse
och vikt för förhållandena i Norge men att tidpunkten,
efter den senaste tidens erfarenhet, icke vore läglig,
hvarför Hans Maj:t ville afvakta en tjänligare tid
och då själf framställa förslag till stortinget om
den afsedda grundlagsförändringen.

Den 7 april anmälde jag riksdagens skrifvelse om
revision af hela riksakten i svenskt statsråd blott
för att anhålla, att kungen ville bestämma dag, då
frågan kunde anhängiggöras i sammansatt svenskt och
norskt statsråd. Det var öfverenskommet, att kungen
icke skulle göra detta utan på obestämd tid uppskjuta
hela revisionsfrågan. Men om hvad kungen skulle vid
detta tillfälle yttra till det svenska protokollet
höll han en förberedande öfverläggning
med de svenska statsråden. Han uppläste då ett
uttalande, som var på förhand gilladt af de norska
statsråden, af innehåll att oaktadt konungen ansåg
ståthållarfrågan för en rent norsk angelägenhet, hade
han likväl, med hänsyn till svenska riksdagens af
honom redan kända beslut och det svenska statsrådets
till honom enskildt därom ofta yttrade mening, funnit
sig föranlåten att i norskt statsråd vägra sanktion
på stortingets beslut; och då han ansåg syftemålet
med rikets ständers skrifvelse i öfrigt bättre
främjas med ett uppskof, fann han icke anledning
att nu utsätta tid för skrifvelsens föredragning i
sammansatt statsråd.

Jag förklarade, att jag ansåg den högsta vikt
ligga däruppå, att konungen icke uttalade sig för
någotdera rikets åsikt men lät den fritt framställas
af hvartdera statsrådet, hvarefter kungen utan någon
för framtiden bindande motivering kunde fatta sina
beslut; och på denna grund måste jag på det ifrigaste
anhålla, att den mening i det tillämnade diktamen,
hvarigenom ståthållarfrågan förklarades för en rent
norsk angelägenhet, måtte få utgå. Mot att medgifva
detta tycktes konungen starkt stålsatt, och på en
lång stund kommo vi icke ur fläcken. Men då kungen
ännu en gång förklarade, att han icke kunde gå in på
uteslutningen, emedan det vore hans bestämda åsikt,
att frågan var hufvudsakligen norsk, fann jag mig och
sade, att så ansåg jag den äfven, och om Hans Maj:t
endast ville insätta, att frågan vore <i>hufvudsakligen</i>
norsk, så skulle vi icke vidhålla någon anmärkning mot
det ifrågasatta diktamen. Kungen var nu fången i sina
egna ord och medgaf, att detta fick ske. Han insåg
icke hela vidden af det inskjutna ordets betydelse,
men mina kolleger och särskildt Hamilton lyckönskade
mig sedan att genom min fyndighet hafva räddat
situationen, som eljest kunnat blifva högst betänklig.

Innan protokollet justerades, blef det sålunda ändrade
diktamen visadt för Sibbern, som blef ytterst illa
till mods öfver ändringen och bad kungen för all del
öfvertala mig att låta ordet <i>hufvudsakligen</i> utgå,
emedan detta ords tillägg
skulle innebära, att frågan äfven hade en unionell
sida, ehuru icke hufvudsaklig. Kungen ansatte mig
också ganska strängt för att förmå mig medgifva, att
ordet borttogs. Jag tyckte själf, att jag vunnit
för stor seger genom detta ords insättande, emedan
det ryckte konungen ur den reserverade ställning,
jag önskat åt honom bibehålla, och föreslog därför,
att hela meningen om frågans norska egenskap skulle
uteslutas, hvilket norrmännen säkerligen hellre skulle
se, än att ordet »hufvudsakligen» finge kvarstå, men
också endast under detta villkor kunde jag uppgifva
detta ord. Inom mig tyckte jag, att kungen genom att
karakterisera frågan såsom »hufvudsakligen norsk»
hade slagit hufvudet på spiken och att norrmännen
bort kunna därmed nöja sig. Kungen skref nu emellertid
till Sibbern, att han efter en lång diskussion med mig
insåg omöjligheten af att ensamt borttaga det tillagda
ordet och därför hade uteslutit hela meningen.

Sibbern ingaf då till kungen en skrift, däruti han
väl uttalade sin tacksamhet för att kungen hade
utelämnat hela meningen hellre än att låta ordet
»hufvudsakligen» kvarstå, men då han förutsåg, att
striden nu skulle fortfara, bad han att få nedlägga
sitt ämbete, för hvilket behöfdes starkare händer
än hans. Denna skrift lämnade kungen till mig för
att visa, i hvilka svårigheter han befann sig. För
ögonblicket fick den dock ingen påföljd.

För oss, som skulle häfda den svenska åsikten,
var det emellertid redan en betänklig sak, att om
än kungen icke i ord uttalat sig i principfrågan,
så hade han likväl faktiskt afgjort ståthållarsaken
i norskt statsråd. För att kunna i händelse af behof
förtaga det ogynnsamma intrycket häraf i Sverige,
anförde jag till statsrådsprotokollet för den 7 april,
omedelbart efter kungens tillkännagifvande om sitt
beslut i norska statsrådet, bland annat, att då den
från Norges sida väckta fråga om ändring i nämnda
grundlagsstadgande blifvit genom beslut i norskt
statsråd undertryckt och vid sådant förhållande
behof af samma frågas unionella behandling ej vore
för handen, hade det svenska statsrådet i
afseende å det fattade beslutet ej annat att yttra, än
att det däruti såg ett förnyadt prof af Kongl. Maj:ts
nådiga benägenhet att gå svenska folkets önskningar
till mötes, samt af dess omsorg för de förenade
rikenas bästa.

Härmed afsåg jag endast att försvara svenska
statsråden för det de icke protesterat emot sakens
afgörande i norskt statsråd och alldeles icke, att
kungen skulle därigenom anses hafva på något sätt
gillat min uppfattning, hvarom han icke yttrade ett
ord. Men så ville icke de norska statsråden tyda
saken. De ville, att kungen skulle uttryckligen
hafva gifvit dem rätt i deras uppfattning, under
det jag höll på att kungen skulle gifva ingendera
rätt. Sedan de konfidentiellt erhållit del af det
svenska protokollet för den 7 april, ingåfvo
de den 19 i samma månad en skrift till konungen,
däruti de begärde att få officiell afskrift af samma
protokoll för att meddelas stortinget, med tillägg,
att om detta icke bifölles, och kungen ej heller
ville göra något ytterligare tillkännagifvande i
norskt statsråd till förebyggande af missförstånd och
förvecklingar, så nödgades statsråden anhålla att få
frånträda sina poster.

Redan dagen därefter expedierades officiell
afskrift af protokollet för den 7 april till norska
statsrådsafdelningen och samma dag infördes det
i Posttidningen.

Den 21 hölls norskt statsråd, däruti dess ledamöter
fäste konungens uppmärksamhet på att det svenska
statsrådet i sitt yttrande i anledning af kungens
diktamen hade gifvit kungens i norskt statsråd fattade
beslut i ståthållarfrågan en sådan uttydning,
att det långt ifrån att innehålla bifall till den
af norska statsrådet uttalade uppfattning, hellre
skulle kunna begagnas i motsatt riktning för att
bekräfta det svenska statsrådets mening. De norska
statsråden voro dock för egen del öfvertygade,
att konungen delade deras uppfattning, och ville
icke frånträda denna öfvertygelse med mindre Hans
Maj:t själf tillkännagåfve, att deras uppfattning
af dess tidigare uttalanden vore oriktig, i hvilket
fall dem icke vore lämnadt annat val än att nedlägga
sina ämbeten.
Den hemställan, som nu gjordes, inskränkte sig
emellertid till att det svenska statsrådsprotokollet
finge delgifvas stortinget jämte dagens norska
protokoll.

Kungen resolverade härpå endast, att de begärda
protokollen skulle delgifvas stortinget.

De norska statsråden hade härmed utlagt ett giller för
kungen, i syfte att, ehuru de väl visste, att han icke
ville uttala sig i principfrågan, hans tystnad skulle
tolkas såsom ett godkännande af den norska åsikten. Så
syntes man ock i Norge uppfatta förhållandet, men till
vederläggning häraf medgaf kungen, att i Posttidningen
infördes en upplysning om konungens till protokollet
den 21 april afgifna yttrande, med tillägg, att någon
förklaring af konungen rörande dess uppfattning af
norska statsrådets framställda åsikt icke fanns i
samma protokoll gifven.

Den 23 i samma månad beslöt stortinget enhälligt
sin bekanta adress till konungen med protest emot
att beslut om ståthållarämbetets upphäfvande skulle
behandlas såsom en Sverige vidkommande angelägenhet,
samt tillade ett kraftigt uttalande, att ingen norsk
man, som aktade sitt fäderneslands rättigheter och sin
egen ära, skulle deltaga i en revision af föreningen
på annan grund än rikenas lika berättigande och
hvartderas själfrådighet öfver sin grundlag; och som
de senaste händelserna i Sverige uppväckt en allmän
fruktan i Norge, att Sverige ville gifva föreningen
en annan karakter, hölle det norska folket fast vid
unionen sådan den var och fordrade intet annat, än att
förhållandet emellan rikena förblefve oförändradt,
till dess en sannare uppfattning äfven i Sverige
trängt sig fram.

Denna adress, som biträddes af norska regeringen,
ankom till Stockholm samtidigt med den deputation, som
skulle representera stortinget vid konungens kröning,
och mottogs af konungen, utan att han yttrade sig
om innehållet.

Så slutade första akten af norska frågan. Intetdera
riket hade fått sin vilja fram, men kungen hade
dock icke i någotdera lidit skada i sin personliga
ställning. Å ömse
sidor erkändes tvärt om, att han under de brydsammaste
omständigheter handlat med klokhet och värdighet. Jag
hade på denna fråga i Sverige vunnit en popularitet,
som jag dock gärna skulle afstått, om jag därmed
kunnat köpa, att frågan icke hade blifvit väckt,
ty jag förutsåg omöjligheten, icke minst för mig,
att föra densamma till en tillfredsställande lösning.

Motionären i ämnet, den gamle oppositionsmannen Karl
Henrik Anckarsvärd, gjorde mig efter sakens slut
ett besök för att betyga mig sin aktning och sade,
att han icke trott, att han någonsin skulle komma
att uppvakta en justitiestatsminister.

<h2><small><small>--</small></small></h2>

Efter norska frågan företog den svenska riksdagen
religionsfrihetsfrågan till afgörande. Lagutskottet
hade föreslagit många ändringar i den kungliga
propositionen, de flesta tämligen oväsentliga
men alla gående ut på en större utsträckning
af friheten. Enligt ett icke långt förut
vidtaget grundlagsstadgande, kunde alla stånden
sammanträda till gemensamma öfverläggningar, och
ett sådant sammanträde för denna fråga anordnades
i riddarhussalen. Jag öppnade debatten med ett
långt anförande, däruti jag punkt för punkt upptog
lagutskottets ändringsförslag och sökte framhålla,
att de icke voro af den vikt, att man för dem borde
äfventyra hela sakens framgång, i synnerhet som
den kungliga propositionen gick så långt som vore
tillrådligt för att kunna påräkna ett gillande icke
blott af riksstånden utan af den allmänna meningen
i landet. De motsatta farhågorna, att kyrkan i alla
fall ginges för hårdt på lifvet, bemötte jag därmed,
att det vore hälsosammare för kyrkan själf att vara
en ecclesia militans än en ecclesia triumphans.

Efter talets slut kom själfve ärkebiskop Reuterdahl
fram till mig och komplimenterade mig. Sedan
fortsattes öfverläggningarna inom de särskilda
stånden, och slutet blef, att kungens proposition
alldeles oförändrad antogs af adeln, prästeståndet
och bondeståndet, hvaremot borgarståndet
återremitterade dissenterlagen till utskottet, hvilket
dock icke hade någon påföljd, enär saken var afgjord
genom tre stånds beslut.

<h2><small><small>--</small></small></h2>

Karl XV:s <i>kröning</i> ägde rum den 3 maj. Den skulle
naturligtvis åtföljas af en mängd utmärkelser,
och däribland var utdelandet af den adliga
värdigheten. Adelsbrefven hade af gammalt
kontrasignerats af chefen för civildepartementet, så
vidt de icke utfärdades till militärer, då de gingo
genom landt- eller sjöförsvarsdepartementet. Almqvist,
som då var chef för civildepartementet, ogillade
adlandet och ville i synnerhet icke kontrasignera
en hel mängd sådana utnämningar på en gång. Då
det här var fråga om en medborgerlig rättighet och
meddelandet af andra sådana rättigheter tillhörde
justitiedepartementet, föreslog jag, att alla adliga
diplomer skulle utfärdas från mitt departement, dit
dessa ärenden nu också öfverflyttades. I motsats mot
Almqvist ansåg jag det vara en regeringens skyldighet
att, så länge adeln var en så betydande del af
representationen, rekrytera den med framstående
personligheter, som kunde bidraga till adelns
värdiga representation. Icke heller delade jag
den af Geijer uttalade mening, att adlandet borde
upphöra för att liksom ställa adeln på amortering
och därigenom en gång lättare blifva den kvitt. Utom
det att hvarje adelsmans personliga betydelse skulle
ökas, i den mån ståndet blefve fåtaligare men ändå
bibehöll sin fjärdedel af representationen, föreföll
det mig, som skulle detta stånds amalgamation med
de andra af ingenting så kraftigt befordras som
genom att kreera adelsmän enligt 1809 års grundlag,
som inskränkte ärftligheten till äldste sonen. När
ibland bröder en är adelsman men de andra icke,
så blir skillnaden emellan en adlig släkt och
en annan icke så stor, helst när icke något
fideikommiss tillhör den äldste, ende adelsmannen.

Jag påtog mig därför det politiska ansvaret för att,
omedelbart efter kröningen, Manderström blef grefve,
Gripenstedt, Nils Ericson och Gillis Bildt friherrar
och fyra eller fem aktade män adlades.

Själfva kröningsceremonierna försiggingo med all
öflig storartad högtidlighet. Från Storkyrkan, där
jag satte kronan på konungens hufvud, skulle han rida
till slottet, tagande vägen utför Storkyrkobrinken,
öfver Mynttorget och Skeppsbron samt uppför
Slottsbacken. Han hade velat, att statsministrarne,
som enligt ceremonielet borde »omgifva» honom, äfven
skulle vara till häst, och Manderström var härtill
redobogen, ehuru man nästan skulle kunnat tro, att
han aldrig suttit på hästrygg. Men jag protesterade
bestämdt, af farhåga att vi skulle utsätta oss för
åtlöje. Vädret var ganska kallt, och när vi kommo ur
kyrkan, hade kröningshästen länge stått och frusit, så
att han hade fått mera lust att gå på två än på fyra
ben. Kungen skötte honom väl och såg ståtlig ut på sin
ystra springare, men vi statsministrar hade all möda
att hålla våra släpande hermelinsmantlar fria från
hästhofvarna. Det värsta var, att då vi kommo till
foten af Slottsbacken, höll kungen in sin häst och
ropade fram öfverhofstallmästaren grefve Essen samt
tillsade honom att skynda på den del af processionen,
som var framför, emedan kungen ville göra en carrière
uppför backen. Vår uppgift att omgifva honom hade
därigenom blifvit något försvårad. Lyckligtvis var
Essen en förståndig karl. Han återvände om en stund
och sade blott: »Det är omöjligt, Eders Maj:t»,
hvarefter vi fingo fortsätta i lagom takt.

Vid det stora stjärnfallet strax efteråt blef jag
utnämnd till serafimerriddare.

<h2><small><small>--</small></small></h2>

Efter kröningen deltog jag föga i riksdagens
förhandlingar. Kungen gjorde i slutet af maj en resa
till södra delarna af riket, hvarunder jag var ledig
och fick vara någon tid med min familj i Skåne. Sedan
var jag två månader ordförande i regeringen, medan
kungen var dels på Beckaskog och dels i Norge, under
hvilken tid jag,
enligt vedertagen, men efter min mening oriktig,
praxis, icke fick visa mig vid riksdagen.

Af en svensk-norsk kommitté hade ett par år
förut blifvit uppgjordt ett förslag till en lag
om verkställighet af svenska domar i Norge och
norska domar i Sverige. Detta förslag framlades
af Kongl. Maj:t både för rikets ständer och
stortinget samt antogs af 1858 års riksdag men
förkastades af stortinget, hufvudsakligen af det
skäl, att en sådan lag icke kunde antagas af en
själfständig stat, äfven om den var byggd på en
fullständig reciprocitet. Manderström och jag kommo
nu i början af 1860 öfverens om att göra en enskild
förkänning hos danske ministern grefve Plessen,
huruvida <i>Danmark</i> icke kunde vara benäget att med
Sverige afsluta en konvention af ungefärligen
samma innehåll, som det Norge hade förkastat, och
sedan vi härpå erhållit ett gynnsamt svar, öppnades
officiella underhandlingar med danska regeringen, som
visade sig tillmötesgående och till och med lifligt
intresserad för saken. Jag skickade Adlercreutz, som
var föredragande för lagärenden i mitt departement,
till Köpenhamn, och han uppgjorde där, i samråd med
danska justitiedepartementet, redaktionen till en
konvention, hvilande på alldeles samma grunder,
som varit ifrågasatta med Norge. Härom gjordes
därpå före riksdagens slut kunglig proposition,
som af riksdagen antogs, och sedan äfven danska
riksdagen gillat densamma, utfärdades året därpå en
författning, som borde öfvertyga Norge, att hinder
icke mötte för en själfständig stat att träffa en
sådan öfverenskommelse med en annan.

De författningar, som vid denna tid gällde i fråga
om resandes skyldighet att vara försedda med pass,
voro i sig själfva ganska betungande, och erfarenheten
hade ådagalagt, att de, som hade något att frukta,
vanligen hade sina pass i ordning, hvaremot annat
hederligt folk försummade att därmed förse sig, enär
de sällan efterfrågades. När emellertid sådant skedde,
uppstodo många förargliga trakasserier. Rikets
ständer hade också uti en skrifvelse
begärt lättnader i föreskrifterna. Jag dristade nu
föreslå att taga steget fullt ut, och i september
1860 utfärdades en kungörelse, hvarigenom med ett
par undantag upphäfdes alla stadganden om pass för
resande, som ankomma till riket eller färdas inrikes
orter emellan eller ur riket sig begifva. Häraf
förespådde många de farligaste följder. Men i Europa
väckte det ett allmänt gillande; och Platen, som då
var minister i England, skref, att svenska regeringen
omöjligen hade kunnat hitta på något populärare
för engelsmännen. Den ena efter den andra utländska
regeringen följde snart det af Sverige gifna exemplet,
ehuru några sedermera åter infört ett visst passtvång.

Riksdagen afslöts den 30 oktober, och omedelbart
därefter erhöllo Hamilton och Almqvist på begäran
afsked från sina statsrådsämbeten. Såsom skäl för sin
afgång uppgaf Hamilton för mig icke något annat än sin
svaga hälsa. Ehuru detta för en vanlig människa varit
en fullgiltig orsak, ty han var verkligt sjuklig,
ville dock hvarken jag eller mina kolleger rätt tro
på att icke något annat låg inunder, och som vi alla
ansågo, att konseljen genom hans afgång skulle göra en
oersättlig förlust, bestormade vi honom med böner att
stanna kvar men förgäfves. Till min förvåning förhöll
sig kungen tämligen passiv och sade blott, att han
gjort allt hvad han kunnat för att få behålla Hamilton
men att det visat sig omöjligt. Almqvist förklarade,
att om Hamilton gick af förlorade konseljen sin
styrka, och då ville äfven Almqvist gå, och sålunda
förlorade vi äfven honom.

Efteråt hörde jag berättas, jag minnes icke säkert af
hvem men tror det var Manderström, att kungen under
sin senaste vistelse i Norge fått det intryck, att
det vore nödigt för hans personliga ställning i detta
rike, att skulden för utgången af ståthållarfrågan
lades på någon annan än honom själf och att således
åtminstone någon af den svenska konseljen måste
göras till försoningsoffret. Hamilton skulle anat
detta och erbjudit kungen att begära sitt afsked,
om detta kunde vara kungen till någon tjänst, och
kungen hade med tacksamhet, under det ett par
stora tårar föllo från hans ögon, emottagit
erbjudandet. Utan att veta det med visshet, håller
jag för sannolikt, att den rätta förklaringen är att
söka här, och jag har ingen anledning att tro, att
han lämnade konseljen af missnöje med sina svenska
kolleger och den riktning de inslagit. Sjuk lämnade
han Stockholm och måste på Hedenlunda gå till sängs,
därifrån han uppsteg nyårsdagen och skref till
mig följande dagen ett bref, med uttryck af varm
tacksamhet och välönskningar till dem, »som lättat
hans börda under de förflutna åren»; och som han icke
kunde skrifva till dem alla, vände han sig till mig,
»icke blott såsom den främste genom ditt ämbete,
utan ock såsom den, på hvilken genom dina enskilda
egenskaper det helas sammanhållning beror. Måtte
dina krafter och din håg ej förtröttas! Det är min
lifligaste nyårsönskan, ej blott för dig men för
konungen och fäderneslandet.»

Genom sitt sista afträde från skådeplatsen har
Henning Hamilton för mig blifvit en psykologisk
gåta. Äfven förut under hans lefnad fann jag en och
annan dunkel punkt, till hvars djup min blick icke
förmådde tränga, en och annan handling, som jag,
oberoende af en olika politisk ståndpunkt, icke
kunde gilla, men i allmänhet fann jag hans tänkesätt
stämplade af en ädel höghet, som jag omöjligen kan
tro hafva varit förställning. Människonaturen är en
blandning af så mycket godt och ondt, att yttringar
af både det ena och andra från en och samma person
kunna vara lika sanna uttryck af karakteren. Den
sannolikaste förklaringen af det dåliga, som mot
slutet uppenbarade sig i Hamiltons enskilda lif,
antager jag vara den hos många stora män icke ovanliga
men förmätna tron, att den konventionella moralen
icke är bindande för dem, som i viss mån stå öfver
den öfriga mänskligheten. Hamilton har dock arbetat
och offrat så mycket för det allmänna, att mycket i
det enskilda bort honom förlåtas, och allmänhetens
dom öfver honom har hittills varit alltför hård.

Egentligen var han icke ett skapande snille, och
man har frågat, hvad han uträttat med sina stora
egenskaper. Men det är icke blott af de positiva
resultaten en mans verksamhet får bedömas, och i
synnerhet passar icke denna måttstock för konservativa
män. De vore icke konservativa, om deras hufvudsakliga
verksamhet vore reformatorisk. Under tider, som hota
att gå fort, måste de i stället använda största
delen af sin kraft till att hålla emot, och om de
äfven hafva vissa reformer i sinnet, nödgas de ofta
uppskjuta dem till lägligare tid. Mest beundransvärd
var Hamilton för sin förmåga att intaga och leda
människor och sin finhet i omdömet om personer och
saker. Men han var därjämte en lysande talare, en
skarpsinnig kritiker, en tänkare med vidsträckta
kunskaper och en lika modig som vaken och arbetsam
stridsman för den fana han tillhörde, hvarför han
också alltid blef den förnämste anföraren för de
härar, som följde samma fana. Ingen popularitetsjakt
förmådde honom någonsin att vika från sin väg, men
med stor humanitet bemötte han olika tänkande.

Såsom ecklesiastikminister var det i synnerhet
två större frågor, som han löste. Den ena var
prästlöneregleringen, hvarigenom prästerna kommo
ifrån det förhatliga sättet att själfva uppbära sina
inkomster af församlingarnas medlemmar och att, i
brist på enskilda öfverenskommelser med dem, räkna
sin tionde på marken. Detta var en privilegiefråga,
och sannolikt hade icke prästeståndet däruti gått
till mötes med så stor moderation, som det gjorde, om
icke Hamilton varit. Å andra sidan tyckte naturligtvis
många ändå, att prästerna fått för mycket. Den andra
var organisationen af Karolinska institutet, såsom
en integrerande del af universitetsbildningen för
läkare. Stockholms läkaredroskor voro i flitig rörelse
för agitationen af denna fråga, men universitetens
målsmän sofvo icke heller, och resultatet blef denna
gång tämligen halft. Uti ingendera af dessa frågor
var initiativet Hamiltons, likasom han icke hann
kontrasignera författningarna. Men han hade stor
förtjänst
i sammanjämkningen af de olika meningarna och
hindrade, att icke det hela gick sönder.

Under sommaren 1860 hade han ledigt en tid för
att sköta sin hälsa och genomgå en badkur på
Helgoland. Han medtog dit handlingarna angående
Karolinska institutet och återkom med en tjock,
inbunden bok, renskrifven af hans egen hand
med den mest prydliga stil, som liknade ett
fruntimmers, däruti han i form af ett yttrande
till statsrådsprotokollet, efter en lång historisk
utredning af hela ärendet, både formulerat själfva
författningsförslaget och motiverat detsamma. Han
fann sig därefter helt uthvilad och sade sig hafva
indelat tiden så ordentligt, att han icke skref mera
än åtta timmar hvarje dag och gjorde afbrott mellan
vissa timmar för att promenera i öns enda allé,
som bestod i en rak väg genom en potatisåker.

Våra politiska banor skildes åt icke så långt
efter det han lämnat statsrådet, och efter hand
uppstod emellan oss på detta fält en kamp på lif och
död. Då han från sin ståndpunkt ansåg, att jag för
fäderneslandets väl måste politiskt tillintetgöras,
var det icke att begära, att han skulle skona
mig, och lika naturligt var, att det skulle för
honom kännas bittert att icke segra i striden. Han
sökte ock att åt mig utdela icke allenast hugg, så
dödande som möjligt, utan ock styng af fint slipade
dolkar. Men detta var alltid i politiska strider,
och aldrig märkte jag såsom enskild man hos honom
någon personlig bitterhet emot mig. När striden
lågade som värst i danska frågan, skref jag till
honom i Köpenhamn och försäkrade honom, att inga
politiska meningsskiljaktigheter skulle verka till
någon förändring i min gamla vänskap för honom, och
han svarade, att han därför var mig tacksam, samt
försäkrade å sin sida, att ett fortfarande af det
enskildt goda förhållandet emellan oss alltid skulle
blifva honom lika dyrbart, hvilka förändringar ännu
politiska förhållanden kunde medföra i hans politiska
ställning.

Almqvists afgång stod, såsom nämndt är, i sammanhang
med Hamiltons. Jag tror dock, att förnämsta orsaken
var, att han tröttnat vid ämbetet. Hans natur var
att älska ombyte. Han blef nu justitieråd men blef
det icke synnerligen länge, förrän han enligt egen
önskan förflyttades till presidentstolen i Svea
hofrätt, och därifrån återgick han ännu en gång
till domstolen. Så var han åter ett år statsråd samt
hamnade slutligen för tredje gången i domstolen, till
dess han blef pensionsmässig, då han skyndade sig
att taga afsked. Det bör dock erkännas, att han var
så plikttrogen, att han icke lät sin håg för ombyte
ensamt förmå sig att lämna sin post, men han blef
innerligt belåten, då han fick något giltigt skäl
att göra det. Han hade ett ovanligt ljust praktiskt
hufvud samt var en utmärkt skicklig ämbetsman. Såsom
jurist ansågs han, i likhet med Lagerstråle, af sina
kamrater såsom nog mycket billighetsdomare, hvilken
icke gärna lät sig bindas af lagens bokstaf att begå
orättvisor, men detta var i konseljen en ytterligare
vinst. Hans öppna, genomhederliga, glada och älskvärda
väsende gjorde honom till en i allo ovärderlig kamrat.

Efter Hamilton utnämndes nu Thyselius till
ecklesiastikminister; Lagerstråle öfvertog
civildepartementet efter Almqvist, och Bredberg blef
konsultativt statsråd. Både Thyselius och Bredberg
voro kända såsom skickliga ämbetsmän men ingendera
såsom politisk personlighet. Jag ansåg vid denna tid
såsom en fördel att icke binda händerna genom att
gifva konseljen någon politisk färgläggning.

I medlet af december blef jag angripen af en
lindrig feber och måste hålla mig till sängs några
dagar. Därunder fick jag sent om aftonen den 17
bud från kungen att genast komma upp till honom. Då
kungen visste, att jag var sjuk, kunde jag förstå, att
något viktigt hade händt, men kunde ej ana, hvad det
var. Jag fick hastigt en vagn och klädde mig, så att
jag inom en halftimme var på slottet, där i kungens
förmak en mängd betjäning med allvarsamma ansikten
stod samlad. Utan att fråga någon, gick jag direkt in
till kungen, som sade: »Det gick hastigt med farmor.»
Jag fick då veta, att änkedrottning Desideria hade
kommit hem från operan, fick slag och föll i slottstrappan
samt dog, innan hon hunnit bäras in i sina
rum. Kungen ville nu, att jag redan samma afton
skulle försegla hennes skrifbord och chiffonieren
och efter att hafva fullgjort detta, låg jag snart
åter i min säng och fortsatte febern, som dock icke
af afbrottet förvärrats.

<img></img>
</chapter>
<chapter name="År 1861">
<h2><small>ÅR 1861.</small></h2>
<h2><small><small>--</small></small></h2>

Redan i januari började jag bouppteckningen efter
änkedrottning Desideria, men utredningen och
realisationen drogo ut ett par år.

Hon ägde ett hotell i Paris, som hon länge velat sälja
och för hvilket hon varit bjuden två millioner francs,
men innan hon hunnit besluta sig, om hon skulle
antaga anbudet eller ej, blef det beramadt, att en
boulevard skulle dragas fram öfver tomten och däraf
medtaga en tredjedel, till följd hvaraf det blifvit
henne ålagdt att inom några månader hafva rifvit
och bortfört hela hotellet. För den exproprierade
tredjedelen bjöd staden Paris endast tio francs,
enär de återstående två tredjedelarna af tomten
förmentes få ett så ökadt värde genom att blifva
beläget vid Boulevard Malesherbes, att detta ersatte
icke blott den förlorade tredjedelen af tomten utan
ock hela den gamla byggnaden. Med någon svårighet fick
man dock öfverklaga detta anbud och saken hänsköts
till en jury, som slutligen beviljade 100,000 francs
till expropriationen. Oskar Björnstjerna, som varit
änkedrottningens kammarherre, skickades nu till Paris
för att sälja så väl hvad som fanns kvar af hotellet
som två egendomar på landet, Villarceaux och Moussy le
Neuf, hvilka jämväl tillhört änkedrottningen. Genom
styckning och särskilda försäljningar af tomtdelar
lyckades han erhålla en köpeskilling, som för det
hela uppgick till nära två millioner francs, likasom
han sålde de båda egendomarna
för en million. Något senare försämrades konjunkturen,
och så höga pris kunde då icke vidare uppnås,
så att arfvingarne voro synnerligen belåtna med
Björnstjernas beskickning, hvilken besparade mig
mycket bekymmer och arbete. Utom nämnda fastigheter
ägde änkedrottningen äfven ett mycket litet hus i
Marseille, som såldes.

Enligt öfverenskommelse emellan arfvingarne tillföll
änkedrottning Josefina en lott lika med hvart och
ett af de fyra barnbarnen, och hvarje lott uppgick
till omkring en half million kronor, då man beräknade
något afdrag för en mycket dryg pensionslista.

Denna vinter beslöto min hustru och jag att i
stället för en bal gifva ett sällskapsspektakel och
anordna tableaux vivants, hvartill allt vår stora
sal synnerligen väl lämpade sig. Då Manderström
hörde detta, frågade han, om jag var galen. Enligt
hans mångåriga erfarenhet kunde nämligen ett
societetsspektakel, helst om corps diplomatique
skulle deltaga, omöjligen gå för sig utan tusen
brouillerier och kabaler, och man fick tacka Gud,
om det icke blef slagsmål. Vi beslöto dock att
försöka och göra allt för att undvika obehag. Det
lyckades också fullständigt, genom att tillmötesgå
allas önskningar, men kostade mycket pengar, dels
för teaterns aptering och dels för traktering vid
17 repetitioner. Tablåerna ordnades af professor
Höckert, som till och med själf målade en af
fondridåerna. Fröken Jacquette Gyldenstolpe (sedermera
grefvinna Essen) och kammarherre V. Aminoff voro de,
som beundrades mest för sin skönhet. Baron Hochschild
och holländske ministern grefve Bylandt vunno priset
såsom aktörer. Spelande damer voro friherrinnan Pirch,
född prinsessa Thurn och Taxis, friherrinnan Peyron,
född Due, och fröken Wirsén (sedermera fru Martino).

Hertiginnans af Östergötland nedkomst väntades någon
af dessa dagar, och just under representationen hos
oss, den 27 februari, medan sista pjesen spelades,
kom bud. att stunden var inne. Kungen befallde, att
intet afbrott fick ske, men aflägsnade sig jämte de
öfriga kungliga personerna.
Grefvinnan Brahe, som tjänstgjorde hos hertiginnan
såsom hofmästarinna, fick kläda om sig i hofdräkt
uti vagnen på vägen till palatset. Min hustru, ehuru
äfven hon var kallad till vittne vid tillfället,
fick tillstånd att stanna hos sina gäster, men jag
skyndade bort, beröfvad mina vanliga ytterplagg,
som tillgripits af Manderström och Sibbern. När jag
hann fram, var prins Karl redan född och bars omkring
af änkedrottningen för att visas. En del af vittnena
följde mig sedan hem, där vi vid supéen med de andra
gästerna drucko den nyfödde prinsens skål.

Vid denna tid bildade sig de s. k. frivilliga
skarpskytteföreningarna, i det uppgifna vackra syftet
att bidraga till fosterlandets försvar. Det var redan
i och för sig en något betänklig sak, att beväpnade
kårer organiserades utan allt tillstånd eller kontroll
af landets regering. Men ännu betänkligare föreföll
det, då en af de förnämsta stiftarne. August Blanche,
öppet uttalade, att meningen var att bilda ett försvar
både mot det yttre och det <i>inre</i> Ryssland. Emellertid
var det kinkigt att förbjuda hela saken, då den
omfattades med ett lifligt intresse, som hos de flesta
säkerligen var fullt lojalt. Detta hade ock varit
att förstöra en god sak, äfven om därför kunde hafva
funnits någon laglig form. Regeringen påfann då en
behändig utväg, hvaraf jag tillräknar mig en del af
äran. Den 8 mars utfärdades nämligen en kungörelse
af innehåll, att Kongl. Maj:t, som med välbehag
ansett den fosterländska syftningen af föreningarnas
verksamhet, funnit angeläget, att fastän dem lämnades
öppet att själfva ordna sina inre angelägenheter,
de likväl underkastade sig hvad som erfordrades för
att konungen, såsom enligt regeringsformen högste
befälhafvare öfver rikets krigsmakt, kunde förordna
om alla påräkneliga försvarskrafters användande;
hvarför Kongl. Maj:t fastställde vissa hufvudgrunder
för ifrågavarande föreningar och däribland, att
öfverbefälhafvare skulle, efter förslag af förening,
förordnas af Kongl. Maj:t, hvilka grunder skulle
tjäna till efterrättelse för hvarje frivillig
skarpskytteförening, som ville utgöra en del af
nationalförsvaret; och ville Kongl. Maj:t
tillse, i hvad mån understöd kunde beredas sådan
förening; hvaremot de föreningar, som undandrogo sig
denna för nationalförsvarets ordnande erforderliga
sammanhållning och kontroll, skulle betraktas endast
såsom enskilda sällskap.

Åtskilliga af föreningarnas upphofsman blefvo helt
missnöjda med detta regeringens schackdrag och yrkade,
att man icke skulle därvid fästa något afseende. Men
då grundlagen ovillkorligen bjuder, att konungen
skall vara krigsmaktens högste befälhafvare, hade
de svårt att vidhålla, att föreningarna, om de icke
erkände konungen såsom äfven deras befälhafvare, ändå
kunde räknas till krigsmakten, och deras syftemål
måste då finnas vara uppenbarligen misstänkt. Slutet
blef, att man underkastade sig kungörelsen, och
skarpskytteföreningarna, hafva sedan aldrig gifvit
anledning till politiska farhågor.

Mot slutet af mars gjorde konseljen åter en stor
förlust därigenom, att statsrådet Wallensteen efter
uppnådd pensionsålder begärde sitt afsked. Han hade
i tretton år suttit i statsrådet och förut under
åtta år samlat sakkunskap såsom expeditionschef i
civildepartementet. I fråga om alla administrativa
författningar och, prejudikater var han af alla
lefvande lexika jag känt det fullständigaste och
säkraste. Men han ägde äfven djupare insikter och
förenade därmed en liberal statsmannablick, som
sträckte sig öfver alla tidens frågor. Man kunde
icke tro, att han var den han var, då man såg hans
tafatta hållning och fula ansikte eller hörde hans
hackiga, nästan stammande uttal. Efter honom blef
öfverste Thulstrup konsultativt statsråd, sedan man
öfvervunnit betänkligheten, att han kunde anses
icke vara en infödd svensk man. Hans föräldrar
hade nämligen varit danskar, som en längre tid
före sonens födelse inflyttat till Sverige och där
bosatt sig på fast fot, men först ett par år efter
sonens födelse i Landskrona upptogs fadern till
svensk medborgare. Sonen var således född i Sverige,
men det var därför icke afgjordt, att han var född
svensk. Det upplystes dock, att enligt dansk lag
hade fadern, redan innan sonen föddes, förlorat sin
danska nationalitet,
därigenom att han alldeles satt sig ned under
främmande herrskap. Och när fadern icke längre var
dansk, kunde icke heller sonen vara det, vid hvilket
förhållande sonen, såsom född i Sverige, väl också
borde anses vara infödd svensk. Man lär senare i
konstitutionsutskottet hafva satt i fråga att härom
väcka anmärkning, men ingen sådan kom fram.

<h2><small><small>--</small></small></h2>

Den 9 april gick ridån upp för andra akten i norska
frågan, i det jag den dagen i sammansatt svenskt
och norskt statsråd anmälde så väl den äldre
unionskommittéens förslag till en ny föreningsakt
som rikets ständers skrifvelse af år 1860 om
revision af föreningen, därvid jag afstyrkte den
gamla unionskommittéens förslag men hemställde,
att Kongl. Maj:t ville för samma ändamål tillsätta
en ny kommitté, bestående af fem eller sex ledamöter
från hvartdera riket; hvaröfver norska regeringens
yttrande infordrades såsom den första åtgärden.

De vidlyftiga handlingarna i denna fråga äro på nådig
befallning särskildt tryckta, och jag vill icke här
lämna någon redogörelse för deras innehåll, ehuru de
tvifvelsutan utgöra viktiga bidrag till teckningen
af mig såsom statsman.

Här må endast sägas, att den ståndpunkt, jag i
revisionsfrågan intog, var så norskvänlig som den
gärna kunde väntas af en svensk, då jag, ehuru jag
icke kunde medgifva att grundsatsen om båda rikenas
jämlikhet vare sig i norska grundlagen eller riksakten
fanns stadgad annat än för vissa fall, likväl ansåg,
att denna grundsats borde utsträckas till alla
framdeles uppkommande unionsförhållanden, emedan den
var stödd på rättvisa och den enda, hvarpå en förening
emellan fria folk kan utvecklas; hvarjämte jag ansåg
Sverige icke böra fordra mera än att erkännas såsom
primus inter pares, i de få fall, där den fullkomliga
likställigheten icke kunde åstadkommas.

Då kungen i påföljande maj månad reste till Norge,
bad jag att få följa med för att se till, om icke
något kunde
göras i försoningsväg. Jag hade nämligen svårt
att tänka mig, att det nationalhat, som i Norge
uppstått, skulle kunna fortfara att lefva, blott på
grund af en etikettsfråga. Norge ville afskaffa sitt
ståthållarämbete, hufvudsakligen därför, att därtill
kunde nämnas en svensk, och Sverige hade ingenting
däremot men begärde blott att få uttala detta; och
häruti skulle ligga ett så oerhördt attentat! Jag hade
likväl icke varit många dagar i Kristiania, förrän
jag tydligen insåg, att där var för mig ingenting att
göra. Jag gjorde mina visiter hos vederbörande, utan
att blifva mottagen, men fick från alla håll mottaga
kontrabesök, därvid jag lade märke till att alla de
politiska personerna kommo två och två tillsammans,
sannolikt i afsikt att försvåra alla politiska
förkänningar och påtagligen bemödande sig att undvika
allt sådant. Endast gamle f. d. statsrådet Vogt kom
ensam och talade själfmant politik samt yttrade, att
den dag kanhända skulle komma, då man icke klandrade
mina åtgöranden i förhållande till Norge.

Jag tog mitt parti och ställde mig som om jag kommit
till Norge blott för att se dess vackra natur, men
äfven härom hade jag nästan svårt att få tala, ty
då jag t. ex. på en stor supé hos kungen på slottet
närmade mig åt ena sidan af salongen, drogo sig alla
därifrån, och jag blef stående ensam på golfvet. Jag
tror icke, att detta skedde af afsikt att förolämpa
mig utan af fruktan att blifva komprometterad i andras
ögon genom att tala med mig. Damerna voro likväl
mindre rädda, och jag gjorde mitt bästa för att ställa
mig väl hos dem. Samtliga statsråden uppfyllde mot mig
noggrant alla höflighetens fordringar, och för öfrigt
blef jag af ingen ohöfligt bemött, blott kyligt. Några
gemytliga personer, såsom äldsta statsrådet Petersen,
kunde dock icke ens i samtal med mig undertrycka
sin humor.

Först dagen före min afresa från Kristiania kom Birch
Reichenwald till mig och talade om det svar, som den
norska regeringen hade att aflåta på min framställning
om revision af föreningsvillkoren och hvilket Birch
skulle författa. Han sade, att han måste vidhålla
den norska åsikten,
men bad mig vara viss om hans personliga
högaktning. Flera år senare, då han lämnat statsrådet,
träffade jag honom i Kristiania, och vi voro då de
bästa vänner.

På teatern i Kristiania iakttog jag ett
karakteristiskt drag af det norska nationallynnet. En
berömd dansös, Pepita de Oliva, uppträdde där i ett
stycke, som var skrifvet för hennes räkning af Erik
Bögh och där Pepita spelade sin egen roll. En norsk
teaterdirektör föreställdes hafva rest till Danmark
för att engagera henne att komma till Norge. Men allt
hvad han såg i Danmark, ända till Pepitas egna ben,
föreföll honom så oändligt underlägset, hvad man fick
se i Norge, att det icke tålte någon jämförelse. Hans
oerhörda skryt öfver Norge uppfattades emellertid af
en stor del af den naiva publiken såsom den renaste
sanning och applåderades ursinnigt. Några i min
närmaste omgifning tycktes förlägna öfver dessa
bifallsyttringar, men på mig gjorde det ett godt
intryck att bevittna en fosterlandskärlek, som var
så stark, att man på fullt allvar ansåg sitt land
öfverlägset hela den öfriga världen.

Öfver sommaren hade jag af excellensen Karl
Löwenhjelm hyrt hans boställe såsom ståthållare på
Drottningholm. Själf skulle han tillbringa sommaren
utrikes, dels för att besöka släktingar och dels,
såsom han sade, för att i Dresden med egna ögon
se en eldgaffel, som skulle på egen hand promenera
omkring på golfvet. Han var nämligen spiritist. Året
förut hade han lämnat mig en plan att upprätta en
ministeriell tidning, som han ansåg företrädesvis
behöflig för att bekämpa Aftonbladet, hvilken detalj
skulle uppdragas åt Crusenstolpe. Kalkylen öfver
påräkneliga inkomster och utgifter var dock ganska
hasarderad. Innan jag detta år reste till Norge gaf
han mig också ett välvilligt råd, huru man skulle
behandla norrmännen, och det bestod uti, att man
borde skicka en armékår till Trondhjem. Hela det norr
därom liggande landet ville gärna blifva svenskt
och skulle då samtycka därtill utan svärdslag; men
de södra delarna borde man lämna i ro och låta dem
slåss med hvarandra.

Före sommarens slut var Karl Löwenhjelm död, och
inom sex veckor afledo jämväl två andra excellenser, Karl
De Geer och Günther.

Vi måste tidigt flytta in till staden från Drottningholm
i anseende till min hustrus väntade barnsäng. Den sista
augusti föddes oss tvillingar. Manderström förklarade, att
han icke kände något prejudikat på att en tjänstgörande
statsministers fru fått tvillingar men ville fråga Wallensteen,
om han hade reda på något sådant fall. Efter barnsängen
sväfvade min hustru någon tid emellan lif och död, men
hennes starka natur segrade, och hon återkom till lifvet,
fastän hennes hälsa och nervsystem fått en allvarsam knäck,
som aldrig helt och hållet öfvervunnos. Af tvillingarna
var den ena en synnerligen frisk och stark flicka men den
andra en ganska klen gosse. Efter något mera än ett år
rycktes dock flickan bort af difteri, men brodern lefver
ännu och har småningom blifvit både frisk och stark.

Själf har jag haft att glädja mig åt en i allmänhet god
hälsa, ehuru den ej så sällan varit afbruten af mindre
betydande illamåenden. Ett symtom, som hos mig blifvit
kroniskt ungefär från samma tid, som jag blef statsminister,
är, att jag i regeln vaknar kl. omkring två på natten och
har ett par sömnlösa timmar, hvarefter jag åter insomnar.
Jag har väl icke haft samma kraft som gamle grefve
Platen, hvilken under lika förhållande steg upp och satte sig
att skrifva, till dess han åter blef sömnig, men så länge jag
hade bekymmer för hela landets välfärd, fann jag likväl
dessa sömnlösa timmar vara de bästa på hela dygnet.
Ostörd under nattens stillhet kände jag då ofta tanken
klarna och angifva, huru jag skulle kunna reda mig ur de
svårigheter, som jag under dagens lopp icke kunnat lösa.
Sedan jag numera fått mindre att tänka på, förefalla mig
dock dessa timmar skäligen tråkiga. För öfrigt vet jag
icke, hvad en djup sömn vill säga, och jag har aldrig
vaknat ur någon vare sig lång eller kort sömn, hvilken
del af dygnet som helst, utan att hafva vaknat från
en dröm.
Huru upptagen jag varit af mitt ämbete kan jag bäst
märka däraf, att mina personliga minnen från den tidigaste
delen af min lefnad framstå så mycket lifligare än under
den senare perioden, då de liksom blifvit tillbakaträngda
af de allmänna angelägenheterna. Jag föreställer mig
därför, att om dessa anteckningar komma att få några
intresserade läsare, så blir det första afdelningen, som läses helst
af dem, som söka <i>människan</i>, och den senare af dem,
som söka <i>statsmannen</i>. Måtte de icke finna båda alltför
skröpliga!

Vid tanken på att dessa blad möjligen komma att
läsas af många, som icke för mig hysa den ringaste
medkänsla, har det icke varit utan tvekan, som jag
oförbehållsamt och vidlyftigt blottat mina innersta känslor under
yngre dagar, hvilka man naturligast vill gömma for sig
själf och allra minst vill lägga fram för offentlig kritik.
Då emellertid mitt syftemål varit att efter förmåga
framställa hela min personlighet, har jag icke kunnat förbigå
något så däruti ingripande som t. ex. min kärleks historia,
och skulle jag skrifva något därom, så kunde det icke
blifva alltför torrt och knapphändigt, i synnerhet som jag
från min förlofningstid har skriftliga aftryck kvar af hvad
jag då kände. Jag blyges icke heller för dessa känslor,
och det vill synas mig, att äfven för dem, hos hvilka jag
icke kan påräkna någon sympati i detta afseende, det borde
kunna vara af något psykologiskt intresse att se, huru det
funnits någon värme på djupet äfven hos den, som i
allmänhet uppfattats såsom mera än vanligt lugn och kall.

<img></img>
</chapter>
<chapter name="Uppslag till representationsförändringen (1861-1862)">
<table o>
<td c><h2><small>UPPSLAG TILL REPRESENTATIONSFÖRÄNDRINGEN.</small></h2>
<td c>--
<td c><b>1861—1862.</b>
</table>

Efter att hafva samtalat några gånger med kungen om
nödvändigheten af en representationsförändring, tog jag det
första steget i denna fråga, genom att till honom
öfverlämna följande promemoria:

<tab>»U. P. M.

Efter erhållen befallning att skriftligen uppsätta min
åsikt angående representationsfrågan, får jag i största
korthet sammanfatta den sålunda:

Ståndsrepresentationen är en föråldrad institution, hvars
upphäfvande endast är en tidsfråga.

Behofvet af dess upphäfvande visar sig starkt, icke
blott i split emellan stånden, som söndrar folket och
förlamar dess kraft och som genom det hat, prästeståndet
såsom politiskt stånd ådrager sig, hotar svenska kyrkans
bestånd, utan äfven i omöjligheten af en stark regering,
hvilken måste äga ett säkrare stöd af representationen, än
som kan vinnas, när densamma är delad i två lika mäktiga
partier, hvilka af ståndsintresse eller ståndshat göra nästan
allt till partifrågor.

Sedan rationellare representationssätt med fördel
antagits af hela det öfriga Europa, med undantag af
England, hvarest aristokratien med all sin rikedom lyckats
bibehålla sig i sitt öfverhus endast därigenom, att den afstått
från allt väsentligt inflytande, framför allt i
beskattningsfrågor, synes tiden vara inne att företaga reformen jämväl
i Sverige, där orättvisan att lämna halfva beskattningsrätten
åt två privilegierade stånd kan under oroliga tider blifva
ett farligt agitationsämne.

Endast omöjligheten att kunna på laglig väg
någonting för reformen uträtta är vid sådant förhållande giltig
ursäkt för regeringen att i denna fråga förhålla sig
overksam, men äfven under förutsättning af en sådan
omöjlighet får en regering icke vara utan en mening i landets
viktigaste fråga, och om den vill påräkna någon aktning
vare sig af lika eller olika tänkande, måste den öppet
uttala denna sin mening.

Regeringen har härvid att förklara sig antingen för
dem, som endast successivt vilja genomföra reformen, eller
för dem, som på en gång vilja taga steget fullt ut.

Ett öfvergångsförslag, i hvilket de nuvarande
privilegierade stånden ingå såsom elementer, äger dock sannolikt
icke större utsikt till framgång än ett förslag, byggdt på
den nya europeiska statsrättens grundsatser, och skulle,
äfven om det ginge igenom, icke tillfredsställa nationen utan
genast utsättas för enahanda påtryckning, som äger rum
emot den nuvarande representationsformen.

Ett förnuftigt förslag, utgående från samfälda val, äger
visserligen icke heller stor utsikt till framgång genast, men
det har framtiden för sig och vinner flera anhängare hvarje
dag. Dess framgång kan möjligen påskyndas därigenom,
att regeringen ställer sig på dess sida, och om det ändå
faller, är regeringens ställning inför nationen och inför
Europa dock bättre, än om dess fall kan tillräknas
regeringens verksamhet eller overksamhet.

Det viktigaste i saken är antagandet af grundsatsen
om samfälda val. Begränsningar och kvalifikationer vid
dess tillämpning äro visserligen nödvändiga, men på
utstakningen däraf ligger mindre vikt, än man i allmänhet
föreställer sig, ty så snart icke skilda intressen utbrytas
och ställas emot hvarandra, gör sig oftast i viktigare frågor
ett allmänt tänkesätt gällande hos pluraliteten af så väl
förmögnare och mindre förmögna som mera och mindre
bildade.

Ett tvåkammarsystem torde dock vara lämpligast för
att förekomma ensidiga och förhastade beslut, men båda
kamrarna böra utgå från folket i dess helhet och ej från
så beskaffade olika valkorporationer, att den ena
representerar det högre och den andra det lägre i samhället,
hvarigenom blott utbrott af samhällets farligaste inre strid
framkallas.

Med begagnande, så vidt möjligt är, af det bestående,
synes den ena kammaren med lätthet kunna sammansättas
af representanter för landet, valda på samma sätt som
bondeståndets, och för städerna, valda såsom borgarståndets;
endast med valrättens utsträckning utan afseende på stånd
och med de modifikationer af rösträtten, som möjligen kunna
föranledas af en ny kommunallag, stiftad af konung och
ständer.

Den andra kammarens ledamöter, hvilka böra utses
för längre tid och för hvilka de kvalifikationer fordras,
som trygga bildningens och förmögenhetens talan, kunde
måhända lämpligast väljas af landstingen, därest sådana
komma till stånd, men i annat fall länsvis af
sockennämndernas eller kommunernas ordförande såsom
själfskrifna elektorer.

I fråga om detaljerna har jag emellertid icke nu att
uttala någon bestämd mening, hvilken jag dessutom, om
jag än ägde den, vore benägen att i viss mån foga efter
andras; men i det väsentliga är min mening så fast, att
jag såsom justitiestatsminister finner mig pliktig att såsom
mitt förnämsta mål arbeta för reformen och söka förbereda
de åtgärder, som kunna på regeringen ankomma; i följd
hvaraf jag ock måste lämna ämbetet, om icke regeringen
vill lägga sin moraliska vikt i vågskålen till förmån för
reformen och är beredd att handla, så snart sådant med
någon utsikt till framgång kan ske,

<table o>
<td><sp>Louis De Geer.</sp>
</table>

<tab>Stockholm den 16 juli 1861.»

Då jag nu genomläser denna framställning, finner jag
motiveringen teoretiskt tämligen tarflig och vissa
förutsättningar oriktiga, men det hela uppskattar jag ännu såsom
utgånget ur en sund praktisk instinkt af hvad som borde
göras för att betrygga det svenska samhällets lagbundna
bestånd.

När jag lämnade min promemoria till konungen, tillade
jag muntligen, att om han icke delade min åsikt och ville
tillåta, att reformarbetet af regeringen företogs, anhöll jag
att få anmäla mig till erhållande af landshöfdingeplatsen i
Växjö, som grefve Mörner förklarat sig sinnad att lämna;
och ville jag i sådant fall, för att icke vålla konungen
något obehag, alldeles icke omnämna anledningen, hvarför
jag lämnade statsministersämbetet. Kungen sade sig vilja
betänka saken, till dess han återkom från en resa, som han
just då ämnade företaga till södra delarna af riket, Norge
och Frankrike.

På utresan träffade han i Norrköping den då just till
vår minister i Köpenhamn utnämnde Henning Hamilton,
hvilken han bad resa till Stockholm för att öfvertala mig
att afstå från mitt yrkande om representationsfrågans
upptagande till behandling. Hamilton kom också till mig på
Drottningholm och sökte under flera timmars samtal ärligt
fullgöra kungens uppdrag. Jag gick aggressivt till väga
vid mitt försvar och sökte i stället öfvertala Hamilton att
omfatta reformsaken och sätta sig i spetsen därför. Ett
och annat ögonblick trodde jag det icke omöjligt att lyckas,
men slutet blef, att hvar och en vidblef sin mening. Jag
har återfått originalet till min promemoria, och jag vill
minnas, att det var Hamilton, som lämnade mig det, men
möjligen var det kungen själf vid ett senare tillfälle. Han
trodde sig stundom helt och hållet komma ifrån en
oangenäm sak, om han blott kunde få förslagsställaren att
återtaga sitt papper.

Anländ till Växjö bad kungen grefve Mörner låta med
sin afskedsansökning anstå, hvarmed han afsåg att aflägsna
all enskild anledning för mig att påskynda frågan.


Efter återkomsten från Paris berättade kungen, att han
rådgjort i ämnet med kejsar Napoleon, och denne, som
sympatiserade med Karl XV:s skandinaviska funderingar,
hade rådt honom att låta göra ett liberalt
representationsförslag färdigt men icke framlägga det förrän i något för
den skandinaviska frågan gynnsamt ögonblick, då dennas
lösning kunde underlättas genom den allmänna entusiasm,
som representationsförslaget borde framkalla. Jag kunde
dock icke biträda denna mening utan förklarade, att jag
ansåg representationsfrågan böra behandlas såsom en sak
för sig, oberoende af den skandinaviska, och kunde icke
afstå från att i öfverensstämmelse därmed handla, så framt
konungen icke entledigade mig från mitt ämbete.

I januari 1862 antydde jag för första gången
offentligt mina planer att taga mig an representationsfrågan, uti
svaret till en deputation, som till mig öfverlämnade en
mängd med talrika underskrifter försedda petitioner om en
ny representation. Detta svar, som infördes i Post- och
inrikes tidningar, var af följande lydelse:

»Fäderneslandets behof af ett tidsenligare
representationssätt framstår för mig lika oafvisligt som för eder och
de många, för hvilka I uppträden. Det är min fasta tro,
att en reform, utförd i den riktning, som med framgång
blifvit beträdd icke blott af de med oss närmast besläktade
folken utan af nästan hela det öfriga Europa, skulle
bidraga att göra det svenska folket enigt och starkt samt
medföra mindre vådor än dem, som äro att förvänta af
ståndsrepresentationens bibehållande. Med denna
öfvertygelse skulle jag icke kunna stå till svars för mig själf,
om jag, på den plats jag nu innehar, försummade något
lagligt och hederligt medel, hvarmed jag kunde befrämja
reformens genomförande. Endast i omöjligheten att förmå
någonting uträtta, har jag hittills funnit ett giltigt skäl för
regeringens overksamhet i detta afseende. Jag skulle
öfverskatta vikten af den opinionsyttring I, mina herrar,
frambären, om jag däruti såge ett bevis, att denna
omöjlighet numera upphört. Den är dock ett tidens tecken, som

i förening med andra berättigar till den förhoppning, att
vi med allt större och större steg nalkas den tidpunkt, då
frågans lösning på ett sätt, som så vidt möjligt är förliker
anspråken på allmän rätt med allmän säkerhet, kan med
någon utsikt till framgång åtminstone försökas. Såsom ett
sådant tidens tecken skall jag med tillfredsställelse för Kongl.
Maj:t anmäla den nu ingifna petitionen.»

Detta yttrande gjorde visserligen något uppseende men
tycktes i allmänhet icke ansetts hafva varit fullt allvarligt
menadt; och konungen själf visade mig icke i anledning
däraf något missnöje. Jag tror knappt, att han med ett
enda ord talade med mig om hela petitionen. Mina
kolleger hade ingenting emot, att saken togs till behandling,
men förbehöllo sig full handlingsfrihet till dess de fått se,
hvad jag hade att föreslå. Kungen själf förklarade, att
han var öfvertygad om nödvändigheten af en
representationsförändring, icke grundad på stånd, och möjligen kunde
medgifva upphörandet af adeln, representerad såsom stånd,
men att mycket annat återstod att tala om. Han ville gå
så långt han kunde i eftergifter men fordrade också sådana
å andra sidan tillbaka. Kunde vi komma öfverens om ett
förslag, så borde det framläggas, men icke ett ord finge
sägas därom i trontalet till nästa riksdag, ty därmed
äfventyrade man adelns opposition, utan att man ännu vore viss
om vänsterns fasta understöd.

<img></img>
</chapter>
<chapter name="Åren 1862 och 1863">
<h2><small>ÅREN 1862 OCH 1863.</small></h2>
<h2><small><small>--</small></small></h2>

Sedan statsrådet Stang inträdt i den norska konseljen
och genom sin öfverlägsna personlighet blifvit själen i
densamma, kom unionsfrågan in på ett bättre spår. Norska
regeringens utlåtande öfver mitt förstnämnda förslag hade,
efter Birch Reichenwalds afgång men före Stangs inträde,
blifvit insändt till Stockholm, sedan häntydningen på
svenska statsrådens förändrade mening blifvit utesluten. Det
innehöll en vidlyftig vederläggning af hvad jag anfört och
slutade, under åberopande af stortingets adress, med ett
bestämdt afstyrkande af den af mig föreslagna
revisionskommitté.

Jag föredrog detta utlåtande i sammansatt statsråd den
18 februari och upptog det till bemötande, men då
meningen i Norge för tillfället var uppenbart obenägen att
ingå på en revision, som i alla fall icke kunde genomföras
utan Norges samtycke, hemställde jag, att med frågan
måtte anstå, ehuru jag påvisade faran af att de söndrande
krafterna under tiden icke skulle blifva mindre verksamma
än de försonande. Hela svenska statsrådet, liksom norska
statsrådsafdelningen i Stockholm, instämde i det slut jag
föreslagit.

Uppgiften blef nu än en gång, att konungens beslut
måtte så affattas, att det tillmötesgick den svenska
riksdagens fordran på en revision utan att ogilla dess därför
fastställda grunder, men på samma gång icke om dessa
grunder uttalade något, som stod i sådan strid mot
stortingets adress, att Norges samtycke ens till bildandet af en
revisionskommitté blefve omöjligt. Stang och jag hade i
förväg därom underhandlat, och han hade uppgjort utkastet
till konungens diktamen, i hvilket jag sedermera gjort några
smärre jämkningar. Kungen accepterade ock detta
diplomatiskt affattade aktstycke, som icke afsåg att i något
afseende slita tvisten men att undanrödja hindren mot att på
neutral grund begynna att arbeta på ett fredsfördrag.
Sålunda heter det i detta diktamen, »att revisionen icke bör
vara bunden vid vissa förut bestämda punkter och att de
nya bestämmelserna icke allenast böra hvila på den
principiella likhet, som måste utgöra grunden för föreningen
emellan två fria och själfständiga folk, utan att de också
måtte affattas med försiktigt hänseende till det bestående
och blott åsyfta att förbättra detta i de riktningar, där
förbättring påtagligen kräfves.»

Syftemålet uppnåddes äfven. Det påföljande stortinget
uttalade ett erkännande, att en revision kunde företagas på
de villkor, som i kungens diktamen blifvit uttalade, och
hade sålunda återkallat den protest mot tillsättning af en
revisionskommitté, som i adressen blifvit förkunnad. På
den svenska riksdagen väckte grefve Anckarsvärd ungefär
samtidigt en motion om att, då Norge vägrade att inlåta
sig på den af honom fordrade revision, åt en af svenska
män tillsatt kommitté borde uppdragas att utarbeta förslag
till en förbättrad unionsakt. Men denna motion blef
afslagen, och man syntes äfven i Sverige vara tillfredsställd
med den utgång, saken för tillfället erhållit.

En af dem, som från början ifrigt sträfvade att komma
till ett godt förstånd i unionsfrågan utan att någotdera riket
skulle offra något af sin värdighet, var Sibbern, som var
en af de varmaste vänner till föreningen af alla jag känt.
Såsom norsk statsminister var han äfven af synnerligen
stort värde för de förenade rikenas utrikes politik. Han
var en utmärkt diplomat, lika insiktsfull och fin som
klarseende. Hans stora försiktighet var en stundom väl

behöflig motvikt emot den snabbhet, hvarmed Manderström
alltid var färdig att fatta sitt beslut. Skulle jag hafva
något att emot Sibbern anmärka, så vore det måhända hans
benägenhet att hellre säga sin mening i undfallande ord
än att sjunga den rent ut. Mig omfattade han med lika
mycken vänskap, som hans fru skänkte min hustru, och
deras hus var ett af dem, med hvilka vi utom släkten
plägade förtroligt umgänge. Med sitt poetiska sinne skulle
Sibbern säkert blifvit en framstående lyrisk poet, om han
därom lagt sig vinn.

Då jag första gången lämnade statsrådet skref han till
mig några verser, däraf den sista lydde så:

<poem>
»Og end en Hilsen fra en gammel Ven!
Vort Venskab födtes under Kamp og Kvide.
I tvende Leire var vi, for at stride,
men Kampen standsed, Gud være Lov! itide,
og vi blev fuldtroe Venner efter den.»
</poem>

<h2><small><small>--</small></small></h2>

Den 21 mars 1862 utfärdades de nya kommunallagarna,
hvilka så mäktigt bidragit att i samhällsafseende utveckla
det svenska folket. Dessa lagar ansågos då ännu tillhöra
konungens ekonomiska lagstiftning, och öfver de förslag,
som blifvit af en kommitté utarbetade, hade blott
riksdagens yttrande blifvit infordradt. Riksdagen hade gillat
hufvudgrunderna men framställt sina anmärkningar, och
det hela bearbetades nu i civildepartementet samt föredrogs
af Lagerstråle, som därigenom inlagt en synnerligen stor
förtjänst.

Omsättningen i konseljen fortgick äfven detta år, i det
Magnus Björnstjerna i mars månad afgick till ett ledigt
generalsbefäl och ersattes af Reuterskiöld. Björnstjerna hade
varit en allmänt aktad krigsminister med mycken fasthet i
karakteren och värdighet i sitt väsen. Han hade lyckats
genomföra en ny beväringslag, som bättre ordnade denna
institution, och erhålla anslag till öfning af två årsklasser i
stället för en. Rättigheten att genom betalning vinna
befrielse från öfningarna bibehölls, och de därför inflytande
medlen skulle användas till att åt eliter gifva en
fullständigare militärisk utbildning.

Björnstjerna var en angenäm kollega, med ett orubbligt
lugn, och vanligen vid ett förträffligt lynne, ehuru han
hade den mest pessimistiska uppfattning om allt, hvad som
skulle komma att i framtiden inträffa.

Fram på sommaren lämnade äfven Ehnemark konseljen
och blef utnämnd till befälhafvande amiral i Karlskrona.
Han var en hedersman och en samvetsgrann chef för flottan.
I sina yngre dagar hade han lidit mycken smälek för hvad
man kallade »det misslyckade försöket att öfversegla
Jutland». Han hade nämligen fört excellensen Wetterstedt
på en fregatt till Frankrike, och på hemvägen fastnade
han, till följd af kompassens missvisning, på ett sandref
utanför Jutland, där fartyget sönderslogs. Han rapporterade,
att Kongl. Maj:ts fregatt, till följd af en outredd naturkraft,
låg ett vrak på jutska kusten. »En outredd naturkraft»
blef sedan ett bevingadt ord, som användes om alla
möjliga missöden. Det erkändes likväl af sakkunniga, att
ingenting egentligen kunde läggas Ehnemark till last, och
han bibehöll sitt förut förvärfvade anseende såsom en
duglig sjöman.

Valet till hans efterträdare föll på Platen, som varit
sjöminister en gång förut, och sedan jag fått konungens
samtycke, for jag en morgon med ångbåt till Upsala, där
jag visste, att Platen för dagen befann sig, och gjorde på
en timme upp saken med honom, hvarefter jag återvände
med en annan ångbåt till Stockholm, och kunde samma
afton för kungen, som då satt i Logården, aflägga
berättelse om den lyckliga utgången af min beskickning. Innan
järnvägen fanns, var det sällsynt att kunna på dagen resa
fram och tillbaka mellan Stockholm och Upsala, om man
hade där något af vikt att uträtta, och att värfva någon
oförberedd till statsråd, plägade i vanliga fall icke gå
så fort.

Därmed var nu den konselj färdig, som sedan utan
meningsskiljaktighet framlade representationsförslaget.


För denna sommar hade jag af den s. k. skånske
prinsen, Bergman, hyrt hans villa Skansen på Djurgården,
belägen högst upp på berget emellan d. v. Blå porten och
Hasselbacken, från hvilka båda ställen en kraftig musik
ljöd hela eftermiddagarna och sammanflöt på Skansen i de
mest skärande dissonanser. Det var under afhörande af
dessa missljud, som jag författade grunderna till
representationsförslaget. Men till tröst hade jag från fönstren en
präktig utsikt öfver Stockholm och inomhus mina små
tvillingar, som rullade sig på ett täcke, gladt lekande med
sina äldre bröder.

Samtidigt hade jag mycket annat att tänka på.
Regeringen hade före riksdagen tillsatt en kommitté för att
utarbeta förslag till en ny konkurslag, och denna kommitté
arbetade under hand med norska jurister, för att om
möjligt vinna likformighet uti de förenade rikenas
konkurslagstiftning. Detta gick också sedermera i fullbordan, så att
den satiriske advokaten Duncker, som var en af de norska
kommitterade, vid ett besök hos mig, med häntydning på
de andra differenserna rikena emellan, sade, att »nu hafva
vi åtminstone kommit så långt, att vi kunna göra "fallit"
tillsammans». Kommittéens förslag hade emellertid icke ännu
hunnit granskas af Högsta domstolen, förrän motion väcktes
vid 1860 års riksdag om antagande af kommittéens förslag,
och detta bifölls af riksdagen. Vid granskning sedermera
i Högsta domstolen erkände väl pluraliteten riktigheten af
de flesta hufvudgrunderna i förslaget, men fyra ledamöter
afstyrkte detsammas antagande på grund af framställda
anmärkningar. Jag var öfvertygad om förslagets företräde i
sin helhet framför gällande lag och förutsåg stora
svårigheter vid att för riksdagen ännu en gång framlägga en så
omfattande författning i ett ämne, angående hvilket så liten
sakkunskap där fanns. Men jag hade också stor
betänklighet att tillstyrka sanktion å lagen emot Högsta domstolens
afstyrkande, i synnerhet som jag icke kunde neka
befogenheten af flera bland dess anmärkningar. Jag genomgick
därför det hela med mina två vänner Berg och Carleson,

hvilka båda nu voro justitieråd men icke deltagit i
granskningen af konkurslagen; och då vi alla tre kommit till det
slut, att förslaget borde bifallas, ställde jag om, att Berg och
Carleson blefvo de justitieråd, som skulle vara närvarande
i konseljen, då ärendet där föredrogs. Med beräkning af
deras röster blefvo fyra från domstolen för bifall och fyra
för afslag, hvarpå lagen sanktionerades och utfärdades.

Bland de propositioner, som på mitt departement
gjordes färdiga till nästa riksdag, var en hel ny strafflag. Dess
grundsatser voro till stor del redan genomförda i särskilda
författningar, som omfattade grupper af vissa brott. Lagens
redaktion utfördes af min byråchef för lagärenden, Klas
Rabe. Då jag, efter Högsta domstolens granskning,
föredrog lagen i konseljen, inträffade det, att två af mig
föreslagna paragrafer (16 kap. 8 och 13 §§) kasserades af
kungen och andra insattes på stället, enligt en af
justitierådet Södergren föreslagen lydelse. Efter mitt förslag skulle
nämligen den, som <i>pådiktade</i> en annan gärning, som utan
att vara enligt lag straffbar vore för hans goda namn och
rykte menlig, vara straff underkastad men ägde rättighet
att sig från ansvar fria genom att bevisa sanningen af sitt
tillmäle. Men enligt lagen, sådan den med Södergrens
redaktion godkänts af Högsta domstolens pluralitet, af
statsrådet, med undantag af mig, och af konungen samt
sedermera af rikets ständer, är det förbjudet att om en annan
uttala något, som är förklenligt för hans goda namn och
rykte, äfven om det icke allenast kan bevisas vara sant
utan till och med är erkändt, därom all bevisning förbjudits.
Förgäfves åberopade jag, att jag hade på min sida
lagkommittéen och lagberedningen samt inom Högsta
domstolen Berg och Qvensel jämte nästan alla utländska lagar.
Södergren hade i så hemska färger målat alla de skandaler,
som skulle uppstå, om man tilläte bevisning om sådant, som
borde skyddas med hemmets helgd, att hans mening segrade.
Under de lifliga debatterna härom framhöll Manderström,
att efter min § ägde man t. ex. intet skydd emot att blifva
beskylld för äktenskapsbrott. Jo, genom att icke begå det,

svarade jag. Ännu i dag är jag glad att icke vara
ansvarig för dessa paragrafer i vår strafflag,
emedan jag finner det upprörande att stadga straff
för det man talar sanning. Rättvisligen måste
jag dock medgifva, att detta stadgande icke, så
vidt jag vet, hittills medfört många olägenheter i
tillämpningen. Men detta kommer sig däraf, att den
allmänna moralen är strängare än lagen och att man
sällan vågar trotsa den med att åtala någon för
det han yttrat något, som hela världen vet vara
sant. Polismästaren Wallenberg har dock berättat
mig, att han under rannsakningen om något upplopp
i Stockholm, ej långt efter det nya strafflagen
trädt i kraft, offentligen uppgifvit, att en af de
misstänkta på en källare fällt ett förargelseväckande
yttrande, hvars omförmälande denne ansett för sitt
goda namn förklenligt och för hvilket han därför yrkat
ansvar. Wallenberg förmälde, att mera än tjugu vittnen
kunde intyga, att yttrandet blifvit fälldt, men som
lagen därom icke tillät bevisning, blef Wallenberg
dömd till böter.

Förslag till en ny sjölag utarbetades ock i
mitt departement af professor Rabenius, såsom
särskildt tillförordnad föredragande. En föregående
kommittés arbete var redan antikveradt, och
Rabenius fick mest stödja sig på de nyaste utländska
sjölagarna. Propositionen härom gillades sedermera
i det väsentligaste af riksdagen, dock efter ett
häftigt motstånd af Erik Sparre med flera.

Med anledning af riksdagens förarbeten skref
C. G. Strandberg till största delen en proposition
om kyrkomöte, som sedan med några mindre förändringar
blef lag.

Med förbigående af åtskilliga andra
kungliga propositioner, återkommer jag till
representationsfrågan. De af mig författade grunderna
förelades statsrådsberedningen, där likväl någon
strängare kalfatring icke på detta stadium ägde
rum. De godkändes såsom ett lämpligt uppslag för
vidare förhandlingar i ämnet, och jag öfverlämnade
dem därefter till konungen.

Från hvad som sedermera blifvit grundlag, voro
de förnämsta afvikelserna i dessa grunder: att
arrendatorer där
icke blifvit insatta såsom en särskild klass
valberättigade till andra kammaren; att riksdagsmännen
i båda kamrarna skulle erhålla arfvoden; att kamrarna
själfva skulle utse sina talmän; att vid gemensamma
omröstningar de yngste af den talrikaste kammaren
skulle afhålla sig från omröstningen, så att lika
stort antal från hvardera kammaren i densamma deltoge;
samt att statsutskottet jämväl skulle öfvertaga
bevillningsutskottets göromål.

Kungen lämnade mig tillbaka detta exemplar af
grunderna, försedt med några egenhändiga anteckningar,
men gaf mig särskildt några vidlyftigare anmärkningar,
jämväl af honom skrifna men påtagligen af någon
förfaren riksdagsman författade. Där bestreds bland
annat införandet af årliga riksdagar, hvarigenom man
hufvudstupa skulle kasta sig in i det parlamentariska
styrelsesättet. Landstingen borde blott få utse en
del af första kammaren; den andra delen borde helst
tillsättas genom val inom adeln, med biskoparne såsom
själfskrifna, eller, om detta icke lät sig genomföras,
utses af konungen, hvarigenom antalet i båda kamrarna
kunde göras lika. Till andra kammaren borde den
gamla röstberäkningen efter skatt bibehållas. Det
borde öfvervägas, om icke borttagande af arfvodet
för första kammarens ledamöter innebure en säkrare
garanti än förmögenhetskvalifikationer. Talmännen
borde af konungen nämnas.

I en promemoria, hvartill jag har kvar konceptet,
sökte jag gendrifva de flesta af dessa anmärkningar
och bifogade därvid ett alternativ angående
röstberäkning för andra kammaren, enligt hvilket
denna skulle ske efter de i kommunalförfattningarna
stadgade grunder, så framt icke samtliga till ett
valdistrikt hörande kommuner beslöto, att rösterna
skulle för alla beräknas lika.

Härpå lämnade kungen mig ytterligare anmärkningar,
däruti han vidhöll, att kungen borde utse en del af
första kammaren och talmännen; han gaf företräde åt
medelbara val till andra kammaren och förkastade
alternativet, att kommunerna skulle få afsäga sig
röstberäkningen efter skattegrund.

Jag delgaf ock mina grunder för förslaget åt
åtskilliga riksdagsmän, hvaribland jag erinrar
mig Ehrenheim, Bennich, riksarkivarien Nordström,
hvilka sedan endast muntligen sade mig sina tankar,
Nordström då ganska vänligt och uppmuntrande, samt
vidare rådman Björck, häradshöfding Carlén och, på
egen särskild begäran, Gösta Posse, hvilka skriftligen
meddelade mig sina anmärkningar.

Sedan grunderna härefter undergått några jämkningar,
uppdrog jag åt min expeditionschef Dreijer att i
öfverensstämmelse med dem samt med ledning för öfrigt
af gamla riksdagsordningen och 1848 års kungliga
representationsförslag redigera ett fullständigt
förslag till ny riksdagsordning, hvilket han
fullgjorde till min stora belåtenhet. Med den kinkiga
redaktionen af några paragrafer i regeringsformen,
som måste ändras, hjälpte mig ock Carleson.

Förslaget diskuterades därpå omständligt i
statsrådsberedningen, däruti Gripenstedt och
Lagerstråle mest deltogo, och slutligen inför
konungen, som icke syntes nöjd med det hela, hvarpå ej
var att undra, då statsrådet ansåg sig icke kunna gå
in på större delen af de af honom önskade ändringar,
af hvilka jag gärna skulle biträdt en och annan,
om jag icke trott mig veta, att framgången af det
hela därigenom skulle omöjliggöras. Troligen ansåg
kungen nu förslagets framläggande icke medföra så
stort obehag, som mitt afskedande skulle föranleda,
då detta numera svårligen kunnat ske. utan att
anledningen därtill blifvit känd; och han medgaf
slutligen förslagets framläggande för riksdagen,
så framt tillsättningen af konstitutionsutskottet
blefve sådan, att det kunde påräknas att få förslaget
förklaradt hvilande.

Äfven tillät han, att i trontalet fick inkomma en
fras om behofvet af en representationsförändring,
men utan löfte att något förslag under samma riksdag
skulle framläggas.

Sedan riksdagen sammanträdt, lämnade jag till
ärkebiskop Reuterdahl afskrift af de §§ i förslaget,
som rörde riksdagens ställning till kyrkan och bad,
att han efter samråd med dem af prästeståndet, som
han själf utsåge, ville
säga mig sin tanke. Först efter det förslaget var
anmäldt till statsrådsprotokollet, men dock innan det
var justeradt, skickade han mig sina »observanda», som
innehöllo den skarpaste protest mot den af riksdagen
beroende ställning, som i förslaget blifvit åt kyrkan
anvisad och däruti bland annat förekom följande:
»Hellre än att emottaga detta, böra kyrkan och dess
insiktsfulla och allvarliga tjänare låta utvisa sig
ur staten och åtnöja sig med den tolerans, som judar
och hedningar åtnjuta, och åt staten öfverlämna
den lycksaligheten att vara till utan kyrka och
således utan kristlighet, alldenstund kristlighet är
från kyrka oskiljaktig.» Bland de fordringar, som
här för öfrigt framställdes, var, att liksom 114 §
regeringsformen jämte annat innehåller, att det forna
prästeståndets privilegier icke kunna ändras utan
både riksdagens och kyrkomötets samtycke, så borde
det stadgas, att 114 § själf icke finge ändras utan
kyrkomötets samtycke och att för kyrkomötets samtycke
i dessa frågor skulle fordras bifall af så väl dess
prästerliga som dess lekmannaafdelning, uti af hvar
för sig afgifna yttranden.

Enligt enskildt bref af Reuterdahl hade i detta
utlåtande deltagit, utom honom själf, biskoparne
Annerstedt, Bring, Anjou och Millén samt doktorerna
Wensjoe, Rundgren, Tellbom och Ljungdahl, hvarjämte
han försäkrade, att ett vida större antal skulle
instämt, om flera hunnit tillkallas.

Dessa anmärkningar föranledde ingen ändring i
förslaget, som i dessa delar öfverensstämmer med
nu gällande grundlags ordalydelse, men gåfvo mig en
försmak af häftigheten i de strider, jag skulle få
att utkämpa.

Under tiden hade jag författat motiver att intagas
såsom mitt yttrande till statsrådsprotokollet. Äfven
dem underställde jag Carlesons skarpa kritik. I
statsrådsberedningen gjordes också en och annan
förbättring, af Lagerstråle mest i sak och af
Gripenstedt mest i form.

I medlet af januari 1863 aflämnades propositionen till
riksstånden, sedan konstitutionsutskottet blifvit
så sammansatt, att de ultrakonservativa däruti icke
fingo pluralitet.

Bland alla andra fel, som blifvit lagda förslaget till
last, är äfven att det skulle vara <i>doktrinärt</i>. Intet
omdöme torde dock äga mindre grund än detta. Med mera
skäl kunde Hamilton i sin broschyr mot förslaget
påstå, att »uti det hvilande förslaget har <i>icke
någon grundsats blifvit genomförd</i>, utan synas där
delvis tillämpade nästan alla, äfven de mest stridiga
åsikter, som vid en representations bildande kunna
göra sig gällande.»

Härpå svarade jag i min broschyr: »Statsmannens
uppgift vore lätt att lösa, om den blott bestode
uti att yrka ett konsekvent genomförande af en viss
grundsats. Hvilken som helst kan t. ex. fordra
jämlikhet utan alla inskränkningar, och lika ringa
konst fordras att konstruera samhället på den
turkiska grundsatsen, att allt skall lyda härskarens
vilja.

Hela det konstitutionella statsskicket utgör
redan till sin idé icke annat än en modifikation
af olika grundsatser, och formerna därinom för
nationalrepresentationen kunna härifrån icke utgöra
något undantag. Ännu större modifikationer måste
framtvingas af afseendet på bestående förhållanden;
och bevisen på en representationsforms förtjänster
få icke sökas i det mer eller mindre konsekventa
genomförandet af vissa grundsatser utan i dess
praktiska resultater.»

I själfva verket saknade jag tillräcklig teoretisk
underbyggnad för att jag skulle kunnat, om jag
också velat, uppgöra ett förslag på hvad man menar
med doktrinär grund. För hvarje föreslaget stadgande
tänkte jag tvärt om uteslutande på hvad som var
praktiskt och nyttigt, med förenadt afseende på
det bestående, på förut uppgjorda svenska förslag,
t. ex. det af grefve Spens, och på hvad jag trodde
af den upplysta allmänna meningen fordras. Först
sedan förslagets grunder voro uppgjorda, började jag
studera utländska författningar och några teoretiska
arbeten, såsom Tocquevilles, Guizots och Stuart Mills,
allt för att finna motiver för det förut upprättade
förslaget.

Vid första riksdagen åstadkom den kungliga
propositionen icke synnerligen stor
uppståndelse. De, som ville
dess fall, sparde sina krafter till den
afgörande riksdagen och hoppades nog, att
det då utan synnerligt stor svårighet skulle
kunna förpassas samma väg som alla föregående
förslag. Borgar- och bondestånden uttalade sin
förtjusning och sände tacksägelsedeputationer
till kungen. Manderström fick kungens uppdrag att
författa svaren därpå. På mitt förslag insköt han
häruti dessa ord: »Förslagets genomförande kräfver
af tvenne stånd uppoffrandet af en för dem dyrbar
medborgerlig rättighet, hvilken de själfva icke
förverkat. Låtom oss alltid ihågkomma, att nationens
tacksamhet i främsta rummet tillkommer dem, som
nedlägga, icke dem som begära de största offren på
fäderneslandets altare.» 

Konstitutionsutskottet
antog förslaget att hvila till nästa riksdag och
vid sådant förhållande underkastades det icke nu
ståndens beslut. Ett par af adelns ledamöter i
utskottet och alla prästeståndets hade reserverat
sig, de sistnämnda i samma tonart som Reuterdahls
observanda. I ett längre skriftligt anförande på
riddarhuset sökte jag vederlägga reservationerna.

<h2><small><small>--</small></small></h2>

Under tiden hade, kort efter riksdagens början, som
inträffade den 3 november 1862, konung och ständer
följts åt till Göteborg för att inviga järnvägen
dit, hvilket föranledde en rad af storartade och
imponerande festligheter. Första nattkvarteret
togs i Örebro, där jag fick ett vänligt kvarter
hos fabrikör Elgerus, med hvilken jag varit kamrat
i Linköpings skola och som då var den förnämsta
afnämaren af mina teatermanuskripter. Sedan hade
jag knappt sett honom, ehuru tidningen Friskytten
serverat en lustig berättelse om huru Elgerus, hvars
namn väl icke var fullständigt utsatt men som ändå
var omisskänneligen utpekad, hade en dag mött mig
på Norrbro, då vi kommit i förtroligt samspråk och
på ömsesidiga frågor förklarat, att vi slagit oss
någorlunda bra ut i lifvet båda två. Han hade därpå
bjudit mig på frukost i operakällaren, men jag var för
tillfället hindrad och bad honom i stället dagen därpå
äta frukost hos mig i Öfre Bangränden. När han där
inställde sig, blef han till sin högsta öfverraskning
af en jägare införd till hans excellens
justitiestatsministern och igenkände i honom
sin gamle skolkamrat. Detta är ett exempel på de
mytbildningar, som så ofta uppstå och fästa sig
vid personer, som för tillfället äro populära. Om
Karl XV har jag hört otaliga sådana anekdoter,
bildade fullkomligt i hans stil men likväl mer än
apokryfiska. Äfven om min hustru gjorde något dylikt
sin rund, då det berättades, att kungen kommit till
henne på en slottsbal och, då han fann hennes utseende
något nedstämdt, sagt:

<poem>Hvarför så tyst och sluten?
Är hjärtat träffadt, vingen skjuten?</poem>

Hvartill hon skulle svarat:

<poem>Nej, jag är sömnig, det är knuten.</poem>

I motsatt riktning är mytbildningen icke
mindre verksam att beljuga de personer, som äro
misshagliga. Om Crusenstolpe och Lasse Hierta hörde
man i aristokratiska kretsar många anekdoter, som,
om de varit sanna, skulle stämplat dem såsom moraliska
missfoster.

I Falköping möttes festtåget af norska stortingets
deputerade, och en gående middag serverades där
med stor trängsel i stationshuset. Jag höll där på
att råka ut för ett ledsamt misstag. En svartklädd
man af ett anspråkslöst utseende stod väntande,
med en begagnad tallrik i handen. Jag tog honom för
en vaktmästare och skulle just räcka honom äfven
min tallrik, då borgarståndets talman, Schwan, som
märkte min afsikt, grep mig om armen och hviskade:
Det är Ueland, Norges mest betydande man.

Då jag i Göteborg träffade statsrådet Stang, voro
hans första ord till mig: Låd os arbeide tilsammen for
unionen. Jag räckte honom handen därpå, och vi höllo
båda ord, i det vi städse sökte, hvar i sitt land,
utjämna de svårigheter, som oupphörligt uppdöko vid
det revisionsarbete, som var i, görningen.

Under vistelsen i Göteborg dekorerades baron Nils
Ericson och flera af järnvägens byggmästare med
ordnar.
Många tyckte, att grefve Adolf Rosen äfven borde
vid detta tillfälle ihågkommas såsom den där tagit
initiativet till Sveriges järnvägar; men kungen
vägrade detta, oaktadt framställning gjordes af
åtskilliga framstående män. Platen frågade mig då,
om jag icke ville bedja kungen, emedan det skulle
särskildt i Göteborg göra ett gynnsamt intryck,
om Rosen icke blefve förbisedd. Jag lyckades. Rosen
blef kommendör af vasaorden, men Tornérhjelm sade:
Det trodde jag då icke, att du skulle rå på kungen
i en sådan sak, då han sagt nej åt mig och så många
andra. Det var föga mindre underligt, att han biföll
min anhållan, än att jag framställde den.

<h2><small><small>--</small></small></h2>

Jag hade på våren 1862 blifvit invald i svenska
akademien och på hösten i vetenskapsakademien. Äfven
i fråga om mitt inträde i den svenska försökte
man en mytbildning, och det skrefs i tidningar,
att jag förklarat mig icke mottaga valet, förrän
Talis Qvalis (Strandberg) blifvit invald, och
akademien hade däraf sett sig föranlåten att
gifva den mycket liberale skalden en plats bland
de aderton. Förhållandet var, att på samma gång
jag valdes, hade äfven så skett med Talis Qvalis,
innan jag visste om någotdera. Tvifvelsutan hade
jag för mitt inväljande till en stor del att tacka
den svaghet för blå band, hvaråt akademien i forna
tider stundom skattat och till försvar hvarför
hon kunde åberopa en föreskrift i sina stadgar,
att förbehålla platser äfven åt dem, som beklädt
rikets högsta ämbeten. Bland sådana funnos endast få,
som icke helt och hållet saknade litterära meriter;
och på mig kunde därför, mutatis mutandis, tillämpas
hvad som sades om presidenten i Svea hofrätt, Rosén,
som någon tid skötte organistbefattningen i en af
Stockholms kyrkor, att han var den utmärktaste
juristen af alla organister och den utmärktaste
organisten af alla jurister, hvaraf icke nödvändigt
följde, att han var någonting utomordentligt vare
sig som jurist eller organist. Beskow lät mig förstå,
att hvad som förskaffat mig akademiens enhälliga val
var mindre min föregående vittra
samhet än min ådagalagda stilistiska förmåga
i statsskrifter, hvarvid i främsta rummet mina
anföranden till statsrådsprotokollet i norska
frågan väckt uppmärksamhet. Om mina skrifter i
representationsfrågan då ännu hade sett dagen,
befarar jag, att deras stilistiska förtjänst icke
varit tillräcklig att bereda mig inträde i svenska
akademien. Med säkerhet hade åtminstone mitt val
då icke blifvit enhälligt såsom nu. Akademien är
nämligen, som Rydqvist en gång sade till mig, till i
hela sin grund konservativ; och en sådan uppfattning
är äfven naturlig för en institution, som har till
uppgift att bevara Sveriges stora minnen.

Den 20 december tog jag mitt inträde och höll öfver
min företrädare, Strinnholm, ett tal, som åtminstone
har den förtjänsten att vara, efter hvad jag tror,
det kortaste, som i denna akademi hållits under
detta århundrade. Det författades också samtidigt
med representationsförslaget. Talis Qvalis höll
samma dag sitt tal öfver Israel Hvasser, och min
gamle vän B. E. Malmström hälsade såsom direktör
oss båda. Ännu inkompetentare var jag visserligen
att komma in i vetenskapsakademien. Riksarkivarien
Norström lärer ock gjort ett försök att utestänga mig
genom att föreslå Richert, men förmodligen fann man,
att hans inväljande nu skulle komma alldeles för sent,
och valet föll på mig.

<h2><small><small>--</small></small></h2>

Några dagar efter representationsförslagets
framläggande anmäldes för statsrådet, att
vid bokslutet af räkenskaperna öfver konungens
hofförvaltning hade visat sig en brist, som icke
kunde betäckas utan en förhöjning af konungens
apanage, och att det därför var nödvändigt att af
rikets ständer särskildt begära minst en million,
fördelad på fyra årsterminer. Saken hade nog sin
riktighet men borde icke hafva varit obekant vid
statsregleringspropositionens uppgörande. Då nu vid
denna tidpunkt en särskild proposition härom afläts,
uppfattades det icke utan anledning så, som kungen
begärde förhöjningen såsom ett slags betalning för
representationsförslaget och i förhoppning,
att de eljest så nidska borgar- och bondestånden nu
skulle i glädjen vara benägna att lossa på pungen. Jag
fann icke tillräcklig anledning att motsätta mig
denna af Gripenstedt förut accepterade framställning,
ehuru den på mig gjorde ett obehagligt intryck, helst
det sades, att planen blifvit konungen ingifven af
enskilda rådgifvare, som icke önskade eller trodde
på representationsförslagets framgång och därför
ville smida, medan järnet var varmt. Det begärda
anslaget blef emellertid utan motstånd af rikets
ständer beviljadt.

Regeringens största bekymmer under år 1863 härflöto
icke från den inrikes politiken utan från den
utländska. Den danska frågan sysselsatte under hela
året vårt utrikesdepartement, ehuru den icke slog
ut i full låga förrän under dess senare hälft; och
dessförinnan hade vi en släng jämväl af en polsk
fråga. Ett revolutionsförsök bröt ut i Polen och
väckte i Sverige allmänna sympatier. Till och med
i riksdagen framkommo motioner om ett diplomatiskt
uppträdande af Sverige till Polens förmån. Häraf
blef dock ingenting, och man fick nöjas med,
att Manderström på riddarhuset uttryckte sitt
deltagande för det olyckliga landet. Men nu anlände
till Stockholm, under diktadt namn, en ryktbar
rysk kommunist, som rätteligen hette Bakunin,
hvilken deltagit i en mängd revolutionsförsök så
väl i Ryssland som det öfriga Europa, själf slagits
på barrikaderna i Dresden och slutligen utlämnats
till Ryssland, där han förvists till Sibirien men
lyckats rymma. Enligt de underrättelser, regeringen
fått om honom i förväg, skulle ändamålet med hans
hitkomst vara att här utgifva en incendiär tidning
på ryska språket, hvilken härifrån skulle insmugglas
till Ryssland. Han mottogs i Stockholm med öppna
armar af många liberala politici och bland andra
Blanche, hvilken beskref honom såsom den mest
intagande människa, han lärt känna. För mina ögon
såg han däremot ut som den värste bandit. Såsom
tryckfrihetens högste väktare var jag för egen del
brydd, huru jag skulle förhålla mig, om Bakunin ville
taga ut tillståndsbevis att utgifva sin tidning,
hvaremot ryska regeringen naturligtvis kommit med
protester, som icke utan brott mot folkrätten kunnat
förbises. Det enklaste hade varit att utvisa ur riket
en främling, som ställde till förargelse, men detta
skulle uppväckt en storm af ovilja, då mannen var
uppburen såsom en ädel frihetshjälte. Jag skref en
anonym artikel i Posttidningen, som endast innehöll
en historisk framställning af hans antecedentia och
hans uttalade kommunistiska åsikter. Häröfver blef
man mäkta förgrymmad och vädrade en tanke att begå
ett himmelsskriande brott mot asylrätten. Statsrådet
Bredberg misstänktes vara författare till den anonyma
posttidningsartikeln och led därför mycken oförtjänt
smälek.

Emellertid hördes någon tidningsanmälan icke af, och
anledningen till Bakunins hitkomst var sannolikare att
söka i något samband med en expedition, som vid denna
tid utrustades i England för att undsätta Polen. Ryske
ministern Daschkoff, som höll noga utkik på Bakunin,
underrättade en dag Manderström, att Bakunin erhållit
löfte om audiens hos kungen, som alls icke dolde
sin håg att vara Polen till tjänst. Härvid var dock
ingenting att göra, och Bakunin fick gå oantastad. Han
bodde på Djurgården, och då han underlät att betala
sin hyra, kom hans värd till Manderström och frågade,
till hvilken rätt han borde stämma Bakunin för att få
honom ålagdt att betala. Stäm honom till asylrätten,
svarade Manderström.

Så kom den omtalade expeditionen till Malmö på en
förhyrd ångbåt. Den bestod af ett par hundra polackar,
med välförsedda vapenförråd, under anförande af en
Lapinsky. De blefvo genast internerade, och deras
vapen fråntogos dem och sattes under sekvester. Malmö
garnison förstärktes med en skvadron husarer, och
generalbefälhafvaren grefve Essen beordrades dit för
att i egenskap af kommendant bevaka främlingarne. Då
de icke kunde utverka sig tillstånd att fortsätta
sin färd emot Ryssland, begärde de att få återvända
till England och tills vidare lämna sina vapen i
sticket. Det tilläts, men de stego i
Sundet ombord på ett annat fartyg, som var dem
till mötes, och begåfvo sig därmed till en hamn
på södra kusten af Gotland. Härifrån gjorde de
ett landstigningsförsök vid Polangen, men då detta
misslyckades till följd af storm, återvände de till
Gotland för att afvakta ett gynnsammare tillfälle. Men
nu befallde svenska regeringen, under konungens
frånvaro, att ett örlogsfartyg genast skulle afgå
från Karlskrona till Gotland och med eller mot dess
vilja afföra sällskapet till England, därifrån
det kommit. Samtidigt beordrades till stället en
afdelning af Gotlands nationalbeväring, och under
protester funno dessa djärfva äfventyrare slutligen
för godt att lyda, säkerligen till sin egen lycka,
ty de hade ofelbart genast blifvit gripna, om de
landstigit på rysk kust. Såsom misstänkt spion hade de
dessförinnan skilt ifrån sig en herre vid namn Poles,
som stannade kvar dels i Sverige och dels i Danmark,
på båda ställena bedrifvande mycket ofog med tillhjälp
af sitt vackra utseende och sitt inställsamma sätt
hos damerna.

Hela denna affär sköttes af Manderström, enligt mitt
omdöme, med mycken klokhet och takt. Hvarken han eller
jag voro utan sympati för Polen. Men under Europas
dåvarande ställning, och så som vi voro rustade, hade
det varit ganska äfventyrligt att emot all folkrätt
tillåta eller understödja krigiska företag emot en
vänskapligt sinnad makt att utgå från Sverige. Kungen
tyckte dock, att man kunnat blunda bättre.

Den i augusti 1863 skedde ett ombyte i konseljen,
då Thyselius afgick från ecklesiastikdepartementet
och efterträddes af Carlson. Anledningen var icke
af politisk natur, ehuru platsen nog blifvit mindre
angenäm till följd af prästeståndets ovilja mot alla,
och i främsta rummet deras egen chef, som varit med om
representationsförslagets framställande. Om Thyselius
ämbetsmannaskicklighet var icke mera än en mening, och
i hans offentliga karakter fanns mera stål, än hans
blygsamma sätt att vara gaf anledning att förmoda.

Samma sommar köpte jag huset n:r 9 vid Nybrogatan i
Stockholm. Vi hade flyttat från ämbetsvåningen till
n:r 3
Arsenalsgatan, men då grefve Jakob Hamilton köpt detta
hus och ville ombygga det, måste vi efter halftannat
år flytta därifrån. Då det vid denna tid var svårt
att få hyra en lämplig våning, erbjöd mig grefvinnan
Ulla De Geer att få låna köpeskillingen, 80,000 kr.,
till det s. k. Tawastska huset, som var till salu
och ägdes af baron Lave Beck-Friis. Det var samma hus,
som Gustaf III skänkt och ordnat åt Schröderheim och
där han berättas hafva under en riksdag, liksom af
våda, inläst några gensträfviga bönder, så att de
icke hunno fram till en votering, i hvilken de velat
motsätta sig regeringens önskan. Köpet kom till stånd,
och här fingo vi en treflig bostad, sedan vi beslutit
oss att använda den största salongen till barnkammare,
därifrån den dock vid en kunglig bal för tillfället
åter upphöjdes till danssal.

<img></img>
</chapter>
<chapter name="Danska frågan. 1863-1864">
<h2><small>DANSKA FRÅGAN.</small></h2>
<h2><small><small>--</small></small></h2>
<h2><small><b>1863--1864.</b></small></h2>

Om vår s. k. danska fråga äro en stor del af de
autentiska handlingarna genom officiellt tryck framlagda,
och återstoden är ännu icke tillgänglig. Om de inre
trådarna, som jag icke hållit i min hand, har jag icke
fullständig kännedom, och sådan lärer väl komma att saknas
till dess de konvoluter, som Manderström och Henning
Hamilton hvar för sig deponerat i offentligt förvar, få
öppnas. Därtill kommer, att jag om dessa tilldragelser icke
gjort några enskilda anteckningar och finner mitt minne
däraf efter tjugufem år bristfälligt.

Mycket har blifvit skrifvet i pressen om detta ämne,
både förvrängdt och sant, som till en del kommit till
allmänhetens kunskap genom hvad som åtminstone ansetts
såsom indiskretioner. Detta gifver mig anledning att
betänka, det icke äfven jag må göra mig skyldig till någon
indiskretion, uti hvad jag har att angående denna fråga
anföra, så vidt det grundar sig på enskilda skrifvelser och
bref. I främsta rummet gäller det härvid att rätt uppfatta
hvad som enligt vår i detta afseende högst otydliga
tryckfrihetslag är tillåtet eller förbjudet.

Jämte utgifvande af diplomatiska handlingar, som ej
äro äldre än femtio år, förbjuder nämligen vår
tryckfrihetsförordning, utan all tidsbestämning, att utgifva enskilda bref,
utan deras tillstånd, som brefven <i>angå eller tillhöra</i>. Ett
bref <i>tillhör</i> icke den, som fått, utan den, som skrifvit det.
Därpå har man t. ex. ett prejudikat, då grefve Georg
Adlersparre sakfälldes för det han låtit trycka bref, som
han fått från grefve Wetterstedt, utan dennes tillstånd. Men
om den, som skrifvit brefvet, är död, <i>tillhör</i> det då hans
arfvingar? eller får det aldrig utgifvas, om icke brefvets
författare före sin död därtill lämnat tillstånd? eller är den,
som rätteligen fått brefvet i handom, då dess ende ägare?
Därom säger lagen ingenting, lika litet som hvad skall
förstås med att tillstånd erfordras af den, som brefvet
<i>angår</i>, hvarmed väl icke kan syftas på några andra än den,
som skrifvit brefvet och den, till hvilken det är ställdt. I
allmänhet tros det vara tillåtet att utgifva enskilda bref,
som äro femtio år gamla, då det knappt kan antagas, att
en längre preskriptionstid afsetts för enskilda än för
diplomatiska handlingar, samt det synes icke rimligen kunna
hafva varit lagens mening att för alla tider tilltäppa en så
viktig historisk källa som enskilda bref. Jag har läst, att
Bismarck skall ha yttrat, att man icke alls kan döma till de
verkliga driffjädrarna af de officiella depescherna men
något mera af enskilda bref, och historien skulle blifva ett
lögnens blad, om ingenting finge skrifvas om en historisk
person, som han icke själf önskat skulle blifva bekant. Å
andra sidan blir domen öfver en afliden icke blott rättvisare
utan mången gång också mildare, då man lär känna hans
bevekelsegrunder, som ofta klarare lysa igenom i förtroliga
bref än i handlingar och muntliga samtal, som utan lagens
skydd kunna prisgifvas åt offentligheten.

Naturligtvis måste häfdatecknaren endast med kritik
och varsamhet begagna enskilda bref, ty de äro stundom
skrifna för att vilseleda eller i en endast  tillfällig stämning.
Men en sådan kritik erfordras äfven vid begagnandet af
alla andra historiska källor, och jag kan icke instämma
med dem, som anse, att alla förtroliga bref böra brännas,
äfven om de för historien skulle äga det högsta värde.
Däremot är det billigt, att de icke få allmängöras, så länge
sådant kan personligen skada författaren eller såra hans

allra närmaste. Femtio år synes dock vara en tillräcklig
tid för ett minnes fridlysning från sanningens dom.

Enär de bref af allmänt intresse, som jag har i min
ägo, alla äro yngre än femtio år, ämnar jag här icke
intaga något af dem, så frestande det än kunde vara. Endast
några kortare oförargliga utdrag ur ett eller annat bref af
numera aflidna personer komma måhända att här inflyta.

Däremot anser jag mig äga full rådighet öfver de bref,
som jag skrifvit själf och hvartill jag återfått originalen
eller har koncept i behåll, ehuru jag vill använda äfven dem
med all grannlagenhet.

Skandinavismen var ett arf från konung Oskar I, hvilket
med all kärlek öfvertagits af Karl XV; och då hotande
moln drogo sig tillsammans öfver Danmark, hade
Manderström, såsom utrikesminister, i en flitig depeschväxling
under flera års tid väldeligen kämpat till Danmarks förmån,
till största delen i full öfverensstämmelse med danska
ministären, för hvilken Hall vid denna tid stod i spetsen.

Tvifvelsutan hade Manderström i flera af dessa
depescher fört ett språk, som icke var nog försiktigt, så framt
det icke varit hans bestämda mening, att Sverige ville
i alla händelser uppträda såsom Danmarks bundsförvant,
därest det råkade i krig med Tyskland. Det vådligaste,
som härunder förekommit, var, att svenska kabinettet hade
rent af uppfordrat Danmark att afsöndra Holstein icke
blott från det egentliga Danmark utan ock från Slesvig,
i den tron, att Tyskland skulle låta sig nöja med att få
Holstein helt och hållet i tyska förbundet; men då
Danmark den 30 mars 1863 utfärdade ett sådant patent,
förklarade Tyskland detta innebära ett brott emot Holsteins
traktatsenliga förbindelse med Slesvig och hotade med
exekution.

Någon fråga om ett aktivt uppträdande å Sveriges
sida hade likväl icke blifvit väckt förrän vid kung Karls
besök hos kung Fredrik på Skodsborg i juli 1863. Danske
premierministern Hall, som därvid varit närvarande, skref
genast till Hamilton, att vår kung då utlofvat en

allianstraktat och skickade till och med ett förslag till ordalydelse
däraf. Hamilton var nu också vunnen för saken.

För att få detta inpassadt i de konstitutionella gängorna,
kom Hamilton i första hälften af september till Stockholm,
och ett sammanträde för ändamålet blef utsatt hos kungen
på Ulriksdal, efter hvad jag tror den 8 september. Därtill
voro kallade, utom Hamilton och Manderström, äfven jag
och Sibbern, samt på mitt särskilda yrkande också
Gripenstedt. Jag visste nu hvad frågan gällde och var angelägen
att hafva med mig en debattör, som kunde mäta sig med
Hamilton.

Manderström redogjorde vid sammanträdet för frågans
ställning, men diskussionen fördes till största delen emellan
Gripenstedt och kungen, som var så ifrig att vederlägga
Gripenstedt, att det var svårt för de andra att få tillfälle
att yttra sig något vidlyftigare. Men mycken kraft
framhöll Gripenstedt det vådliga för Sverige att förbinda sig
till krig mot Tyskland och det obilliga uti att vi utan
utsikt till någon fördel skulle sätta hela vår välfärd på spel,
endast för ett dunkelt skandinaviskt hugskott. Han gick
så långt, att han, med häntydan på Gustaf IV Adolfs
afsättning, varnade kungen för ett så hufvudlöst företag.
Sibbern och jag afstyrkte i hofsammare ordalag att afsluta
den ifrågasatta traktaten, så framt vi icke fingo biträde af
åtminstone en stormakt. Manderström uttalade icke
bestämdt sin mening; och Hamilton förklarade, att det nu
var för sent att resonera om nyttan eller vådan af traktaten,
då den var utlofvad af kungen och sedan jämväl varit
föremål för diplomatiska underhandlingar, under hvilka detta
faktum blifvit erkändt. Utan bestämdt löfte om fullmakt
till traktatens afslutande ville Hamilton icke återvända till
sin post i Köpenhamn. Slutet blef, att det skulle skrifvas
till både England, Frankrike och Ryssland med ifriga
uppmaningar att komma Danmark till hjälp och med
löfte, att i sådant fall medverkan af Sverige och Norge
kunde påräknas. Fick man icke ja från något håll,
hvilket var nästan att förutse, så förklarade Sibbern,

Gripenstedt och jag, att vi måste på det bestämdaste afstyrka
traktaten.

Efteråt sade Hamilton till mig enskildt, att följden af
sammanträdet vore naturligtvis, att han begärde sitt afsked;
men detta var icke tillräckligt. Äfven Manderström måste
gå, om han ville rädda något af sitt anseende.
Manderström tycktes ock till en början härtill besluten; och
Sibbern ville, att jag skulle i sådant fall förordnas till
utrikesminister för tillfället och utfärda ett cirkulär till utrikes
makter, som klargjorde ställningen.

Det naturligaste hade väl varit, att kungen behållit
Manderström och låtit oss andra gå. Men Manderström
insåg nog nu faran af den hittills följda politiken och
omöjligheten att föra den igenom, då saken ytterst
berodde på rikets ständer. Han hade nog aldrig trott, att
det skulle blifva fråga om mera än ett diplomatiskt
fälttåg och att det skulle tillräckligt imponera på Tyskland,
om det trodde, att Danmark skulle få en bundsförvant.
Då detta nu icke syntes hjälpa och han fann ett
motstånd genast mot att gå längre än han redan gjort, så svek
honom modet.

Gripenstedt åkte hem från Ulriksdal i min vagn sent
på aftonen och var synnerligen nöjd med utgången, däraf
han tycktes hufvudsakligen tillräkna sig äran. Häruti tror
jag, att han hade så till vida rätt, att Manderström
sannolikt af hans energiska framställningar fann hela
omöjligheten att fortsätta på den inslagna vägen. Men om
Gripenstedt trodde, att han öfvertygat kungen, så bedrog han sig.
Kungen önskade fortfarande lika lifligt som förut att infria
sitt gifna ord och taga följderna däraf. Hade han blott
kunnat få några ministrar, som vågat följa honom, så hade
han tvifvelsutan kastat tärningen. Det var icke långt efter
nyssnämnda sammanträde, som han gjorde försök att bilda
en ministär, som ville uppträda aktivt. I främsta rummet
vände han sig till Lagerbjelke, som likväl befanns omöjlig;
och äfven på andra håll gjorda förkänningar visade sig
fruktlösa.


För min del var jag i stor ängslan för ställningen.
Med Hamiltons ord i minnet ville jag icke inverka på
Manderström att kvarstanna, om det kunde strida emot
hans politiska heder, och han hade yttrat efter
sammanträdet, dock icke till mig, att om han haft en giftflaska
bredvid sig vid dess slut, så skulle han troligen tömt den.
Men jag förutsåg de största olägenheter af hans afgång i
detta ögonblick. Om han och Hamilton nedlade sina
ämbeten på samma gång, som underhandlingarna afböjdes, så
skulle detta för hela världen ådagalägga en brytning, som
icke blott vore komprometterande för kung Karl
personligen utan också ytterst skadlig för Danmarks sak, på
samma gång som alla svenska sympatier för broderfolket
skulle våldsamt stötas för hufvudet.

Men när Manderström fått sofva på saken, kom han
till mig och frågade, om han skulle stanna kvar. Jag
svarade, att jag på det högsta önskade det, om han ville och
trodde sig kunna verkställa en anständig reträtt. Och detta
gjorde han med användande af hela sin stora talang. De
lysande egenskaper han härvid ådagalade skulle dock knappt
varit tillräckliga för att föra oss någorlunda oskadade ur
bränningarna, om icke ett par yttre lyckliga
omständigheter därtill bidragit.

På den varma appellen till stormakterna om hjälp åt
Danmark ingingo icke synnerligen tillfredsställande svar,
och i en depesch till Hamilton börjades därför återtåget.
Manderström ålade däruti Hamilton att fästa Halls
uppmärksamhet på att för en allianstraktat vore
nationalrepresentationernas samverkan nödig, och för tillfället vore denna
hvarken i Sverige eller Norge säker. Han önskade därför
uppskof med underhandlingarna, men om Hall fordrade
ett snart afslutande af traktaten, ansåg Manderström sin
regering af hvad i saken föregått alltför mycket bunden,
att icke han, i hvad på <i>honom</i> ankomme, skulle understödja
en sådan önskan; men i hvarje händelse borde Sveriges
förbindelser inskränkas till följderna af patentet den 30
mars, enär det för hvarje stat vore svårt att göra sig

solidarisk för alla de steg en annan stat kunde komma att
vidtaga.

Men jämte denna depesch, som borde delgifvas Hall,
skref Manderström samma dag en annan till Hamilton,
däri denne anbefalldes meddela Hall det oangenäma
intryck, som väckts hos svenska regeringen af det till danska
riksdagen då nyss framlagda förslag till en ny grundlag
för Danmark och Slesvig, som Manderström förutsåg skulle
öka Tysklands förbittring och tydas såsom ett steg till
Slesvigs inkorporering, tvärt emot Danmarks förbindelser.

I själfva verket blef ställningen genom denna senare
lag, den s. k. novemberlagen, förändrad. Den förut af
Tyskland uppgifna krigsorsaken undanröjdes därigenom, att
Danmark nu återkallade patentet af den 30 mars, och i stället
åberopades nu novemberlagen såsom krigsorsak, och denna
hade tillkommit utan svenska kabinettets vetskap. Men hade
icke novemberlagen kommit, är fara värdt, att Tyskland
ändå gjort kriget för marspatentet.

Härtill kom nu i november månad Fredrik VII:s
plötsliga frånfälle och hertigens af Augustenburg uppträdande
såsom pretendent till hertigdömena, hvarigenom
Manderström förmenade, att frågan måste komma att behandlas
af alla de makter, som undertecknat Londonprotokollet
om danska monarkiens integritet och Kristian IX:s arfsrätt.
Vid sådant förhållande fann han en separattraktat med
Sverige olämplig och afböjde nu bestämdt densamma men
föreslog, att man likväl icke skulle förklara underhandlingarna
afbrutna, i händelse farhåga för traktaten möjligen kunde
på Tyskland utöfva något slags tryck. Det var ock endast
för att maskera återtåget, som han i sammansatt svenskt
och norskt statsråd den 27 oktober hade anmält ett förslag
till fullmakt för de förenade rikenas minister i Köpenhamn
att afsluta en allianstraktat, dock endast afseende det fall,
att Tyskland skulle anfalla Danmark för dess vägran att
återkalla patentet af den 30 mars, som då ännu var gällande.
Häruti vidtogs nu ingen annan åtgärd, än att norska
regeringens utlåtande infordrades, och förslaget blef sedan till
följd af förändrade förhållanden aldrig för kungen till
afgörande föredraget.

Formellt lät sig Manderströms tillvägagående försvaras,
och hans depescher voro så väl skrifna, att man knappt
märkte någon förändring i hans tänkesätt, förrän man
slutligen fann, att all fråga om traktaten var slut. Såg
man åter till själfva kärnan af saken, så hade Sverige
visserligen fortfarande lika mycket skäl att hjälpa
Danmark, som om det blifvit öfverfallet för patentet den 30
mars. Ty Tysklands verkliga skäl till kriget var ingenting
annat än eröfringslust, och alla andra förevändningar voro
endast svepskäl. Men Manderströms ställning hade
svårligen kunnat räddas, om icke Tyskland fått ett annat
svepskäl än detta patent.

Hall, som var angelägen att till stöd för sin djärfva
politik kunna inför danska riksdagen åberopa ett förbund
med Sverige och Norge såsom säkert, plockade fram för
riksdagen ur Manderströms depescher endast hvad som
härmed passade i stycke, nämligen de allmänna fraserna
och låtsade som han icke märkte de från vår sida
antydda hindren. Sannolikt handlade han härvid emot bättre
vetande, och detta kunde i viss mån ursäktas en
främmande makts minister, som icke hade någon anledning att
skona oss och som måhända trodde sig genom sitt
förfaringssätt kunna slutligen tvinga fram oss mot vår vilja,
eller i motsatt fall hafva oss att skylla på för det att allt
hade misslyckats. Till sitt försvar kunde han ock åberopa,
att Hamilton gillade hans tolkning af uttalandena hemifrån.

Att Hamilton kunde ännu efter samtalet på Ulriksdal
handla så som han gjorde, är för mig mera svårt att
förklara, ty om han äfven härför haft stöd i enskilda
uppmaningar från kungen och Manderström, så måste han
hafva insett, att traktaten icke kunde komma till stånd
utan en ministärförändring i Sverige och sannolikt äfven i
Norge, och svårigheten för kungen att åstadkomma detta,
kunde knappt hafva undfallit honom. Jag tror, att Hamilton
i detta fall blifvit något påverkad af sin känsla. Han såg

på nära håll danskarne med sin rättvisa sak öfverlämnade
till en förtviflad hjälplöshet. De skådade upp till Hamilton
såsom sin ende frälsare, och han skulle varit en sten, om
han icke däraf blifvit rörd och lifvats af önskan att kunna
bringa dem någon hjälp. Sedan han en gång slagit in på
denna bog, kom hans äregirighet med i spelet, och på en
gång djärf och spelare, som han var både i det offentliga
och enskilda lifvet, skydde han inga svårigheter utan
föresatte sig att kosta hvad det ville gå såsom segrare ur
striden.

Huru han själf uppfattat sin ställning och velat hafva
den uppfattad, framgår af ett par bref, som han under
denna tid skref till mig, i anledning däraf, att vi här hemma
sett oss föranlåtna att i Posttidningen till vissa delar
dementera Halls uppgifter till danska riksdagen, och hvaraf jag
icke tvekar att här meddela några utdrag, emedan de
icke beröra något, som icke förut blifvit allmänheten med
behörigt tillstånd meddeladt, och öfverensstämma med
hvad Hamilton till sitt försvar för många andra
muntligen uttalat.

I det ena brefvet af den 25 december 1863 skrifver
han bland annat:

»Posttidningen har flera gånger upprepat, att Sverige
aldrig tillstyrkt grundlagen af den 18 november. Taget
efter orden är detta sant, ty då jag reste till Stockholm
i september, var förslaget ännu icke färdigt och det
ingafs under min frånvaro. Ser man åter på sakförhållandet,
finnes däri intet, som svenska regeringen ej yrkat, och
man skulle väl ock kunna åtaga sig bevisning, att svenska
regeringen ganska väsentligt påskyndat förslagets
afgifvande.» Och längre fram i samma bref heter det: »Under
det förtroliga förhållandet, som ägt rum mellan mig och
min chef, har han ofta uti enskilda bref och telegrammer
gifvit mig upplysningar och föreskrifter, hvilka jag bort
ställa mig till efterrättelse lika väl som de officiella, ehuru
jag aldrig kunnat eller kan visa dem. Det skulle således
vara önskvärdt, att den, som icke läst hela vår enskilda

korrespondens, ej ville göra sig till domare öfver hvad som
blifvit sagdt eller icke, emedan det i sådant fall måste hända,
hvad som ock händt, att Posttidningens officiella
meddelanden komma i strid med hvad Sveriges härvarande minister,
på grund af sin chefs enskilda meddelanden, varit fullt
berättigad att yttra.»

I det andra brefvet af den 2 januari 1864 förekommer:
»Det kan icke vara dig obekant, att jag under tvenne år
användt alla mina bemödanden för att hålla oss fria från
inblandning i Danmarks strider med Tyskland och från hvarje
förbindelse, som kunde blifva oss tryckande. Konungens
yttrande vid Skodsborg, de föreskrifter, som därefter blefvo
mig meddelade, och slutligen exc. Manderströms besök i
Köpenhamn gjorde därpå ett slut. Men ej nog härmed.
Jag blef allt mera öfvertygad, att ett verksamt uppträdande
å vår sida, hvarigenom vi åt Danmark förvarade
besittningen af Slesvig, var, med hvilka uppoffringar det än
kunde vara förenadt, den enda möjligheten att skydda oss
mot de <i>ännu större</i> uppoffringar och vådor, som måste blifva
en följd af danska monarkiens sönderstyckande, hvarvid vi
antingen skulle nödgas lugnt åse, huru andra stater delade
rofvet, eller tvingas att däraf taga en för oss ytterst
besvärlig del. Man svarar därpå, att vi allena icke skulle
förmått något uträtta, men sådan är ej min åsikt. Utom det
att vårt uppträdande gifvit Tyskland anledning till större
hofsamhet och gifvit hela frågan en mera omfattande
<i>europeisk</i> karakter -- hvilket för Danmark varit en
fördel --, hade danskarne med vårt bistånd utan tvifvel kunnat
försvara sig till våren, då de haft nytta af sin flotta; och
då de europeiska stormakterna ej önska krig, hade de
haft tillfälle att under tiden föranleda underhandlingar, som
kunnat bringa frågan till slut. Skulle jag ock häri
misstaga mig, och således danskarne, oaktadt vårt bistånd,
förlorat Slesvig, hvaraf monarkiens upplösning måste blifva
en följd, hade vi dock ej blott underhållit utan förökat de
vänskapliga känslor, som mot oss här <i>voro</i> rådande, och den
uppgörelse, hvartill vi å ömse sidor kunnat blifva tvungna,

hade därigenom väsentligen varit underlättad. -- I motsats
härtill har svenska regeringens politik föranledt, att
hertigdömenas skiljande från Danmark <i>nu</i> icke utan ett
underverk och alldeles oberäkneliga händelser kan förekommas;
och vi stå vid dörren af händelser, som ingen af oss önskat
men hvilkas följder vi snart få vidkännas. Vår ställning
blir därvid så mycket falskare, som, jag vågar säga det,
flertalet af Europas statsmän i öfverensstämmelse med danska
folket, tro oss med flit hafva låtit det komma på den punkt,
där det nu är, för att sedan fiska i grumligt vatten. Det
är ock min öfvertygelse, att de uppoffringar, som vi nu
måste vidkännas, blifva ojämförligt större än de, med hvilka
vi för tre månader sedan skulle kunnat något uträtta.»

Äfven om man icke delar denna Hamiltons
uppfattning, bör man skänka den sin aktning.

Själf är jag ännu af den tro, att Sveriges deltagande
icke skulle afvändt kriget eller gifvit det någon europeisk
karakter, utan att det skulle slutat alldeles på samma sätt,
endast med den skillnad, att vi tillsammans med danskarne
fått stryk, i synnerhet som vår armé vid den tiden så väl i
anseende till utrustning som öfning befann sig i ett mycket
underhaltigt skick. Däremot är det möjligt, att
skandinavismen därigenom skulle slagit djupare rot.

Efter det kriget emellan Danmark och Tyskland blifvit
slutadt, har jag, så godt jag kunnat, sökt försvara svenska
regeringens förhållande, uti ett par anonyma artiklar i
Posttidningen under september 1864, hvarvid jag utgick
därifrån, att Danmark aldrig haft rätt att anse sig säkert om
traktaten, då endast underhandlingar om en sådan varit
å bane och hvarken någon fullmakt att afsluta en sådan
blifvit utfärdad eller Sverige någonsin yttrat sig om
traktatens af Danmark föreslagna ordalydelse. Ingen skulle
väl våga öppna underhandlingar om en sak, om man redan
därigenom; vore förpliktad att gå in på hvad som å
motsidan önskades. Hvad jag kan hafva att förebrå mig, anser
jag icke vara den del jag haft i att kväfva traktaten före
födseln men snarare, att jag icke redan på våren 1863 hade

nog blick att inse faran af det språk, Manderström förde,
och icke sökte förmå honom att vara försiktigare.

I riksdagens elfte timme afläts en kunglig proposition
om ett kreditiv å tre millioner för att i någon mån sätta
arméen i tjänstbart skick, så att vi icke vid ännu möjliga
krigseventualiteter skulle stå alldeles redlösa; och detta
beviljades af riksdagen.

Den 8 december afslöts riksdagen, och jag insatte i
förslaget till trontal en fras, hvilken var såsom allmän sats
så påtagligen riktig, att icke en gång kungen fann sig
föranlåten att stryka den, men som ändå var tillräcklig
att upplysa den svenska allmänheten och hela Europa om
regeringens ställning till den danska frågan. Denna mening
lydde så:

»I makternas rådslag skall jag alltid söka att lägga de
förenade rikenas ord i rättvisans vågskål. Det må icke af
oss begäras, att vi däruti skola lägga jämväl vårt svärd,
utan att beräkna, huruvida ändamålet kan vinnas genom
de medel, som stå oss till buds.»

Hos alla och icke minst hos mig lämnade den danska
frågans snöpliga utgång kvar en vemodig känsla, som
alltjämt ökades vid de underrättelser, som ingingo om huru
danskarne dukade under för sina öfvermäktiga rofgiriga
grannar; och hos det företrädesvis skandinaviska partiet
alstrades mycken bitterhet emot regeringen. I början af
mars 1864 tog sig detta luft genom folksamlingar på
Stockholms gator och fönsterinslagningar i synnerhet hos
Manderström. Äfven till min bostad strömmade en afton
en folkskara men hann icke slå ut mera än en fönsterruta,
förrän gatan rensades af polisen och afspärrades, så att
vidare ofred ej ägde rum. Dessa gatuoroligheter blefvo
stillade utan ingripande af militär, men polisen for
tämligen hårdhändt fram och utdelade både hugg och slag.
Som vanligt ställde sig en stor del af tidningspressen på
orostiftarnes sida och yrkade sträng räfst med
ordningsmakten. Men denna gång uppträdde äfven själfva
justitiekanslern på deras sida med det påståendet, att lagen tillät

väl krigsmakten men icke civilmyndighet att använda våld
till stillande af uppror, och han hade därför för afsikt att
i ett anmärkningsmemorial yrka åtal emot öfverståthållaren,
för det denne gifvit polisen befallning att använda våld.
Han var så öfvertygad om riktigheten af denna åsikt, att
han icke ville afstå från dess tillämpning, med mindre han
därom fick en uttrycklig befallning. För att få honom att
afstå från sin föresats, måste jag delgifva honom en
promemoria, däruti jag, jämte förklarande att regeringen icke
kunde gilla hans tilltänkta åtgärd, sökte teoretiskt visa
orimligheten och vådan af den grundsats han förfäktade
samt att lagen då den till och med tillät användande af
det farligaste våld af militärmakt, därmed icke kunde afse
att förhindra ett lindrigare våld af polismakt, och i alla fall
stadgandet, det upprorsman ligge ogild, skyddade polisen
lika väl som alla andra.

Ett par dagar efter nämnda oroligheters slut reste
kungen till Norge för att öppna ett utomordentligt storting,
som blifvit sammankalladt för att mottaga begäran om ett
kreditiv jämväl för norska försvarsverket. Skandinaverna
ville nu uppbjuda alla sina krafter för att förmå stortinget
att afgifva en opinionsyttring för hjälp åt Danmark,
hvarigenom man hoppades att äfven Sveriges intresse skulle
upplifvas. Franske ministern Fournier hade också sin
kejsares befallning att uppegga kungen till krig, ehuru
Frankrike icke ville däruti deltaga. Af denna anledning följde
nu också Fournier med till Kristiania.

För att motverka dessa sträfvanden begärde jag att
få blifva en af de fyra svenska statsråd, som skulle möta
kungen i Kristiania och blef, jämte Manderström,
Lagerstråle och Thulstrup, härtill utsedd. Vi foro på järnväg
till Göteborg för att därifrån fortsätta med ångbåt till
Kristiania. Ankomna till Halsberg fingo vi ett telegram,
hvarigenom vi inbjödos till en supé samma afton i
Göteborg, där man ville gifva oss ett erkännande för vår
fredspolitik, i motsats till gatudemonstrationerna i Stockholm.
»Det här är ohyggligt», sade Manderström, »stenkastning

i Stockholm och supé i Göteborg; men då föredrar jag
stenkastningen.»

En lysande samling af två hundra femtio personer,
däribland Göteborgs mest framstående män, firade oss på
aftonen med skålar och tal. Manderström svarade med mycken
takt och betonade starkt sina sympatier för Danmark.

Postbåten från Köpenhamn, som skulle taga oss
ombord, hade blifvit fördröjd af storm, så att vi fingo ligga
öfver ett dygn i Göteborg, och då vi väl kommit af, råkade
vi ut för en ännu häftigare storm. En stund, sedan vi
kommit ut på öppna hafvet, inkom fartygets befälhafvare,
kaptenen i norska flottan Burchardt, i min hytt och sade,
att stormen var så stark, att han ansåg sig böra fråga mig,
om jag fann, att vi borde vända om. Jag sade honom, att
vi visserligen borde vara i Kristiania vid stortingets
öppnande, som var utsatt till den 15 mars, men att detta icke
var så angeläget, att fartyg och människolif därför borde
äfventyras. Huruvida en sådan fara vore för handen,
öfverlämnade jag dock helt och hållet åt honom själf att
bedöma. Han sade, att själfva vändningen i så hårdt väder
icke vore utan sin särskilda fara och att han därför ville
vänta en stund för att se, om det icke skulle blifva bättre.
Om en timme lofvade han att komma tillbaka, då vi borde
fatta vårt beslut. Men det dröjde nära fyra timmar, innan
han återkom, och han förklarade då, att han icke ett
ögonblick vågat lämna kommandobryggan, emedan stormen
varit så svår. Nu var det emellertid bättre, och vi
fortsatte vår kurs. Men snart därpå kom en vild snöstorm,
som gjorde det omöjligt att se några fyrar och tvang oss
att ligga ett dygn och stampa emot sjön nästan på samma
ställe. Ändtligen ljusnade det, så att vi kunde gå in till
Fredriksvärn. Då jag nu gick upp, var hela däcket en
snödrifva, och jag stupade öfver en tunna, som icke syntes.
Manderström, som öfvertalat oss att fara sjövägen, oaktadt
den osäkra årstiden, och sagt sig aldrig blifva sjösjuk, hade
blifvit fulleligen öfverbevisad om motsatsen och såg
bedröflig ut i sin peruk, med raknade lockar. Men vi hade
icke varit många minuter på smult vatten, förrän hans
munterhet och kvickhet började spela lifligare än någonsin.
Medan vi lågo i hamnen, bjödo vi kaptenen på middag och
bringade honom en tacksamhetsskål. Bland passagerarne var
en norsk läkare, som nyss gift sig i Paris och nu förde sin
brud till hennes nya fädernesland. Hon hade aldrig förr
sett hafvet men var ändå nästan den duktigaste af oss
allesammans. Från Fredriksvärn kunde vi med ångbåten icke
komma längre än till Dröbak, där vi måste stiga af på isen
en half fjerdingsväg från land, och fingo sedan på slädar
fortsätta resan till Kristiania i 16 graders köld. Då vi
kommo fram tre dagar senare än vi skolat och först efter
det stortinget blifvit öppnadt, hade man i Kristiania varit
orolig för oss och telegraferat till alla hamnar, där man
kunde tro, att vi sökt tillflykt. När Manderström här möttes
af en packe bref, somliga af ett brydsamt innehåll, sade han,
att det var ändå mycket lugnare ute på sjön,

I Kristiania rönte jag nu ett vida vänligare mottagande
än förra gången. Statsrådet Bretteville sade mig, att nu
skulle jag få se, »at de vilde spise ham op», i förtjusning
öfver representationsförslaget.

Manderström och jag inkvarterades i det s. k. Palaiset,
och åt mig anvisades att ligga i Karl Johans stora säng med
ett ofantligt tillslutande sidenomhänge och små titthål åt
båda sidor. En morgon då vi drucko kaffe, kom en
hoflakej och lämnade mig ett hopviket papper, i hvilket
befanns ligga storkorset af S:t Olafsorden. Fournier fick den
samma dag vid middagen på slottet på ett ännu mindre
högtidligt sätt. Just då han stod i begrepp att lägga en
sardin på sin smörgås, kom kungen och räckte honom
dekorationen, som han icke kunde mottaga förrän han
befriat sig från hvad han hade i händerna.

Fournier ansatte mig dessa dagar ganska häftigt för
att få mig mera krigiskt sinnad, i synnerhet en gång på tu
man hand, då han bedt mig äta frukost hos sig. »Un peu
de courage, monsieur le baron», sade han bland annat, men
jag svarade, att då hans kejsare icke hade courage att

deltaga i kriget mot Tyskland, vore det för mycket att
begära det af mig. Kejsaren hade låtit förstå, att han för
tillfället icke kunde äfventyra ett stort krig med Tyskland,
men vi riskerade icke mycket, då England och Frankrike
genom novembertraktaten hade garanterat våra gränser.
Jag tyckte vi kunde förlora mycket nog utan att förlora
någon provins.

För öfrigt togs saken också på den skämtsamma sidan.
En dag gjordes ett slädparti upp till Frognersätern, därtill
jag likväl icke var bjuden. Efter framkomsten värmde man
sig framför en ofantlig brasa i den öppna spisen, och lifvad
af goda dryckesvaror stod glädjen snart högt i tak. Kungens
adjutant Bengt Schildt, som var en stor och stark karl,
fattade nu den lille Fournier om lifvet och lyfte upp honom
framför brasan, utropande: »Femtio tusen man till Rhein,
eller jag kastar er på elden.» »Jag ger er hundra tusen man»,
svarade Fournier. Kungen, som höll mycket af Fournier,
tog honom också och satte honom på sitt knä för att språka
med honom. »Je n'aime pas cette position», sade Fournier
efteråt till mig. På hemvägen från Frognersätern körde
de flesta af sällskapet åtminstone en gång omkull i
snödrifvorna.

Hos statsrådet Stang gjorde jag bekantskap med Karl
Ploug, som kommit såsom skandinavisk emissarie för att
bearbeta stortinget och för detta ändamål utvecklade en
liflig verksamhet. Men stortinget var alls icke fallet vare sig
för krig eller skandinavism. Det beviljade det begärda
kreditivet men med uttalande, att det likväl icke önskade
någon närmare politisk förbindelse med Danmark. En för
denna fråga tillsatt kommitté hade till och med föreslagit,
att ett bestämdt afstyrkande skulle uttalas mot att deltaga
i kriget utan allierade, men detta uteslöts af tinget såsom
obehöfligt.

Efter nära fjorton dagars vistelse i Norge återvände jag
till Stockholm landvägen med Sibbern. På ett par
gästgifvargårdar i Vermland hade folk samlat sig för att
afvakta vår ankomst, som var känd genom förbud. De ville

af oss höra, om det skulle blifva krig, och blefvo mycket
belåtna med att få sina farhågor lugnade.

Skandinaverna nedlade emellertid ingalunda sina vapen.
De ville, att Danmark skulle ingå i den skandinaviska
unionen, men som sättet för verkställigheten erbjöd några
svårigheter, hade de i början funnit det för mycket att ha »to
Spörsmaal paa en Gang», och några kloka hufvuden hade
till och med uttänkt, att prins Oskar skulle kommit till
Fredrik VII:s begrafning för att af folket i Köpenhamn
utropas till konung i stället för Kristian IX; men på den
kroken fingo de icke kung Karl att nappa.

På våren, under det danska frågan just var under
behandling på en europeisk konferens i London, visste
sedermera både danska och svenska tidningar berätta, huru
kung Karls enskilda bibliotekarie, Emil von Qvanten, i
samråd med några danska skandinaver hade i Köpenhamn
utarbetat ett förslag till ett skandinaviskt statsförbund, med
ett gemensamt parlament för utrikes- och försvarsärenden,
hvilka skulle handhafvas af förbundsministrar. Detta
förbund borde redan under det pågående kriget träda i verket,
så att Sveriges och Norges arméer skickades till Slesvigs
försvar, men för framtiden skulle de tre kronornas förening
på ett hufvud tillvägabringas genom ett familjfördrag.
Förslaget skulle hafva blifvit till konung Karl öfverlämnadt och
af honom gilladt samt öfversändt för vidare behandling till
danske kungen. Det tillades äfven, att jag skulle hafva
erhållit del af detta förslag och varit behjälplig att
befrämja detsamma.

För att kunna värja mig emot sistnämnda beskyllning
nödgades jag till kungen aflåta två skrifvelser, hvilka jag
också här intager till själfförsvar inför eftervärldens
domstol. Den ena skrifvelsen var af följande lydelse:

<tab>»U. P. M.

Till mera än en af mina kolleger i statsrådet har, i
fråga om det af tidningarna nyligen omtalade förslag till
en förbundstraktat, som Eders Maj:t låtit tillställa konungen
af Danmark, blifvit sagdt, att jag »varit med om saken».
Då det vid sådant förhållande är af vikt för mig att kunna
konstatera i hvad mån jag däruti varit delaktig, vågar jag
i underdånighet begära, att Eders Maj:t täcktes, antingen
genom sin påskrift å denna min framställning eller
muntligen för mina kolleger förklara, huruvida nedanstående
uppgifter äro sanningsenliga. Jag har nämligen för dem
uppgifvit:

att Eders Maj:t icke med mig talat om ifrågavarande
ämne förrän en dag i början af maj månad innevarande år
(den 4: de?);

att Eders Maj:t då för mig berättade, att ett förslag
till ett skandinaviskt förbund blifvit uppgjordt i Danmark,
efter samråd emellan flera medlemmar af danska riksrådet,
och till Eders Maj:t öfverlämnadt; samt att Eders Maj:t,
som ansett konungen af Danmark böra erhålla kunskap om
hvad som sålunda förehades, dels skickat det på danska
språket författade förslaget till konseljpresidenten Monrad
och dels tillskrifvit konung Kristian ett bref i ämnet,
därvid Eders Maj:t yttrat sig väl gilla hufvudsyftningen af
förslaget men för öfrigt icke däråt hafva ägnat någon
närmare granskning, under förklarande, att om någon fråga
i detta ämne skulle bringas å bane, borde initiativet därtill
tagas från Danmarks regering;

att Eders Maj:t sagt sig hafva förmodat, det konung
Kristian icke skulle önska upptaga ett sådant förslag till
behandling och att saken därför, med hvad som sålunda
skett, skulle vara slut, af hvilken anledning Eders Maj:t
ock funnit obehöfligt att därom meddela sig med några af
statsrådets ledamöter, men att Eders Maj:t med
öfverraskning emottagit ett svar från konung Kristian, hänvisande
till ett samtidigt ankommet bref från herr Monrad, däruti
denne med stort intresse omfattar den framkastade planen
och begär att i ämnet få börja underhandlingar;

att jag därefter fått emottaga så väl konung Kristians
bref som afskrifter i svensk öfversättning af förslaget till
förbundstraktat och herr Monrads bref, dateradt den 28
sistlidne april, med befallning att af dessa handlingar taga

kännedom och jämväl lämna grefve Manderström del;
hvarefter Eders Maj:t ville vidare med mig samtala om hvad
som borde ytterligare skrifvas till danske
konseljpresidenten;

att jag, efter erhållen befallning, dagen därpå åter
inställde mig hos Eders Maj:t och då, under yttrande, det
jag fann förslaget vara foster af en så omogen politisk
dilettantism, att jag betviflade, det herr Monrad verkligen
skulle vilja upptaga detsamma såsom sitt initiativ och lägga
det till grund för officiella underhandlingar, tillika uttryckte
mitt bekymmer däröfver, att hvarken konung Kristians
eller herr Monrads bref antydde den uppfattning, att
förslaget vore en dansk produkt, och sökte framhålla det
betänkliga, om åt saken. skulle kunna gifvas den vändning,
att förslaget tillkommit under Eders Maj:ts auspicier och
vore att anse såsom ett från svensk sida taget initiativ;
hvarför jag, för att förekomma detta, ansåg synnerligen
viktigt att i det bref, som skulle afgå, tydligt omtala
förslagets danska ursprung;

att jag vid samma tillfälle tillkännagaf, att jag i största
hast upptecknat en sammanfattning af hvad jag ansåg Eders
Maj:ts svar, i det skick saken förelåg, hufvudsakligen böra
innehålla och aflämnade en uppsats af följande ordalydelse:
»Med glädje har jag erfarit, att äfven ni är lifvad för en
närmare förening emellan de skandinaviska folken, som
alltid utgjort en af mina käraste tankar. Jag delar helt och
hållet eder åsikt om nödvändigheten att icke underställa
denna fråga den nu församlade konferensen, och som jag
jämväl inser svårigheten att till någon grad af mognad
bereda ett så svårlöst ämne utan samråd emellan många
personer och möten emellan framstående män från alla de tre
rikena, hvarigenom lätt skulle väckas en uppmärksamhet,
som kunde framtränga ända till konferensen och menligt
inverka på dess gång, så öfverlämnar jag helt och hållet
till eder själf att bedöma den lämpligaste tidpunkten att i
detta ämne taga initiativet genom en officiell framställning
till min regering. Detta initiativ bör, såsom jag förut yttrat,

komma ifrån Danmark, därifrån ock det utkast till förslag,
som jag sändt eder, har sitt ursprung. För närvarande
har jag ingen högre önskan, än att tillfälle vid konferensen
eller eljest måtte erbjuda sig för mig att ådagalägga, huru
oegennyttigt och utan alla biafsikter jag vill i mån af mina
krafter verka för Danmarks väl.»;

och att Eders Maj:t, efter uppsatsens genomläsande,
jämte anmärkning, att danske konungens intresse för saken
jämväl borde i början af brefvet omtalas, yttrade, att orden
»därifrån ock det utkast till förslag, som jag sändt eder,
har sitt ursprung» måhända icke kunde oförändrade
användas, enär Eders Maj:t trodde, att de danska män, som
uppgjort förslaget i dess närvarande lydelse, rådfört sig äfven
med svenskar, och att Eders Maj:t därför ville något jämka
på dessa ordalag men i öfrigt ämnade aflåta svaret i den
af mig föreslagna syftning.

<tab>Stockholm den 14 maj  1864.

<table o>
<td><sp>Louis De Geer</sp>.»
</table>

För egen del ansåg jag hela detta förslag så orimligt
och omöjligt, att då jag sade till kungen, att jag fann det
vara foster af en omogen politisk dilettantism, så var detta
det mildaste omdöme, jag kunde afgifva. Att tro, att
Sverige och Norge, efter hvad som då passerat och i
sakernas dåvarande läge, skulle vara färdiga att
ögonblickligen under pågående krig göra Danmarks sak till sin egen,
utan att hafva något om en framtida gemensamhet afgjordt,
bevisade redan föga kunskap om sinnesstämningen i de
förenade rikena. Ännu större svårigheter voro förbisedda,
vid förutsättningen, att de tre rikenas representationer skulle
i all enighet komma öfverens om detaljerna i en
förbundsförfattning. Allravärst var förslaget, att denna
förbundsförfattning skulle handhafvas af två kungar, utan någon
lösning af den frågan, huru det skulle gå, om kungarne
blefve af olika meningar. Vidunderligt var ock det
påtänkta familjfördraget, enligt hvilket tronföljden skulle
alternera mellan de båda dynastierna.

Med en sådan uppfattning måste jag känna mig i hög
grad sårad, då det utspriddes, att jag »varit med» om denna
sak, och att såsom bevis därför åberopades, att jag författat
kung Karls svar till herr Monrad. Hade jag haft att svara
i eget namn, så hade det naturligtvis kommit att lyda helt
annorlunda. Men nu var uppgiften att skrifva ihjäl saken, i
kung Karls namn, utan att kompromettera hans känslor
och föregående åtgärder. Af hans samtal hade jag
nämligen fått det intryck, att han blifvit bekymrad för fortgången
och vändt sig till mig blott för att rådgöra om, huru han
oskadd skulle komma ifrån alltihop. Men icke kunde jag
ana, att denna min handräckning skulle användas till att
inblanda mig såsom part för egen räkning. Jag tror icke
heller, att detta var kungens mening, utan snarare, att han
citerade mig för att förmildra det ogillande, som han
befarade, att hans oförsiktighet skulle väcka, om det tillika
kunde sägas, att hans officiella rådgifvare stått alldeles utanför.

Skandinaverna sökte emellertid att slå mynt äfven af
mitt namn. I själfva saken var jag efter läsningen af
Monrads bref öfvertygad, att det icke skulle behöfvas mera än
att fordra, det initiativet skulle tagas från Danmark för att
få hela frågan för alltid begrafven. Men hade ett initiativ
därifrån verkligen blifvit taget, hade ingenting varit lättare
än att visa dess outförbarhet. Både kung Kristian och
Monrad syntes, efter hvad jag trodde mig kunna läsa
emellan raderna i deras bref, blott af undseende för kung Karl
och af farhåga att väcka hans ovilja under den pågående
Londonkonferensen, hafva uttryckt sina sympatier för hvad
de trodde vara hans skötebarn men alldeles icke däraf
förväntat något resultat.

I detta ämne hördes icke heller något vidare af från
danska regeringen, men de skandinaviska tidningarnas
berättelser därom väckte uppmärksamhet och anstöt hos mera
än en af stormakterna, och Manderström måste utfärda ett
cirkulär till våra beskickningar med försäkran, att några
underhandlingar om ett statsförbund med Danmark alldeles
icke vore å bane eller åsyftades.


Sedan konungen fått min promemoria, skickade han
den samma dag tillbaka med påskrift: »<i>Gillas. Karl</i>.»
Han dröjde något att svara på det bref, i hvilket jag
inneslutit promemorian, och som hade följande lydelse:

»Eders Maj:t!

Jämte det jag tillåter mig underställa Eders Maj:t
bilagda u. p. m., utbeder jag mig att få i korthet skriftligen
framlägga inför Eders Maj:t mina bekymmer öfver den
politiska ställningen för dagen.

Under hela tiden, som den danska frågan varit
brännande och till och med förut, medan den polska var som
lifligast å bane, hafva icke allenast verkliga
meningsskiljaktigheter i afseende å den utrikes politiken ägt rum emellan
Eders Maj:t och dess konselj, hvilka meningsskiljaktigheter
varit allmänheten väl bekanta, utan äfven enskilda
förhandlingar af Eders Maj:t förts med främmande makters
undersåtar och måhända regenter, i en riktning, som stått i strid
med det språk, som Eders Maj:ts regering officiellt fört.
Dessa enskilda förhandlingar hafva icke heller lyckats
undandraga sig offentlighet utan tvärt om, ofta med
vanställande öfverdrifter, blifvit allmänna samtalsämnen. Följden
däraf har, utom landet, blifvit, att främmande regeringar,
hvilka icke kunnat föreställa sig, att Eders Maj:t skulle så
länge bibehålla en konselj, som icke delade Eders Maj:ts
åsikt om själfva riktningen af den politik, som borde följas,
hafva ansett de officiella försäkringarna härflyta ur samma
källa, som de däremot stridande hemliga, men uppdagade,
förhandlingarna, och vid jämförelse dem emellan dragit den
slutsatsen, att det officiella språket icke vore att lita på
utan dikterades af falskhet. Inom landet åter har man väl
varit sanningen närmare på spåren men dock med föga
tillfredsställande resultat. På samma gång som man finner
klandervärdt, att konstitutionella rådgifvare bibehålla sina
platser, sedan den ena gången efter den andra icke blott
de själfva erfarit, att konungen i hemlighet för dem
behandlar landets viktigaste frågor, utan ett sådant förhållande
till och med blifvit allmänt kunnigt, så försvagas å andra

sidan konungamaktens anseende genom det ofta upprepade
skådespelet, att konungens uttalade vilja och löften icke
göra sig gällande i regeringens handlingar. Det var för
att härutinnan återställa ett bättre förhållande, som grefve
Manderström och jag i sistlidne mars månad anhöllo, att
Eders Maj:t ville ombyta åtminstone statsministrarne i det
svenska statsrådet, och jag anser mig skyldig fästa Eders
Maj:ts uppmärksamhet på den ännu lika giltiga anledningen
till ett sådant ombyte. Det är sant, att Eders Maj:t icke
kan afskeda sina rådgifvare utan att hafva andra, som träda
i deras ställe, och saken har därpå hittills strandat. Men
om det verkligen skulle förhålla sig så, att Eders Maj:t
icke kan finna tio personer, för hvilka Eders Maj:t i öfrigt
äger förtroende, som vilja åtaga sig ansvaret för den
politik, Eders Maj:t vill följa, är icke detta ett afgörande
bevis, att denna politiks genomförande är omöjligt? Och bör
icke en omöjlig politik uppriktigt, af själ och hjärta,
öfvergifvas?

Jag kan icke begära, att Eders Maj:t skall förneka sin
käraste tanke, den om ett förenadt Skandinavien, en tanke,
som äfven jag hoppas skall inrymmas i Försynens plan för
nordens framtida öden; men jag tror, att under sakernas
närvarande ställning och den misstro emot oss, som nu
råder hos snart sagdt alla Europas makter, det är
nödvändigt för så väl våra och Danmarks närmaste intressen som
för vår ära, ja för själfva möjligheten af den skandinaviska
idéens realisation i en aflägsen framtid, att Eders Maj:t
antingen gör en ministärförändring eller ock låter den
skandinaviska frågan för närvarande falla och ej blott
underlåter att för densamma utveckla något slags verksamhet
utan ock söker bibringa själfva skandinaverna ex professo
den vissheten, att Eders Maj:t icke anser tiden läglig för
upptagande af deras planer.

Hvad jag här uttalat, gäller visserligen endast för min
enskilda mening, men jag har anledning tro, att den i det
väsentliga delas af mina kolleger, och Eders Maj:t har
gifvit mig. alltför många prof på att Eders Maj:t icke onådigt

upptager ärligt menade framställningar, för att jag skulle
tvekat att yttra mig med den fullständiga öppenhet, som
en rådgifvare är skyldig sin konung.

<table o>
<td>Underdånigst
<td><sp>Louis De Geer.</sp>
</table>

<tab>Stockholm den 16 maj 1864.»

Det var en vacker sida hos Karl XV, att han tyckte
om, att man sade honom sin mening rent ut utan alla
förblommerade talesätt. Så äfven nu. Han svarade mig, att
det förtroende jag visat för honom, gladde honom. Det
hvilande representationsförslaget vore ett hinder för en
ministärförändring, och för närvarande vore ingen anledning
att göra en sådan. Det vore tids nog att tänka därpå, om
vi icke framdeles kommo öfverens.

Det förundrade mig många gånger, att han alltid kunde
vara vänlig emot mig, ehuru vi så föga sympatiserade och
minst i politiska ämnen, däri det var min lott att motsätta
mig hans käraste önskningar. En gång, då vi grälat mer
än vanligt och jag vid bortgåendet trodde mig fallit i
fullkomlig onåd, skickade han mig dagen därpå sitt porträtt,
och vid åtskilliga tillfällen visade han mig små vänligheter,
såsom då han sade, att jag behöfde ett glas godt portvin,
när jag tappade en votering, och därför sände mig några
buteljer af utmärktaste slag. Flera gånger lofvade han
också, att han skulle måla en tafla åt mig, men det blef
aldrig af.

För rådgifvarne var han en högst angenäm kung i alla
regeringsärenden med undantag för de ministeriella och i
militära befordringsfrågor. I de sistnämnda hade han ofta
nog favoriter, som borde hastigt komma fram, och för att
lämna rum åt dem fingo andra stundom hvad Gripenstedt
kallade »gå upp som förladdning». Sällan blef kung Karl
så ond på mig. som då jag en gång reserverade mig till
statsrådsprotokollet emot en ung adjutants utnämning till
öfverstelöjtnant vid ett indelt regemente. Den saken
förklarade han sig och krigsministern förstå bättre än jag,
med all aktning för mina åsikter i juridiska ämnen.

Han hade ett naturligt godt förstånd, en snabb
uppfattning och var icke envis, hvarför han äfven kunde gifva
efter i det, som låg honom mest om hjärtat; och för lagen
böjde han sig alltid. Kunde man blott visa honom, att
något, som han ville, var olagligt, så satte han det aldrig
mera i fråga. Dessutom var det en friskhet och
naturlighet i hela hans väsen, som gjorde, att alla trifdes i hans
sällskap, i synnerhet som han hade en stor förmåga att
aflägsna eller åtminstone förkorta allt, som var tråkigt.
Långa tal och predikningar älskade han icke.

Man ställer ofta den obilliga fordran på konstitutionella
konungar, att de icke blott skola rätta sina
regeringshandlingar efter sina lagliga rådgifvares åsikter utan också
undertrycka uttalandet af sina egna individuella meningar och
aldrig söka råd utom sin konselj. Man bör dock tillerkänna
äfven en konung mänskliga rättigheter, och han kan då
icke vara skyldig att lämna sitt personliga stöd åt
rådgifvare, som icke handla i öfverensstämmelse med hans åsikter.
För att kunna uppfylla en konstitutionell konungs
förnämsta uppgift, den att lösa ministerkriser, måste han ock söka
upplysningar och råd från alla håll. En gång, då jag
beklagade mig för Manderström öfver att Karl XV så ofta i
hemlighet motarbetade oss, svarade han: »Det få vi icke
bry oss om. Det har ännu aldrig funnits en kung, och
kommer aldrig att finnas någon, som icke byltat bakom
sina konstitutionella rådgifvares rygg.» För sitt eget bästa
gör dock en konung klokast att härmed gå till väga med
försiktighet, men hvad han får svara för inför historien är
icke, att han tänkt olika med sina rådgifvare, men om han
tänkt oförnuftigt och själfviskt.

Under hela 1864 års sommar hvilade det för Danmark
så olyckliga kriget centnertungt på våra hufvuden och höll
oss i en ständig oro. Från England ingick underrättelse,
att österrikiska flottan ämnade sig in i Östersjön, och för
denna händelse förklarade sig England vilja skicka en flotta
till Köpenhamn och önskade, att en svensk-norsk flotta skulle
förena sig med den engelska. Vi utrustade då en eskader

för att vara färdiga i händelse af behof. Men den fick
ingenting att uträtta, emedan Österrike aktade sig att skicka
sin flotta i Östersjön och den engelska då äfven uteblef.
Vår utrustning kostade emellertid både Sverige och Norge
ganska mycket penningar; och på köpet blefvo vi hånade
för vår tomma demonstration, -- just af dem, som ifrigast
yrkat vårt aktiva uppträdande men som icke kände till
Englands uppfordring. Under ett par veckor vägde det
verkligen inom engelska regeringen, om den icke borde
uppträda till Danmarks hjälp, då det nu såg ut, som om
det eljest skulle blifva fullständigt krossadt, om icke
förintadt. Hade icke Frankrikes hållning varit så tvetydig,
så hade det icke varit osannolikt, att England trädt fram
på stridsplatsen, helst detta ifrigt yrkades af en opposition,
som var så stark, att den hotade kasta ministären ur sadeln.
Vi, som ansågo oss skyldiga att följa England, hade
därför nu en ängslig tid, och under några veckor, som jag
tillbringade i Skåne, hade jag ofta flera dagar å rad bref
eller telegram från Manderström, som redogjorde för
ställningen och ständigt bad mig hålla mig färdig att komma
till Stockholm, ända till dess han kunde underrätta, att
vapenhvila var ingången.

<img></img>
</chapter>
<chapter name="Åren 1864 och 1865">
<h2><small>ÅREN 1864 OCH 1865.</small></h2>
<h2><small><small>--</small></small></h2>

I den inre politiken framgick regeringen med stora steg
i liberal riktning. En allmän näringsfrihet påbjöds; räntan
frigafs; af riksdagen pålagda spannmålstullar och andra
tullförhöjningar afslogos; underhandlingarna om franska
traktaten börjades; hemmansklyfningen underlättades o. s. v.
hvarjämte förordningen om kyrkomöte, sjölagen och
strafflagen promulgerades.

I januari 1865 dog min svärfar efter att hafva varit
blind och nästan lam i flera år, hvilket han bar med
beundransvärd undergifvenhet och bibehållet gladt lynne. I
anledning af dödsfallet reste jag till Skåne och öfvervar
arfskiftet, då min hustru fick ärfva 40,000 kr., hvaraf räntan
motsvarade det årliga bidrag hon af sin fader uppburit.

Agitationerna för och emot representationsförslaget
började redan 1864 men uppnådde först under år 1865 sin
fulla häftighet. Vid riksdagens slut hade bildat sig en s. k.
centralkommitté, som utgaf i ett mycket stort antal
exemplar en framställning af förslagets innehåll, med ordagrant
intagande af mina motiver och mitt anförande i ämnet på
riddarhuset, äfvensom en redogörelse för hvad som i öfrigt
därom förekommit. På motsidan öppnades elden af
justitierådet Södergren uti några väl skrifna artiklar i tidningen
Väktaren, hvilka sedermera utgåfvos i broschyrform.

Man har lagt mig till last, både att jag icke utvecklat
någon verksamhet för att bereda framgång åt förslaget och
äfven tvärt om, att jag skall ha stått bakom och underblåst
de agitationer, som bedrefvos till dess förmån. Sanningen
är, att jag icke, vare sig omedelbart eller medelbart, deltog
i något slags agitation eller ens i något rådslag eller
öfvertalningsförsök med några utom konseljen stående personer;
och för alla reformadresser var jag helt och hållet
främmande. Jag hade alldeles icke någon fast tro på förslagets
omedelbara genomförande och önskade det icke annorlunda
än på den fria öfvertygelsens väg, men för att inverka på
denna ansåg jag mest lojalt att vid alla tillfällen, som erbjödo
sig, endast uppträda offentligt till försvar för förslaget. I
flera tidningsartiklar bemötte jag därför det viktigaste af
hvad som i broschyrer eller tidningspressen anfördes
däremot, och dessa artiklar samlade jag sedan till en broschyr,
som jag vid 1865 års riksdags början lät utdela till
riksståndens ledamöter. Mitt i Posttidningen intagna svar på
pseudonymen Thomas Frisks utgifna bref kom dock senare,
än att det kunde i denna broschyr inflyta.

Det var för mig en svår skärseld att läsa allt hvad som
skrefs emot mig och mitt förslag af flera bland Sveriges
mest framstående och af mig högt aktade män. Särskilda
broschyrer i ämnet utgåfvos t. ex. af Henning Hamilton,
Ol. Im. Fåhræus, C. O. Palmstjerna, Södergren, professor
Boström och riksarkivarien Nordström. Dessa broschyrer
voro väl anonyma, men det blef snart kändt, hvilka
författarne voro. Hamiltons bar titeln: <i>Bidrag till
granskningen af Kongl. Maj:ts nådiga proposition</i> etc. Af
Fåhræi två broschyrer benämndes den ena: <i>Ytterligare bidrag
till det hvilande representationsförslagets granskning</i>, och
den andra: <i>Större och mindre skäl</i> mot oförändradt
antagande af det hvilande förslaget till representationens
ombildning. Palmstjernas hette: <i>Ö. P. M. angående
representationens ombildning;</i> Södergrens <i>Satser och Tillsatser i
representationsfrågan;</i> Boströms: <i>Äro rikets ständer berättigade
att för svenska folket besluta och fastställa det nu hvilande
så kallade representationsförslaget?</i> och Nordströms: <i>Bref
om det från 1863 hvilande förslag</i> etc. <i>af Thomas Frisk</i>.

Alla dessa afhandlingar voro skrifna med talang och
sakkännedom samt vägde tungt i den allmänna
diskussionen. De voro ock hållna i en värdig ton med undantag
måhända af Boströms. Om själfva den fråga han ville
besvara, eller om rikets ständer ägde att besluta ett alldeles
nytt representationssätt, kunde ju ganska tänkvärda olika
meningar göra sig gällande; men Boström lät härvid
förleda sig att af halfsanna premisser med obeveklig logisk
konsekvens draga slutsatser, hvilkas orimlighet föll alla i
ögonen och förtog nästan all verkan af hans skrift, hvilken
verkan kunde blifvit ganska stor, om han icke slagit öfver
målet. Sålunda förklarade han, att »den gamla svenska
ståndsrepresentationen är den enda rätta och förnuftiga
folkrepresentationen eller den enda, som svarar mot sitt
begrepp och sitt ändamål, samt därför ock den enda, som
verkligen förtjänar sitt namn». Ett stycke förut i
broschyren hade han sagt, att »från det förnuftiga och rätta, sedan
det en gång blifvit verkligt, kan man naturligtvis icke befria
sig på annat sätt, än att man därvid går orätt eller
oförnuftigt till väga». Och vidare heter det: »Alla andra
representationsformer äro mer eller mindre endast <i>tanklösa</i> och
<i>förnuftslösa</i> tillställningar, hvarigenom vissa medborgare
sättas i tillfälle att med sken af lag och rätt votera och
besluta om rättigheter, som icke ägas af dem själfva, d. v. s.
i tillfälle att (skenbart) lagligen begå uppenbara
rättskränkningar eller brott. En folkförsamling, som konstitueras och
handlar på sådant sätt, är icke stort annat än en (skenbart)
lagligen konstruerad och handlande hop eller församling af
röfvare.»

Boström själf synes icke hafva gjort sig stora
förhoppningar om allmänhetens förmåga att uppfatta hans skrift,
ty i förordet säger han, att »erfarenheten beklagligen lärt
oss, att viljan eller förmågan att grundligt läsa och förstå
en skrift äfvensom klara och rediga begrepp i allmänna
stats- och rättsfrågor icke äro särdeles betydliga hos den
närvarande svenska allmänheten eller ens hos den
närvarande kongl. svenska ministären».


Det år 1848 framställda kungliga
representationsförslaget ursäktar Boström med, att det med säkerhet kunde
antagas icke hafva varit allvarligt menadt. »Men den tiden
fanns väl ej heller i regeringen en justitieminister, som
hvarken kände till skillnaden emellan kommuner och
korporationer eller stånd, eller ens visste att skilja emellan dessa
bägge och blotta klasser af medborgare.» Alla Boströms
anmärkningar emot mitt förslag träffa eljest lika mycket
1848 års förslag, men den dåvarande justitieministern
undgår straffdomen därför, att han icke haft allvar därmed!

På Boströms skrift svarade jag icke, men mot de öfriga
förut nämnda har jag afgifvit genmälen i min broschyr,
äfvensom mot en serie artiklar i Dagligt allehanda af
professor Broomé i Lund, samt med några ord jämväl mot en
broschyr <i>Tidsandan och dess syftemål</i>, författad af
kyrkoherden Runsten, som oförbehållsamt stämplade förslaget
såsom »okristligt». I afseende å alla dessa hänvisar jag till
själfva skrifterna och mina svar.

Men härförutom utkom en mängd andra broschyrer,
mer och mindre hätskt fördömande det hvilande förslaget,
däraf de flesta voro anonyma och af för mig okända
författare. Af dessa har jag förvarat: <i>Det hvilande
representationsförslaget</i>, skärskådadt i sex tablåer <i>från en
arbetares synpunkt; Betänkligheter</i> vid det nu hvilande
grundlagsförslaget etc.; <i>Tankar i representationsfrågan</i> af
Hvalfsten; <i>Kritik af allmänna valprincipen</i> etc.; <i>Några ord till
Sveriges allmoge</i> rörande det hvilande
representationsförslaget. Mycket uppseende väckte tre af
expeditionssekreteraren C. V. Ringborg författade skrifter i ämnet. De
voro skrifna med en varm öfvertygelse och i en lågande
stil, som icke kunde förfela att göra intryck. En af dessa
afhandlingar börjas så: »Första steget på revolutionens
ödesdigra bana var taget af den man, som till Sveriges olycka
ännu innehar justitiestatsministersämbetet.» En annan
afhandling slutar Ringborg med uppräknande af åtta olika
förbrytelser, hvarför han hatade mig, och däribland att jag,
»klättrande upp på bördens stege till det högsta äreställe

samhället har att erbjuda, velat sparka undan denna stege
och sålunda betaga andra möjligheten att på samma väg
vinna samma ära».

Men äfven å motsidan utkommo åtskilliga broschyrer,
hvaribland i främsta rummet böra nämnas <i>Betraktelser i
representationsfrågan</i>, uti två häften af professor Rydin,
innehållande en särdeles sakrik och efter mitt omdöme
förtjänstfull utredning både i historiskt och statsrättsligt
afseende. Friherre Hugo Hamilton skref <i>Slutsatser</i> i
representationsfrågan, och Dalman utsände icke mindre än fyra
sammanfattningar af förut i tidningar införda artiklar.

Tidningarna voro i allmänhet för förslaget, och till och
med Dagligt allehanda öfvergick småningom till en ljum
anslutning. Fäderneslandet däremot gjorde en motsatt
vändning och sökte sedan göra förslaget förhatligt, såsom
uteslutande byggdt på penningen. En illustration föreställde
den aflidne grefve Karl De Geer uppstigande ur afgrunden
för att varna mig, hans frände, att likasom han lita på
penningen, hvilket ådragit honom alla helvetets kval.

För mitt inre lugn var det en stor lycka, att jag
oaktadt alla dessa anfäktelser kunde, i mitt första anförande
på riddarhuset vid representationsfrågans slutliga
föredragning, sanningsenligt förklara, »att jag kunnat och ännu i
detta ögonblick kan behålla en fast öfvertygelse om
förslagets antaglighet, ehuru jag väl känner tyngden af mitt
ansvar och haft att väga betänkligheter, som blifvit uttalade
af män, hvilkas fosterlandskärlek jag vördar och hvilkas
skarpsinne jag beundrar».

Under vintern mellan 1864 och 1865 led jag af en
plågsam magkatarr och skickades därför af min läkare,
professor Malmsten, i maj till Karlsbad. Jag fick sällskap
af Leijonhielm. Innan jag kom fram till Karlsbad var jag
dock frisk, och nästan lika bra, när jag for därifrån. Den
tiden kom man icke på järnväg närmare Karlsbad än vid
Altenburg, därifrån vi foro i vagn öfver det ödsliga
Erzgebirge. Jag blef särdeles intagen af den böhmiska
befolkningens vänlighet. Då man mötte en inföding på gatan,

hörde man alltid en liten hväsning, som lät sig dechiffreras
till: »Ich küsse die Hand.» Denna ärebetygelse underläts
väl stundom, då jag nio år senare var i Karlsbad, och hade
alldeles kommit ur bruk, då jag för tredje gången efter
ytterligare nio år kom dit, men en lika stor fond af
vänlighet var dock ännu kvar. Leijonhielm och jag bodde i
»Insel Malta» och hade vår förnöjelse af att betrakta
torghandeln därutanför. En gubbe stekte på torget ett slags
korf, som spridde en så läcker lukt, att nästan alla, som
likgiltigt först passerade, oemotståndligt sedan vände tvärt
om och köpte, så snart de kommo i vinden för korflukten.
Lika omöjligt var det för några brunnsdrickande damer
att gå förbi bärkorgarna, ehuru all frukt var dem
strängeligen förbjuden.

Alla svenskars läkare på stället, d:r Anger, hade
gifvit mig en mycket sträng diet, med blott två små
brödgipflar till kaffet på morgonen. Då jag beklagade mig
öfver den alltför klena kosten och frågade, om jag icke
liksom flera andra kurgäster kunde också få äta ett par
ägg, svarade han: »Jo visst får ni äta ägg.» »Men doktorn
sade icke så», invände jag. Härvid skrattade han och sade:
»De svenskarne äro för roliga; de göra precis som man
säger.» F. d. kung Otto af Grekland, som äfven var i
Karlsbad, afslutade, efter hvad man berättade, sin
vattendrickning hvarje morgon med en sejdel bäjerskt öl och
mådde icke sämre för det.

Som det sades vara angeläget, att jag gjorde en resa
omedelbart efter brunnskuren, och Schweiz alltid lockat
mig mer än alla andra länder, begaf jag mig dit och fann
mig icke sviken i mina förväntningar. Glanspunkten för
mig var toppen på berget Niesen, till hvilken jag gjorde
min enda bergstigning, emedan jag efter den i flera dagar
var så trött och öm i lederna, att jag knappt kunde gå i
en trappa. För öfrigt besökte jag Luzern, Lauterbrunnen
och Interlaken m. fl. ställen. Men då man reser ensam för
nöjes skull, blifva många stunder så intensivt ledsamma,
och min längtan hem till hustru och barn blef så stark, att

jag efter åtta dagar begaf mig raka vägen dit. Ett af mina
nöjen på resan var att se, huru olika man på olika ställen
uppskattade mitt hotellvärde. Ingenting i mitt uppförande
eller resgods kunde gifva någon säker ledning att bedöma,
om jag var en person, för hvilken man behöfde göra sitt
bästa, eller en, som gärna kunde vårdslösas. På de långt
flesta ställen tog man mig för det senare, men då jag
nekade att gå upp för många trappor eller taga emot rum
inåt gården, blef man tveksam och gaf noga akt på mina
rörelser. Jag erinrar mig, huru en uppassare vid bordet
gaf en betydelsefull blick åt en kamrat, då han fann, att
jag lade ifrån mig min sked omvänd i stället för att
iakttaga det nyss införda modet att låta den ligga uppvänd.
Sedan tyckte jag mig märka, att mina aktier fallit på detta
ställe.

Efter hemkomsten satt jag från den 15 juli i
regeringen, medan kungen var i Skåne. Det sades, att han där
försäkrat en del possessionater, som hörde till hans
umgänge, att representationsförslaget icke skulle gå igenom.
Om detta är sant, vet jag icke, men då han från början
icke varit nöjd med förslaget och däruti önskat betydliga
ändringar, vore det mindre att klandra, om han önskade
dess fall, än att de, som af hans tänkesätt fingo förtroende,
tilläto sig att kompromettera honom genom dess utspridande.

Under denna sommar hade Platen såsom sjöminister
låtit utarbeta sin älsklingsplan att organisera sjöförsvaret på
två själfständiga kårer, den ena för skärgårdsförsvaret och
den andra för de stora hafvens befarande. Kung Karl
motsatte sig icke denna organisation, och äfven jag fann
den riktig, ehuru jag icke därvid fäste så stor vikt som
Platen. Då man inom arméen bildar fasta och slutna
officerskårer icke blott för de olika vapnen artilleri, kavalleri
och infanteri utan för hvarje regemente, så har jag aldrig
kunnat förstå skadan af att på samma sätt dela flottans
officerskår på dess båda hufvudvapen. Mig vill det synas
påtagligt, att om den ena kåren mest öfvas på stora fartyg
och på öppna hafvet och den andra mest sysselsättes i
skärgården på mindre fartyg och minbåtar, så skola
hvardera vinna en större skicklighet i sitt fack, än om alla
skola inhämta allt som hör till båda facken. Frågans
kärnpunkt ligger nog icke heller däruti utan huruvida
kustförsvaret skall göras till hufvudsak och den stora sjögående
flottan till bisak. Platens organisation blef också denna
gång godkänd af både konungen och riksdagen, men det
dröjde icke många år, förrän delningen åter upphäfdes,
hvartill ett viktigt skäl tillkom i pansarfartygen, hvilka
blifvit nödvändiga, ehuru de äro lika obekväma på öppna
hafvet som i skärgården, men därför måhända lämpa sig bäst
för försvaret af våra öppna kuster. Möjligen var det också
ett fel i Platens organisation, att skillnaden emellan stora
och lilla flottan gjordes mera ostentativ. än som måhända
var nödvändigt, så att t. ex. chefen för det s. k.
skärgårdsartilleriet blef general i stället för amiral.

<h2><small><small>--</small></small></h2>

Min personliga ställning hade småningom blifvit så
framskjuten, att jag från många håll blef föremål för
uppmärksamhet, mest i sammanhang med representationsfrågan.
Många anonyma bref kommo mig till handa, både på vers
och prosa. Ett började med orden: »Fäll icke tanklöst
gamla eken» och innehöll ett varmt, rätt vackert
skaldestycke. En gång inbars till mig i konseljen ett bref, uti
hvilket voro inlagda 10 stycken små virkade röda
jakobinmössor, som jag utdelade till samtliga konseljledamöterna.
Ett bref var undertecknadt: »Un vieux patriote, ami de feu
M:r le baron Gérard De Geer et grand admirateur de feu
son Epouse sans pareille», och hvars exalterade innehåll
och stil kunde gifva stöd åt misstanken, att det var
författadt af en naturlig son till Gustaf IV Adolf. Äfven
fick jag ofta bref från galningar, hos hvilka en
dragningskraft till samhällets höjder är vanlig; -- ett, dateradt
Vadstena, varnade mig för förgiftningsförsök från hofvet, och
ett annat, från Kalmar, bad mig icke gå ut om aftnarna,
emedan 50 beslutsamma män hade öfverenskommit att
taga mig af daga. Stundom inkastades ock bref helt
hemlighetsfullt genom dörren.

Före riksdagens början 1865 hade jag naturligtvis
många yttre förnimmelser af att det var åska i luften, för
att icke tala om hvad jag kände inom mig själf.

<img></img>
</chapter>
<chapter name="Förra delens innehåll">
<h2><small>FÖRRA DELENS INNEHÅLL.</small></h2>
<h2><small><small>--</small></small></h2>

<table>
<td r>Sid.

<td>Föräldrar ... 1.
<td>Barndomen (1818--1828) ... 5.
<td>I Linköpings skola (1828--1832) ... 14.
<td>Själfkarakteristik ... 23.
<td>I Upsala skola (1832--1836) ... 30.
<td>Studentåren (1836--1840) ... 40.
<td>Ung man i verken (1841--1843) ... 55.
<td>Vidare stockholmsminnen (1843--1845) ... 65.
<td>På ting i Skåne (1845--1846) ... 81.
<td>Förlofning (1846) ... 88.
<td>Förlofningstiden (1846--1848) ... 107.
<td>Gift man och assessor i Skånska hofrätten (1848--1855) ... 129.
<td>President i Göta hofrätt (1855--1858) ... 142.
<td>Börjad riksdagsmannaverksamhet (1857) ... 153.
<td>Bildandet af 1858 års ministär ... 161.
<td>Justitiestatsminister 1858 ... 174.
<td>År 1859 ... 184.
<td>År 1860 (Norska frågan m. m.) ... 197.
<td>År 1861 ... 213.
<td>Uppslag till representationsförändringen (1861--1862) ... 222.
<td>Åren 1862 och 1863 ... 228.
<td>Danska frågan (1863--1864) ... 247.
<td>Åren 1864 och 1865 ... 273.
</table>

<h2><small><small>--</small></small></h2>
</chapter>
<h1>MINNEN</h1>

UPPTECKNADE
AF
<b>LOUIS DE GEER</b>

ANDRA UPPLAGAN
SENARE DELEN

STOCKHOLM
P. A. NORSTEDT & SÖNERS FÖRLAG

STOCKHOLM
KUNGL. BOKTRYCKERIET. P. A. NORSTEDT & SÖNER
1906

<chapter name="Representationsförändringen (1865)">
<table o>
<td c><h2><small>REPRESENTATIONSFÖRÄNDRINGEN.</small></h2>
<td c>(1865.)
<td c>--
</table>

Måndagen den 16 oktober 1865 börjades den
minnesvärda riksdag, som skulle sluta med rikets ständers
upplösning för alltid. Af adelns ledamöter hade åtminstone
två tredjedelar inställt sig i bestämd afsikt att afslå det
hvilande representationsförslaget, och sannolikt hade det
lika stor majoritet emot sig i prästeståndet. Ärkebiskop
Reuterdahl uttalade också vid riksdagens öppnande på
rikssalen lika oförbehållsamt sitt stånds betänkligheter som borgar-
och bondeståndens talmän deras välönskningar för förslagets
framgång. Landtmarskalken yttrade sig försiktigare.

I fråga om majoriteten inom riddarhuset och
prästeståndet var det betecknande, att de i konstitutionsutskottet
insatte endast strängt konservativa ledamöter, som voro
afgjorda motståndare till representationsförslaget.

Huru retlig sinnesstämningen var i dessa stånd
framlyste, då regeringen afgaf sin proposition om statsverket,
däruti den extra ordinarie statsregleringen var beräknad
endast för ett år, ehuru enligt den ännu gällande
riksdagsordningen nästa lagtima riksdag först skulle inträffa efter
tre år. Detta skedde under den naturliga förutsättningen,
att det hvilande förslaget kunde blifva bifallet, i hvilket fall
det vore olämpligt, att rikets ständer skulle anslå pengar
till extra utgifter för de år, som den nya riksdagen hade
att reglera. I trontalet förklarades också, att därest denna
förutsättning icke ginge i fullbordan, utväg alltid vore
öppen att i behörig tid för rikets ständer framlägga
kommande års behof. Då det hvilande förslagets öde skulle
afgöras i början af riksdagen, hade i själfva verket
ingenting varit lättare än att, om förslaget fallit, redan vid samma
riksdag begära nödiga extra anslag för ytterligare två år;
men om detta icke medhunnits, stod det alltid konungen
öppet att tids nog sammankalla urtima riksdag. Ett
prejudikat från 1844 fanns ock, då extra statsregleringen
uppgjorts för endast tre år, till följd af konungens uttalande,
att urtima riksdag skulle sammankallas, förrän de fem år
förflutit, som den tiden skulle utlöpa emellan lagtima
riksdagar. Men nu utskreks detta både såsom ett
grundlagsbrott och såsom ett försök att <i>tvinga</i> ständerna till
förslagets antagande. Ja, man stämplade det till och med
såsom ett revolutionsförsök, hvarigenom regeringen ville
sätta statsmaskineriet ur stånd att arbeta. Hvad som låg
härunder var endast en fruktan, att om förslaget afslogs,
så skulle regeringen så snart som möjligt upplösa riksdagen
och genast sammankalla en urtima för att åter framlägga
det, och man hade då icke fått det rådrum af tre år,
under hvilka man kunde hoppas, att ifvern för förslaget
skulle hinna att svalna.

Mot slutet af oktober aflämnade den förut omnämnda
centralkommittéen till mig adresser till förmån för
representationsförslaget, med omkring sextio tusen underskrifter.
I mitt svar på ordföranden friherre Hugo Hamiltons tal
yttrade jag min tacksamhet för kommittéens verksamma
åtgärder att sprida allmän kännedom om förslaget och
tillade, på det ingen skulle kunna tro, att jag haft någon
del i adressernas tillkomst, att jag varit tveksam om
ändamålsenligheten af att samla underskrifter, enär jag kände,
att många af de stilla i landet icke gerna opinerade med
sina namn, oberoende af deras tänkesätt, men att
kommittéen rättfärdigades af utgången.

Till riddarhuset uttogos vid denna riksdag mera än
700 polletter. Husets båda fraktioner höllo enskilda

sammankomster för att öfverlägga om den stora frågan.
Förslagets motståndare utlyste ett möte å hotell Fenix till den
17 november, dit adelns alla ledamöter inbjödos i ändamål
att diskutera förslaget. I spetsen för denna inbjudning
stodo bland andra grefve Karl Göran Mörner och
landshöfdingen grefve Liljencrantz, hvilken senare särskildt
anmodade mig att komma till mötet, för hvilket han
påräknade excellensen Sparre till ordförande, för att betaga
mötet skenet af en partitillställning. Sparre undandrog sig
emellertid detta uppdrag.

Men samtidigt med denna inbjudning framkom en
annan, hvilken nedslog såsom en bomb och splittrade mångas
sinnen. Denna inbjudning var nämligen undertecknad af
tio framstående riddarhusledamöter, af hvilka flera antagits
vara förslagets säkra motståndare men som nu i
inbjudningen till öfverläggningen på börssalen den 21 november
läto förstå, att de för egen del voro öfvertygade, att genom
antagande af förslaget denna fråga på ett för fosterlandet
tillfredsställande sätt komme att lösas. De namn, som stodo
under denna offentliggjorda inbjudning, voro: Ludvig af
Ugglas, J. M. Björnstjerna, Gillis Bildt, Oskar Alströmer,
Edvard Carleson, C. A. Mannerskantz, Pehr Ehrenheim,
Karl Nordenfalk, Erik af Klint och F. Åkerman.

Största uppmärksamheten bland dessa namn ådrogo
sig Bildts, därför, att han ansågs såsom ett uttryck af
kungens personliga opinion, och Magnus Björnstjernas, för det
stora anseende och inflytande, som han ägde inom arméen.

Vid samma tid undanrycktes också förslagets
motståndare en del af den tröst de hade af det stolta antagandet,
att förslaget icke vunnit något understöd från hvad de
kallade »vetandets höjder». Trettionio lärare och ämbetsmän
vid Upsala universitet afgåfvo nämligen den 16 november
en publicerad opinionsyttring till förmån för förslaget.

De båda mötena på Fenix och på börsen voro synnerligen
talrikt besökta. På det första, där grefve Arvid Posse
förde ordet, höll jag mot slutet ett långt anförande, däruti
jag bemötte de af en mängd talare framställda

anmärkningar, och fällde i slutet däraf ett yttrande, hvarför jag sedan
blef mycket hånad, nämligen, att åt ridderskapet och adeln
nu vore erbjudet ett tillfälle att skrifva det vackraste
bladet i sin historia. Man förmenade tvärt om, att adeln
genom ett bifall till förslaget skulle i sin historia rista »den
svartaste runan». Mitt anförande refererades först uti ett
mycket vanställdt skick uti tidningen Dagligt allehanda men
senare, den 20 november, nästan fullständigt sådant det
blifvit uppfattadt i snabbskrift.

Vid mötet på börsen, där grefve Ugglas valdes till
ordförande, talade, bland många andra, af statsrådets
ledamöter både Gripenstedt och jag. Mig undföll där ett
annat yttrande, hvaraf man gjorde mycket väsen och som
man försökte sedan använda för att göra mig misshaglig
för förslagets radikala anhängare. Emot en från
konservativt håll framställd åsikt, att man bort göra första
kammaren mera pålitligt konservativ och monarkisk, äfven om
man, för att vinna detta, måst gå in på att göra den andra
mera demokratisk, uttalade jag nämligen mina
betänkligheter och sade, att ehuru jag icke trodde någon synnerlig
våda uti att något sänka strecket för valrätt till andra
kammaren, fann jag likväl, att om man ville bekämpa
demokratien, så vore det här man »tum för tum borde strida
mot eftergifter». Tillika uttalade jag mig mot alla
föreslagna modifikationer, enär, äfven om jag för egen del
skulle kunna gå in på en eller annan, jag var öfvertygad,
att ingen af dem, som dittills ifrågasatts, skulle kunna samla
så många röster som förslaget oförändradt samt att det
var farligt att öppna portarna för modifikationer, emedan
ingen kunde beräkna, hvilken som då skulle tränga sig fram.

Ett utdrag af mitt tal angående dessa båda punkter
lät jag införa i Posttidningen, till vederläggande af det
utspridda ryktet, att regeringen var benägen att ingå på
modifikationer. Detta gjorde ond blod på den konservativa
sidan, där man hoppats, att sedan förslaget fallit, jag skulle
stanna kvar och framlägga ett nytt modifieradt. Samma
åsikt hyste kungen, och under ett samtal någon dag förut

hade han sökt därtill öfvertala mig, med tillägg, att om jag
ville gå in därpå, skulle vi för framtiden blifva som Kastor
och Pollux.

På dessa båda adelns enskilda möten var
öfverläggningen präglad af lugn och värdighet. Af missnöje med
referaterna öfver fenixmötet, fingo inga tidningsreferenter
tillträde på börsen.

Dagen efter börsmötet afgåfvo några och sjuttio af
Stockholms ett hundra stadsfullmäktige en opinionsyttring
för förslaget, hvilken lämnades till ståndens talmän, som
dock af grundlagen voro förhindrade att anmäla den i
stånden.

Härefter afgaf bondeståndet, den 27 november, en till
mig ställd, af samtliga dess ledamöter undertecknad adress,
däruti det anfördes, att ett ytterligare uttalande af den
svenska allmogens tänkesätt om representationsförslagets
värde framför alla andra, som från början af vårt
närvarande statsskick blifvit framställda, skulle varit opåkallad,
om icke under de pågående striderna äfven framkastats det
oväntade påstående, att då enligt förslaget tusentals svenska
medborgare, tillhörande allmogen, skulle beröfvas den
representationsrätt, som de ägde, bondeståndet icke kunde önska
dess antagande. Ståndet ville därför tolka sin odelade
öfvertygelse, att den uppoffring af valrätt och valbarhet, en
del af Sveriges jordbrukare måhända därigenom måste
underkasta sig, vore af ojämförligt mindre vikt än den
likställighet uti rättigheten att vårda samhällets
angelägenheter, Kongl. Maj:t åsyftat att bereda svenska medborgare
i allmänhet och att hvarje försök att åstadkomma den
minsta ändring af förslaget måste af ståndet betraktas endast
såsom ett medel att undanskjuta frågans slutliga afgörande
och blottställa landet för alla de olyckor, ett sådant
uppskof kunde medföra.

Så kommo, den 28 november, de stora deputationerna
från landsorten. I de flesta städer och en mängd orter på
landet hade hållits talrikt besökta möten för att opinera i
frågan. Många hade sändt sina adresser till ortens

riksdagsmän, men ännu flera hade utsett särskilda deputerade att
resa till Stockholm för att frambära adresserna till mig, då
man trodde sig veta, att kungen icke ville mottaga dem.
I anledning däraf, att de nu vände sig till mig, sökte man
förgifta min ställning hos kungen genom att påpeka, huru
landet redan började anse mig och icke konungen såsom
den verklige regenten. Det framhölls också, att det skulle
vara ytterst opassande af mig att mottaga dessa
deputationer, som ville taga sig talan i en fråga, hvilken vore
rikets ständers ensak. Jag hade icke gjort något för att
framkalla dessa adresser, men att vägra deras mottagande
skulle icke allenast stridt emot all både förut och efteråt
följd praxis, utan ock i detta fall varit en skymf emot
hundratusentals medborgare och de aktade män, som
erhållit deras uppdrag. Skulle petitioner icke mottagas från
andra än dem, som själfva hade afgöranderätten, så kunde
ju sådana aldrig komma i fråga.

På utsatt timme inställde sig de deputerade till ett
antal af omkring två hundra i min ämbetslokal, med hvilken
jag för tillfället måst annektera utrikesdepartementets näst
intill belägna stora förmak. De anfördes af grosshandlaren
i Göteborg J. J. Ekman, hvilken i sitt tal yttrade, att
svenska folket, omedelbart efter representationsförslagets
framläggande, till konungen framburit sina tacksägelser, men
att då det nu vore frågan om den andra statsmaktens
bifall och våra grundlagar icke kände någon form för
adressers aflämnande direkte till rikets ständer, hade
deputerade tänkt sig, att justitiestatsministern, såsom på en
gång konungens främste rådgifvare och representant i
rikets första stånd, skulle kunna både för konungen tolka
deras tänkesätt och hos rikets ständer vittna om det fasta
allvar och den värma, hvarmed talrika deputationer från
olika landsorter uttryckt sina önskningar om bifall till
förslaget.

Härpå svarade jag: »Till konungen skall jag framföra
de tänkesätt, I nu tolkat. De skola glädja hans konungsliga
hjärta. Med större förtroende har ännu ingen konung gått

sitt folk till mötes. Må det svenska folket visa sig hans
förtroende värdigt; och må det aldrig glömma, att det är
honom, honom ensam, tacksamheten tillkommer för hvad
förslagets framläggande innebär ädelt och högsint! För
förslagets brister åligger ansvaret dem, som skrifvit, icke
honom, som gifvit det.

Med eder, mina herrar, känner jag djupt betydelsen
af den stund, som nalkas. Och likväl -- om det nu
framlagda förslaget är skrifvet icke blott på papperet, om de
ord I nu uttalat, såsom jag tror, utgå ur svenska folkets
eget hjärta, -- <i>då</i> förmår den väntade stunden icke i något
fall utplåna detta förslag. Det skall då genomtränga alla
sinnen; och minst skall Sveriges adel ensam förblifva kall.
Jag kan vittna, att ridderskapet och adelns ledamöter
allvarligt och ärligt pröfva hvad dem nu föreligger, och om
de ännu tveka, så är det därför, att de tro fäderneslandet
behöfva dem. Det behöfver dem också och skulle köpa
förslaget dyrt med dessa sina ädla söners tjänst. Alla vilja
vi framgent se dem i de främsta lederna; men just därför
må de icke stanna bakom sina åldriga förskansningar utan
träda ut bland dessa leder, som ständigt rycka framåt. Det
är oss icke nog, att adeln lägger sitt ja i urnan; vi vilja
se det fritt och med förtröstan till framtiden afgifvet;
likasom vi vilja hafva ett kärleksfullt, icke ett med motvilja
blandadt ja från prästeståndet. Visa vi blott aktning för
deras redliga öfvertygelse och lagligt bestående rättigheter,
så skola konung och folk icke länge vänta förgäfves att se
sina önskningar uppfyllda.»

Härmed hade jag försökt ådagalägga, att jag icke ville
tillskansa mig något af den ära, som tillkom konungen, och
hvilken ära visserligen icke var mindre, därför att förslaget
icke i allo öfverensstämde med hans önskan och att enligt
hans egen uppfattning han underlättade en minskning af
konungamakten.

De deputerade läto till hågkomst af dagen trycka ett
minnesblad, som innehöll alla adresserna och talen jämte
verser, författade af Orvar Odd.

Sinnena voro nu i stark spänning, hvilken ökades i
jämnbredd med ovissheten om utgången. Till förstärkning
af Stockholms garnison inkommenderades trupper af indelta
arméen, på det ordningen i alla händelser skulle kunna
upprätthållas. En mycket känd politisk personlighet kom upp
till mig och sade, att han hört, att förslaget skulle falla,
och ville bereda mig på hvad som då skulle hända. Han
sade sig hafva år 1848 varit misstänkt för uppviglingsförsök
och åtföljd hvar han gick af detektiver, ehuru han då, fastän
ung och svärmande, icke tänkt på någonting sådant. Nu
vore han en gammal man men det oaktadt sinnad att sätta
sig i spetsen för folket på gatorna och tillkämpa det
rättvisa. Jag sade honom, att först och främst skulle ett sådant
försök genast undertryckas af den förstärkta militären, men
för det andra kunde förslagets motståndare icke uttänka
något bättre sätt att få förslaget för en lång tid begrafvet
och beröfvadt allt förståndigt folks sympatier, hvaremot, om
befolkningen uppförde sig med lugn och fasthet, betydde
ett afslag nu icke mera än ett kort uppskof. Han gick
ifrån mig, såsom jag tror, öfvertygad.

Slutligen inföllo de ödesdigra dagarna, då förslagets
öde skulle afgöras. Det föredrogs i samtliga stånden den
4 december och bifölls samma dag af borgar- och
bondestånden. Prästeståndet uppsköt ärendet, till dess adeln fattat
sitt beslut.

På riddarhuset upptog debatten fyra dagar, och
samstämmigt har därom uttalats det omdöme, att en mera
lysande debatt aldrig hörts inom dessa väggar. Af
konseljens ledamöter talade jag, som öppnade diskussionen, och
Gripenstedt hvardera två gånger samt Manderström och
Platen hvar sin gång. Några mera pikanta yttranden, som
under diskussionen föllo, må här utplockas, icke för att
utgöra någon sammanfattning af den oändliga mängd skäl,
som anfördes för och emot det kungliga förslaget, utan
endast såsom exempel för att visa, huru högt pulsarna
slogo, huru fintliga repliker korsade hvarandra och huru
hårdt jag ansattes.


Jag slutade mitt första anförande med följande ord:
»Om följderna af förslagets förkastande vill jag för öfrigt
icke yttra mig, ty jag erkänner min oförmåga att dem
beräkna. Icke heller vill jag nu söka vädja till ridderskapet
och adelns känslor, ty jag vet, att de icke behöfva stämmas
högre. Jag vet, att om ridderskapet och adelns öfvertygelse
vänder sig till förmån för förslaget, så skall icke brist på
känsla för fäderneslandets kraf hindra ridderskapet och adeln
att vinna den svåraste af alla segrar -- segern öfver sig själf.»

Excellensen Ihre yttrade: »Man skulle nästan kunna tro,
att de ädla och om fäderneslandet i flera afseenden högt
förtjänta män, hvilka sammanfogat denna luftiga byggnad,
därvid velat nog mycket efterfölja den allsmäktige
byggmästarens oupphinneliga föredöme, om hvilken vår store
skald säger, att han hängde på intet sitt murarlod, när han
murade världen.»

Härpå svarade Gripenstedt: »Nej, mina herrar,
byggmästaren har verkligen hängt sitt murarlod på något; och
detta något, hvarpå han hängde detsamma -- det är den
fastaste grund, som lärer finnas för en samhällsbyggnad,
nämligen medborgares aktning och förtroende --, en grund,
långt säkrare än den gamla bräckliga, på hvilken den
vördade talaren förmenat, att något nytt skulle kunna
uppföras. Och emot det citat af den store skalden, som han
begagnat, ber jag att få sätta ett annat, äfven af honom,
som jag tror här vara mera tillämpligt. Han sjöng en gång:

<poem>Evigt kan ej bli det gamla.
Ej kan vanans nötta läxa
evigt repas upp igen;
hvad förmultnadt är skall ramla,
och det nya, friska, växa
upp utur förstörelsen.»</poem>

Nils Tersmeden: -- -- »Redan länge höra vi från
pressen, i adresser och från förslagets alla förfäktare, att
Sveriges ridderskap och adel söker att förskansa sig bakom
gamla skyddsmurar, att de vilja bevara gamla privilegier
och företrädesrättigheter. Detta är ett lågt tal, ett tal mot
bättre vetande. Jag tror, och ber därvid en talare midt
emot om ursäkt» (här vände han sig till mig), »att här
gäller för svenska adeln att värna konungamakt och
fosterland.»

Friherre Klinckowström: -- -- »Jag ber eder då, mina
herrar, att med mig framträda till vaggan, där barnet
ligger, och taga af dess bindor, som kallas omständigheternas
makt, situationen, tidsandan, människans rättigheter eller
hvad de allt heta, och om I då betrakten pilten, skolen I
finna, att han är missbildad, att hans hjärta aldrig kan
komma att klappa för svenska folkets väl.»

Härpå svarade friherre A. C. Raab, att förslaget vore
ännu blott ett foster och pilten således icke kommen till
världen. Det gamla Svea låge nu i förlossningsarbetet,
och därifrån härledde sig klagoljuden. Men man kunde
trösta sig med skriftens ord: När kvinnan föder barn,
hafver hon sorg, men när hon hafver födt barnet, kommer
hon icke sin bedröfvelse ihåg, ty hon glädes, att människan
är född i världen.»

Friherre Erik Leijonhufvud yttrade: »Syftningen af
ifrågavarande grundlagsförslag är tydligen att lägga väldet
i medelklassens händer. Detta syftemål skall ock
ovillkorligen ernås förmedelst de radikala medel, förslaget tillgripit,
nämligen konungamaktens försvagande, kyrkans utvisande,
adelns degradering och den egentliga arbetsklassens
uteslutande.»

Herr I. F. Flach: -- -- »Då jag första gången läste
h. exc. herr justitiestatsministerns yttrande till
statsrådsprotokollet angående den viktiga grundlagsförändringen,
betogs jag af häpnad vid de skickelsedigra orden: <i>för sent,</i>
hvilka tydligen erinrade om det under februaridagarna 1848
i franska deputeradekammaren timade uppträde, då, efter
konung Ludvig Filips flykt och den vilda pöbelskarans
instörtande bland de deputerade under ropen »à bas le Roi»,
hertiginnan af Orleans med sina tvenne söner och
beledsagad, om jag rätt minnes, af general Changarnier inträdde
för att söka om möjligt erhålla kammarens medverkan till

tronens upprätthållande och bevarande åt dynastien men
därvid afvisades med hopens skrän: »C'est trop tard.» Jag
hade svårt att fatta, huru detta eko af den vilda
tronomstörtningen kunde af kronans förste minister framställas
såsom argument inför Sveriges konung uti en statshandling,
ämnad att från honom utgå till Sveriges folk; och då jag
nu villigt lyder min känslas maning att ej på detta rum
yttra hvad jag angående denna ministeriella uppfattning af
konstitutionellt dekorum tänker, må det dock tillåtas mig
uttrycka den förhoppning att, likasom det varit första
gången ofvan citerade ord inför Sveriges kungatron uttalats,
det ock må vara den sista. -- -- I sista tiden, och för att
därunder allvarligt imponera på de tveksamma eller
motsträfviga inom rikets ständer, hafva hit anländt
deputationer, för hvilkas organiserande man befarat, att ministären
ej varit alldeles främmande; och ehuru jag ej velat sätta
tro därtill, måste jag dock af vissa anledningar ej
missbilliga dem, som å företeelsen härvid ansett sig kunna tillämpa
den åldrige, tviflande patriarkens ord till sin bedräglige son:
»Rösten är Jakobs röst, men händerna äro Esaus händer.»
Vare emellertid härmed huru som helst, så är dock hela
detta deputationsväsende af på en gång så sorglig och
tilllika så ömkligt löjlig beskaffenhet, att jag saknar ord nog
uttrycksfulla för att däröfver betyga mitt ogillande.»

På detta svarade jag, att mitt »för sent» var icke ett
hot utan en varning, ställd icke till konungen utan till rikets
ständer, och att detta ord förekom på så många historiens
blad, att det icke behöfde anses lånadt från den vilda hop,
herr Flach omnämnt; och Ehrenheim sade sig skatta
alltför högt sin själfskrifna rätt att deltaga i landets
lagstiftning, för att icke vilja medgifva dem, som icke ägde denna
rätt och som voro från lagstiftningen alldeles uteslutna, att
äfven få uttala sin mening, då det skedde utan förnärmande
af lagliga former.

Hr M. Brakel yttrade: -- -- »Vår ståndsrepresentation
skall snart själfmant gå till sina fäder, men innan han detta
gör, vill han lefva några timmar, ty åren äro timmar i
nationens lif; han vill själf kora den arftagare, som skall
intaga efter honom i norden högbänken midt emot den
konungsliga. Men hvem är denne arftagare, som framställer
sig? Kommer han med ädel hållning, med allvaret i sin
blick och lugnet på sin panna? Nej, han kommer
väsnandes och förhäfvande sig. Han har på sin väg skrikit ihop
en massa folk, som hurrar åt hans löften, hvilka ingen vet,
om han kan hålla. Och hvad bjuder han oss? Med ena
handen räcker han fram en kammare, som delar oss i
fastighetsägare och icke fastighetsägare, och de förre i sådana
som skatta 30 öre med valrätt och sådana som skatta mindre
utan valrätt, samt de senare i medborgare, som skatta 5
r:dr med valrätt och sådana, som skatta mindre utan
valrätt.»

Henning Hamilton höll ett utmärkt anförande fullt af
höga tankar, logisk skärpa och dialektisk finhet. Han yrkade
afslag för att genom ett uppskof få de fel rättade, som
blifvit framhållna icke blott af förslagets motståndare utan ock
af många anhängare, till hvilka senare han hoppades, att
jag skulle lyssna, om jag ock, såsom han antog, ansåg alla
dem, som voro mot förslaget, så förblindade, att de icke
voro värda att höras; och han misströstade icke om
framgången, om jag ville använda min stora popularitet att
skaffa gehör åt sådana modifikationer, som jag fann
rättvisa och billighet fordra.

Bland de många vältaliga bilder, han använde, var
också följande: »I ett hus bodde fyra familjer i hvar sin
lägenhet; de lefde i fred och endräkt, och alla kommo de
väl öfverens. De två familjerna växte till, blefvo
trångbodda och begärde större utrymme. De båda andra sade
icke nej härtill utan ansågo sig endast berättigade att
öfverenskomma om villkoren. Men huset hade en vice värd,
och medan underhandlingarna pågingo, satte han eld på
huset.»

I mitt sista anförande svarade jag: »Denna liknelse
haltar. De fyra familjernas trefnad var icke så fullständig;
två af dem hade länge velat flytta ur huset och de två

andra hade äfven talat om flyttning, blott de kunde få i
stället en vacker öfre våning med många rum. Folket
utanför huset tyckte, att det började luta till fall, och det
tyckte äfven »vice värden», hvarför han fick tillstånd att
göra upp plan till en ny byggnad. Det är uti en sådan,
som de fyra familjerna nu äro bjudna att inflytta; men om
de icke vilja det utan stanna kvar i det gamla huset, till
dess det ramlar eller blir eldfarligt, så kommer visserligen
ansvaret därför att stanna på dem själfva. Ännu brinner
likväl icke huset, och vice värden skall icke antända det.
Emellertid förundrar det mig, att grefve Hamilton kan
önska fortfarande få vice värdskapet uppdraget åt den, som
han liknelsevis stämplat såsom en mordbrännare.»

Sedan Manderström, i anledning af Hamiltons
anförande, anmärkt, att »ehuru af hvarje ljus kan blifva en
brand, förefinnes dock icke skäl att fortfarande sitta i
mörkret, därför att man kan befara, det ljusets fiender skola
ovarsamt umgås med elden, som var ämnad att värma, icke
att tända huset», så ursäktade sig Hamilton i afseende å
mig därmed, att han talat om en vådeld och den, som
därtill varit vållande, men aldrig sagt, att min afsikt varit att
åstadkomma skada, samt bad, i anledning af Manderströms
yttrande, att den eld som blifvit antänd var ett ljus, satt
för att lysa, att till sina vänner få framställa den
vördsamma önskan, att om de till honom ville sända ett ljus,
hvaraf han utan tvifvel kunde vara i behof, de icke måtte
till ljusstake välja en krutkagge.

I mitt första anförande hade jag sagt, att ingen väl
kunde föreställa sig, att ett af regeringen framlagdt förslag,
som vunnit två stånds nästan enhälliga bifall och så varmt
understöddes af den allmänna meningen, skulle öfvergifvas
därför, att det möjligen en gång förkastades af en knapp
majoritet i ett eller två stånd; och detta tillspetsades af
Gripenstedt ytterligare så, att det skulle visa brist på
allvar, om icke <i>regeringen</i> åter framlade förslaget, ifall det
denna gång föll. Grefve Karl Göran Mörner förklarade
dock, att då konungen därom icke kunde hafva fattat något

beslut, syntes dessa yttranden mera smaka af den på
folkopinionen för dagen trotsande medregenten än passa för
den konstitutionelle rådgifvaren; hvaremot jag hemställde,
om det kunde anses ligga utom befogenheten äfven hos
den ödmjukaste konungens rådgifvare, att om än utan stöd
af konungens till ett statsrådsprotokoll förklarade vilja
undersöka och uttala sin mening, huruvida en frågas eventuella
utgång skulle innefatta skäl att låta henne förfalla eller att
å nyo upptaga henne.

Den mest dramatiska scenen i denna öfverläggnings
fyra akter, som upptogo hvar sin dag, var herr Curry
Treffenbergs tal. Redan hans kraftfulla gestalt måste väcka
uppmärksamhet. Det stora hufvudet med sina svarta, starkt
krusiga lockar och sina eldiga ögon bar vittne om en
passionerad själ. Härtill kom en ovanligt stark välljudande
stämma och en lågande deklamation, som skulle gjort
heder åt en stor tragisk skådespelare. Han steg upp på sin
bänk, fattade med ena handen om en lyktstolpe, den han
emellanåt skakade så att den skallrade, och började sitt tal
sålunda:

»Man måste göra våld på sig för att icke låta känslorna
taga öfverhand öfver förståndet, då man förnimmer de ädla
och hjärtat tilltalande tankar, som finnas nedlagda uti det
statsrådsprotokoll, som åtföljde det kungliga
representationsförslaget och som sedermera så ofta återljudat uti
åtskilliga anföranden på detta rum. Också har det funnits
ögonblick, då äfven jag varit på väg att lämna bakom mig alla
traditionella föreställningar, inplantade i min barndom, alla
reminiscenser ur den boströmska samhällsläran från min
akademitid och alla varnande vittnesbörd ur vår egen och
andra länders historia, för att med vännerna af det
kungliga representationsförslaget stiga ombord på denna glada
speljakt, som, sirad med rosor och vimplar, med musik i
fören och smekt af förliga vindar, skulle genast föra hela
nationen till lycksalighetens ö.

Men dessa känslans ögonblick hafva snart varit förbi.
Vid förståndets pröfvande ljus har denna lätta farkost
blifvit förbytt till ett drakskepp, som från fiendeland nalkas
våra förut så fridsälla kuster, för att där sprida ödeläggelse
och död; och jag har därför tackat Gud, att detta monster
af den enda monitor, som i dessa tider duger att lita på,
den ädlare konservatismens monitor, erhållit trenne sådana
grundskott, att man snart skall se detsamma hissa nödflagg
och afstå från försöket att, buret på agitationens svallvågor,
lotsa sig fram emellan de klippor och skär, som en fast,
modig och beslutsam hållning hos ridderskapet och adeln
skall utbreda till skydd för det hotade fäderneslandet; och
måtte ekot af dessa grundskott ännu i afgörandets stund
ljuda i alla röstandes öron med dess starka, mäktiga och
befallande stämma, att det kungliga representationsförslaget
skall förkastas.»

Längre fram i talet fortsatte han: »Nej, det kungliga
representationsförslaget har ingen rätt att börda sina anor
från 1809; dessa äro af yngre datum. Jag känner dess
stamfar, ty han är landsman med mig, han är västgöte;
han föddes för omkring 20 år sedan och erhöll i dopet
namnet »Delenda Carthago»; och hans döpelselöfte
innehöll, att man skulle så ofta, i tid och otid, upprepa
nödvändigheten af ståndsväsendets utrotande, att allmänheten
till slut icke skulle veta, hvarifrån den bekommit denna
öfvertygelse» (hade afseende på ett af Crusenstolpe tryckt
bref från J. G. Richert). »Denna tankebyting, som, såsom
man finner, genast vid födelsen bar sitt jesuitiska
kainsmärke på pannan, har alltsedan med öm och faderlig
omvårdnad omhuldats af sina faddrar i den radikala pressen,
så att nu, sedan han känt sina muskler nog starka och
sina senor nog spänstiga, han klättrat upp för de första
trappstegen till tronen och i skepnad af en ljusens ängel
insmugit sig i rådkammaren, under det han därutanför
uppträdt i sin rätta gestalt såsom denne vilde agitator, hvilken
redan dristat lägga sin svarta hand på samhällslifvets strupe.
Sen honom här, huru han i salig försmak af att snart hafva
uppnått sitt mål: ståndsväsendets utrotande, grasserar inom
alla områden, där han lyckats vinna insteg, i pressen, i

adresser, i möten och deputationer. Sen honom, huru han
svängande den politiska fanatismens gissel, än med en
fräckhet, som endast öfverträffas af dess dumhet, förolämpar
konungens hofadel med den insinuationen, att denna, för
att göra konungen till viljes, skulle uppoffra sina plikter
emot fäderneslandet, än söker beröfva konungens
rådgifvare den ära, som, hurudant representationsförslagets öde
än blifver, alltid skall blifva deras omistliga egendom, äran
af det om äkta liberalitet vittnande handlingssätt, att icke
hafva utöfvat någon obehörig påtryckning på
förtroendeämbetsmännen, än uppmanar soldaten att icke lyda sitt
befäl och ändtligen i omåttet af sitt vanvett lastar
konungens upphöjda majestät därhän, att han söker göra troligt,
att konungen, glömsk af svurna plikter, skulle själf göra
sig till den förste fridsstöraren.»

Adelns protokoll innehåller sanningsenligt, att »detta
yttrande afbröts flera gånger medelst talrika och häftiga
yttringar af missnöje, blandade med starka bifallsrop, så
att herr grefven och landtmarskalken måste med klubban
äska tystnad; och sedan jämväl efter anförandets slut
talrika yttringar af så väl bifall som missnöje afgifvits, hördes
en mängd ledamöter högt och häftigt yrka på proposition».
I själfva verket var oväsendet obeskrifligt, dock endast med
oljud, som knappast beledsagades af en enda gest. Många
hade missuppfattat Treffenbergs yttrande om tankebytingen
med kainsmärket, som antagit skepnad af en ljusens ängel,
såsom omedelbart syftande på mig personligen och tyckte
detta vara ett nog starkt uttryck.

Gripenstedt replikerade sedan Treffenberg sålunda:
»Det grundskott, hvarom en annan talare ordat, hvilket
skulle sänka detta olycksbringande förslag, detta drakskepp,
detta monster, som så försåtligt nalkats våra kuster och
hotar vår frihet, detta grundskott, som afgick med så stark
knall och så stort brak, lärer således upplösa sig endast i ett
moln af rök, som snart visar, att ingen kula fanns i kanonen.»

I allmänhet fördes diskussionen både sakrikt och värdigt.
I synnerhet iakttogo de, som talade för förslaget, en

fullkomlig moderation i sina uttryck. Motsidan använde
måhända till någon öfverdrift sitt kardinalargument om den
svenska adelns förträfflighet, såsom både konungamaktens
och frihetens värn. Äfven detta upptog Gripenstedt. »Man
har», sade han, »ordat om svenska adelns förtjänster om
fäderneslandet i alla tider och framställt detta stånd såsom
så begåfvadt med alla möjliga samhällsdygder, att dess like
ej lärer finnas i något annat land. Jag vill för min del ej
ingå i någon pröfning af detta påstående, men jag får blott
erinra, att det är en i all jurisprudens fastställd grundsats,
att man ej äger vittnesbörd i egen sak.»

Angående samma ämne anmärkte herr Karl
Nordenfalk: »Vi hade Vasar och Sturar, innan ännu en sten var
framförd till riddarhusets murar. Bondar, Possar,
Leijonhufvudar och så många andra af våra ädlaste släkter hade
funnit konsten att inverka på Sveriges öden utan att
därtill vara berättigade af någon riddarhusordning. Och
hvarför skulle ej hädanefter så ske?»

Många nära anförvanter stodo i denna strid uti
motsatta läger. Sålunda var grefve Liljencrantz en af cheferna
för motståndet, men hans son, friherre Johan Liljencrantz,
talade med talang för förslaget. Bröderna Karl och Rudolf
Cederström fingo ordet omedelbart efter hvarandra, och
den förre yrkade bifall lika varmt som den senare vältaligt
yrkade afslag. Grefve Hermansson var en ytterst häftig
motståndare, men hans måg, landshöfding Troil, yttrade
sig tvärt om, o. s. v. Baron Liljencrantz frågade mig, då
diskussionen syntes närma sig slutet, om hans fader talat
vid mig. Då jag härtill nekade, berättade han, att fadern
sagt honom, att om det visade sig att förslaget skulle gå
igenom i alla fall, ansåg han det bäst, om detta icke skedde
med alltför ringa majoritet, och att han, jämte flera
liktänkande, då ämnade rösta för förslaget och därom
underrätta mig. Antingen hade han sedermera kommit på andra
tankar eller hade beräkningen af rösterna varit osäker, ty
han talade aldrig vid mig härom och reserverade sig sedan
mot beslutet.


Mot slutet af fjärde dagens diskussion blef adelns
otålighet så stor, att endast sådana talare som Henning
Hamilton och Gripenstedt kunde göra sig fullständigt hörda,
till följd af de oupphörliga skriken på proposition. Hvarje
anförande beledsagades dock både med bravorop och
missnöjestjut från de olika sidorna, utan afseende på det
ofullständigt hörda innehållet.

Allmännast hade nu den känslan gjort sig gällande,
att förslaget skulle gå igenom, men ingen kände sig därom
säker, åtminstone var jag det icke. Jag frågade vice
häradshöfding Törnebladh, som ansågs för den säkraste
räknemästaren, huru det skulle gå, och han svarade, att nog går
det, men han kunde omöjligt säga med huru många röster,
emedan det var ovanligt många, om hvilka han icke visste,
huruvida de ämnade rösta ja eller nej. Hos många var
tvekan så stor, att jag är färdig att tro, att de först i sista
ögonblicket bestämde sig.

Det sades, att en deputation af några adelsmän varit
uppe hos kungen och besvurit honom ingripa med ett
förklarande, att han icke nu fordrade bifall till sitt förslag.
Detta skulle hafva skett, medan Treffenberg höll sitt tal,
och en häntydan därpå afsetts med denna episod i hans
yttrande: »Det kunde ju hända, att »vice värden» gjort upp
räkningen utan värden. Ännu älskar svenska folket att
tro, att det är han, konungen, som dikterar sina beslut för
eder, ministern, och icke tvärt om. Vår Herre söker
människan på många vägar. -- Hvem vet? Kanske skall från
det stora, lojala, i fred åt sig själft lämnade folket genom
oss, dess främsta söner, ett ångestrop tränga fram till
tronen.»

Men kungen hade nu kommit till den punkt, att han
lifligt önskade förslagets framgång, hvartill skall väsentligen
bidragit, dels att Oskar Dickson öfvertygat honom, att det
öfverensstämde med en verkligt allmän mening i landet,
icke blott hos skrikarne, och dels att Tornérhjelm fått ett
bref från baron Blixen Finecke, som förklarat, att på någon
skandinavism vore ej vidare att tänka, om förslaget föll.

Man hade kommit öfverens att söka få saken afgjord
på en timme, då det ännu var dager, för att lätta
betryggandet af riksdagsmännens hemfärd, ifall förslaget afslogs,
för hvilket ändamål trupperna ock höllos färdiga att rycka
ut. Riddarhustorget var den 7 på middagen fullpackadt af
folk, som dock icke ådagalade några hotande planer. När
nu klockan led emot två, voro visserligen ännu så många
talare anmälda, att om de alla skulle talat, man lätteligen
kunnat uppskjuta afgörandet till följande dag; men då
otåligheten att få slut var så stor, beslöts det i stället att
under hand öfvertala så många som möjligt att afstå från ordet,
så att voteringen kunde hållas samma dag före mörkrets
inbrott; och detta lyckades. Landtmarskalkens fråga, om
öfverläggningen ansågs slutad, besvarades med ett stormande
ja; däremot var det omöjligt att höra, om ja eller nej var
öfvervägande vid propositionerna om bifall och afslag.
Landtmarskalken antog dock, att svaret utfallit för bifall,
och votering begärdes och företogs. Uppläsningen af
röstsedlarna följdes med den mest spända uppmärksamhet, och
slutet blef, att förslaget bifölls med 361 ja mot 294 nej,
således med 67 rösters öfvervikt.

Ögonblickligt efter det voteringens utgång blifvit
tillkännagifven, och innan det bedöfvande intrycket däraf hade
hunnit gifva rum för några känsloutbrott, hörde man
landtmarskalkens lugna stämma på vanligt sätt anmäla till
bordläggning några inkomna utskottsbetänkanden samt fråga,
om ridderskapet och adeln behagade åtskiljas.

Och så förfogade sig hvar och en i stillhet hem till sitt.

<img></img>
</chapter>
<chapter name="Efter drabbningen">
<h2><small>EFTER DRABBNINGEN.</small></h2>
<h2><small><small>--</small></small></h2>

För egen del kände jag föga segerglädje. Det var
liksom efter ett fältslag, där äfven den, som efter en hård
strid behållit fältet, själf lidit stora förluster. Jag kände
djupt, att jag icke allenast förlorat många politiska vänner
utan äfven tillfogat många personliga vänner en bitter sorg,
att jag gifvit en dödsstöt åt den medborgarklass, jag själf
tillhörde och hvilken jag hade att tacka för så mycket,
och alla de dystra spådomar, som dessa dagar ljudit i mina
öron, kunde icke undgå att göra på mig ett hemskt intryck.
Aldrig har jag varit så nära att tveka, om jag vid detta
tillfälle kämpat för en god sak. De »glädjeyttringar från
landsorten», hvaraf alla tidningarne följande dagarna voro
uppfyllda, gjorde mig lika litet nöje, som de hurrande
folksamlingar, en anförd af Blanche, som samlades utanför mina
fönster; och jag instämde uppriktigt med Manderström, då
han sade, i anledning af alla de hyllningar, som bevisades
mig, att han nu var ledsen att höra Aristides kallas den
rättvise. Ett par dagar efter representationsförslagets
afgörande gafs Gustaf Vasa på operan, till firande af
reformen. Direktören hade gifvit mig och min familj sitt oxöga
vid denna representation, under hvilken jag fick höra, att
man ämnade spänna hästarna från min vagn och draga mig
hem. Men däraf blef ingenting, ty jag skyndade mig hem
före representationens slut.

Sedan har jag däremot aldrig ett ögonblick tvekat om
att det var till Sveriges lycka, som förslaget gick igenom,
eller ångrat den del jag däruti haft, ehuru sådant stundom
varit antydt i tidningar och broschyrer. Man har velat
hämta stöd för denna tro af en mening, som förekommer
i min själfbiografiska uppsats i Möllers bok om 1867 års
kammare. Denna mening lyder så: »Jag räknar mig till
ära den del jag haft i representationsförändringen och vill
ej undandraga mig min del i ansvaret därför. Men
ingalunda kan detta ansvar hvila på mig ensam. Det torde
jämväl falla på större delen af svenska folket och i främsta
rummet på rikets ständer, som antogo det framlagda
förslaget.» Hvar och en bör finna, att häruti alldeles icke
antydes någon ånger.

Efter hvad mig synes, borde förändringen minst ogillas
från konservativ ståndpunkt. Eller kan väl någon på
allvar tro, att vi skulle kunnat tills nu bibehålla
ståndsförfattningen eller att, sedan Tyskland kort därefter antagit
ett enkammarsystem med allmänna val, vi skulle kunnat
genomföra ett mindre radikalt representationssätt, än det
vi nu äga?

Hvilka äro väl de olyckor, som den nya
representationen ådragit landet? Har icke utvecklingen fortgått på
alla områden och statsbehofven blifvit tillgodosedda vida
frikostigare än under ståndens tid? Det, man anser sig
mest kunna lägga »bonderegementet» till last, är väl dels
att försvarsfrågan icke blifvit fullständigt löst och dels
anfallen på grundskatterna. Men kan man undra på att
med försvarsfrågan icke kunnat gå fort, då meningarna om
själfva grunden för den ändamålsenligaste lösningen varit
så diametralt motsatta icke blott inom riksdagen utan inom
militären och själfva regeringen? Och dock har den nya
riksdagen gjort vida mera för försvaret under tjugu år än
ståndsriksdagarna på lika lång tid. Under det nya
statsskicket har organiserats generalstab, pontoniertrupper och
träng, som förut alls icke funnos. Artilleriet har mera än
fördubblats. Befälet har fått betydlig förbättring af löner
och pensioner. Beväringens årsklasser hafva ökats från 5
till 12 och dess öfningstid jämväl blifvit förlängd, o. s. v.

Och allt detta under en lugn tid utan påtryckning af
hotande krigsfara.

Hvad grundskatternas afskaffande angår, så har
den nya riksdagens motståndskraft visserligen
icke varit ringa. Äfven de mest konservativa voro
villiga att medgifva hvad de kallade en aflösning
men som skulle bestå däruti, att grundskatterna
utan tillökning utginge under 40 år och sedan
på en gång efterskänktes. Under 20 år af det nya
statsskicket hafva de utgått oafkortade, och sedan
skedde en afskrifning af 30 procent. Detta kan väl
svårligen kallas en riksolycka, äfven af dem som
ogilla åtgärden, helst ingen annan klass blifvit
därigenom mera betungad än förut. För mig, som från
början förklarat en successiv afskrifning efter råd
och lägenhet billig, alldeles oberoende af sambandet
med försvarsfrågan, kan åtminstone icke denna
omständighet innefatta någon anledning att klandra den
nya representationen, om också afskrifningen skulle
komma att efter hand fortsättas, hvilket är sannolikt;
och på <i>denna</i> grund kan <i>jag</i> alltså icke heller ångra,
att förändringen kommit till stånd.

Hvad som under öfverläggningarna framhölls såsom ett
af de största felen i förslaget var, att kamrarna,
såsom båda tillkomna genom samfällda val, skulle
få alldeles samma skaplynne, och att den skillnad
dem emellan, man sökt åstadkomma, skulle visa
sig illusorisk. Detta har åtminstone icke slagit
in. Första kammaren har oafbrutet intagit en vida
mera konservativ hållning än den andra, och efter min
politiska ståndpunkt snarare visat sig för mycket
än för litet konservativ. I anslagsväg förutspådde
man, att andra kammaren skulle genom sitt större
antal ledamöter diktera alla besluten. Så har icke
heller skett. En mängd stora anslagsbelopp, som af
andra kammaren blifvit afslagna, hafva beviljats
genom gemensam votering; och ser man på riksdagens
statsregleringar i deras helhet, torde den icke med
fog kunna beskyllas för njugghet, hvarför man med
mera skäl kunde klandra rikets ständer. Skulle man
afgöra hvilket som varit lyckligast, om alla de af
första
kammaren beslutade anslag gått igenom, eller om endast
de af andra kammaren gillade beviljats, så tror
jag, att man kunde tveka att gifva första kammaren
företrädet. Kamrarna hafva på ett lyckligt sätt
modererat hvarandras öfverdrifter. Andra kammaren har
alltid yrkat en sund och solid statshushållning, men
så har icke alltid varit fallet med första kammaren.

Hvad särskildt bönderna eller landtmannapartiet angår,
så kan man visserligen med fog lägga det till last,
att det gärna företrädesvis tillgodoser sina egna
intressen. Men så är äfven förhållandet med alla andra
klasser och ty värr äfven med de flesta individer,
fastän många förstå att dölja det under vackrare
talesätt än bönderna. Man säger, att just därför är
det nödigt, att icke någon klass får öfvervikt, men i
ett land som Sverige, där den jordägande klassen är
så öfvervägande talrik i förhållande till de andra
politiskt myndiga klasserna, är detta icke möjligt,
med mindre man vill lägga väldet antingen i en
fåtalig minoritets händer eller alldeles obegränsadt
i den stora massans. Så vidt möjligt varit, har
den jordägande klassens öfvervikt blifvit i vår
representation begränsad, till och med på rättvisans
bekostnad, då för hvarje riksdagsman från landet
i regeln fordras dubbel folkmängd emot hvad som
fordras för stad, och då från valrätt till andra
kammaren uteslutits alla de hemmansägare, hvilka
icke äga fastighet till värde af 1,000 kronor men
som efter gamla riksdagsordningen ägde valrätt inom
bondeståndet. Det användes också såsom ett synnerligt
dräpande argument mot förslaget, att detsamma uteslöt
från valrätt många tusende af allmogen, som förut ägde
sådan. Men eget nog framställdes detta skäl endast
af dem, som ansågo förslagets största fel vara,
att det lade för stor makt i böndernas hand.

Men det viktigaste af allt är, att för ingen klass
är det enskilda intresset så nära förenadt med det
allmänna som hos ett lands jordägare. Värdet af deras
egendom är så väsentligen beroende af hela samhällets
lugn och förkofran, att man icke med mera trygghet
kan åt någon annan anförtro dess vård.

Den viktigaste invändning, som kan göras emot ett
bondregemente, är att där kunna saknas nödiga insikter
hos de styrande; men emot de svenska bönderna äger
denna invändning mindre giltighet än annorstädes. De
hafva i allmänhet så goda hufvuden och så lefvande
intressen, att de, efter att hafva bevistat några
riksdagar, kunna i politisk klokhet mäta sig med de
flesta högre bildade. Farorna för anarkism, kommunism
och socialism, så hotande för många andra stater,
hafva i våra bönder den säkraste motvikt.

Vi borde skatta oss lyckliga att hafva i vår riksdag
den ballast, som bönderna nu där utgöra.

Man har många gånger i pressen med en viss skadeglädje
beklagat mig för den otacksamhet, jag skall hafva
rönt för allt mitt arbete till allmogens fromma;
och denna otacksamhet skulle bestått däruti, att
landtmannapartiet icke velat följa den väg, jag
utstakat. Min aktning för bönderna skulle blifvit
betydligt mindre, om de för min persons skull
skulle uppoffrat sin öfvertygelse i sak. Men de veta
bättre än någon att skilja emellan person och sak,
och personligen har jag alltid af dem åtnjutit den
största välvilja, som det vore en stor otacksamhet
af mig att icke erkänna. De afgöra hvarje sak efter
sitt förstånd, den må komma från hvilken ministär
som helst, men kunna, fastän de afslå en kunglig
proposition, vara lika goda vänner för det med både
konungen och ministären. De låta icke förmå sig att
uppoffra sina syftemål för några ministrars skull
men fordra icke heller deras afgång utan öfverlåta
åt ministrarne att själfva bedöma, när de böra draga
sig tillbaka. Sådan är deras parlamentarism, och den
är icke att förakta.

De, som klandra representationsförändringen, tro
sig ofta hafva rätt att på dess räkning skrifva
allt, som sedermera gått på tok; liksom det kunde
finnas något slags representation i världen, under
hvilken icke mycket går illa! Alldeles falskt ville
man påbörda förslagets vänner, att de väntade, att
allting skulle blifva väl beställdt och vi uppnå en
fullkomlig lycksalighet, blott förslaget ginge igenom.

Jag framhöll dock offentligen, att <i>formen</i> för en
representation betydde vida mindre än de krafter, som
funnos inom folket, och att om dessa voro öfvervägande
onda, så kunde ingen representation förekomma dåliga
resultat.

Den måhända viktigaste invändningen emot
representationsförändringen och som tillika är svårast
att till sin giltighet eller ogiltighet bedöma, var,
att konungamakten därigenom skulle försvagas. Menar
man med konungamakt konungens lätthet att göra sin
personliga vilja gällande utan hinder af vare sig
representation eller statsråd, och jämför man början
af Karl XIV Johans regeringstid med den under nya
statsskicket, så kan det visserligen icke nekas,
att en stor skillnad äger rum, men att denna
åtminstone icke uteslutande är att tillskrifva
den nya riksdagsordningen framgår däraf, att redan
under Karl Johans regering, sedan hans personliga
kraft minskats och departementalstyrelsen blifvit
införd, både statsrådets och riksdagens inflytande
betydligt ökades, och att detta ännu mera vuxit
under Oskar I:s och Karl XV:s regeringar före
representationsförändringen. Detta har berott på
tidsandan, oberoende af den skrifna grundlagen;
och så är äfven förhållandet med den därefter
fortgående tillväxten af representationens
betydelse. I grundlagens bokstaf ligger ingen
skillnad. Karl Johan utöfvade sin makt långt utöfver
de i 1809 års regeringsform bestämda gränser, och
om de senare regenterna tvärt om icke utöfvat den
intill laglighetens gräns, så är orsaken att söka
dels i deras personligheter och dels i tidsandans
oemotståndliga tryck. Det är möjligt, att detta tryck
blifvit starkare, eller åtminstone hastigare verksamt,
därigenom att riksdagarna årligen återkomma och
att representationen nu kan anses säkrare än förut
vara ett uttryck af det allmänna tänkesättet. Men
riktningen hade i alla fall gått samma håll, ända
till dess en reaktion i tidsandan till konungaväldets
förmån inträffat, och en sådan kan lika väl tänkas
komma att inträffa under nuvarande representation
som under rikets ständers tid.
Men härpå ligger icke den största vikten. Den
fråga, som bör uppställas, är: Har Sverige genom
den nya riksdagsordningen gått miste om några bland
det monarkiska styrelsesättets fördelar, hvaraf
det förut var i besittning? För min del tror jag
icke, att Sverige skulle varit bättre styrdt, om
konungens personliga tycke varit mera bestämmande,
än det varit. Och jag går så långt, att jag tror
den kollektiva konungamaktens eller regeringens
motståndskraft emot representationen icke allenast
är tillräckligt stark, utan att den snarare blifvit
för mycket än för litet begagnad. Hade det icke
varit i den starka känslan af mitt ansvar för den nya
riksdagsordningens förespeglade upplösande följder, så
hade åtminstone jag velat inslå på en väg, som något
mera öfverensstämt med andra kammarens önskningar.

<h2><small><small>--</small></small></h2>

Kort efter det adeln fattat sitt beslut, bifölls
representationsförslaget äfven af prästeståndet. Det
sades, att Reuterdahl härvid måst uppbjuda all sin
auktoritet för att bevara det yttre skenet, genom
att dels afstyra en votering, hvars utgång skulle
varit tvifvelaktig, och att förhindra, att icke så
många reservanter emot beslutet anmälde sig, att de
utgjorde pluralitet inom ståndet.

Två dagar efter det förslaget afgjordes på
riddarhuset, hölls där ett plenum, som blef
nästan ännu mera imponerande än de föregående
öfverläggningarna, genom de högtidliga och motiverade
reservationer, som afgåfvos af dem, hvilka röstat
emot beslutet. I synnerhet var Henning Hamiltons
reservation af en gripande vältalighet och framkallade
många instämmanden. Karl Göran Mörner framlade i sin
reservation det förslag till allmänna bestämmelser
och vallag, hvarom nära 280 af riddarhusets ledamöter
öfverenskommit.

Enligt detta förslag skulle riksdag hållas hvart
tredje år. Valen till andra kammaren skulle ske
medelbart och elektorerna utses enligt den kommunala
rösträtten. Första kammarens ledamöter skulle bestå
af många kategorier,
valda särskildt af adeln, prästerskapet, universiteten
och vetenskapsakademien, de högst beskattade
fastighetsägare på landet och i städerna, landstingen
och stadsfullmäktige i Stockholm. För öfrigt var
detta förslag i vissa delar bättre redigeradt än
det kungliga förslaget, framför allt däruti, att det
var fullt tydligt därom, att den riksdag, som skulle
sammanträda efter det konungen förordnat om nya val,
vore att anse såsom en <i>ny</i> riksdag och således uteslöt
möjligheten af den tolkning, som minoriteten vid 1887
års riksdag ville göra gällande, att den skulle anses
såsom en <i>fortsättning</i> af den förra.

<h2><small><small>--</small></small></h2>

Det kungliga förslaget var icke åtföljdt af några
öfvergångsstadganden utan afsedt att fullständigt
träda i kraft, så snart det var antaget till
grundlag. Men som detta icke inträffat förrän rikets
ständer på rikssalen inför konungen tillkännagifvit
sitt bifall, så öfverenskom man, att härmed skulle
uppskjutas, till dess att den pågående riksdagen
hunnit afsluta sina göromål. Många funno det orimligt
och vågadt att låta rikets ständer fungera med hela
sin gamla makt ett halft år efter det de i själfva
verket voro aflifvade; och bland annat hörde jag
diplomater säga, att sådant skulle varit otänkbart
i hvarje annat land. De beundrade äfven det faktum,
att en lagstiftande församling i fullkomligt yttre
lugn hade afsatt sig själf. För öfrigt tror jag nog,
att de flesta af våra härvarande utländska ministrar
hade mera sympatier för den gamla än för den nya
författningen, utom Fournier, som skref till mig ett
komplimenterande bref, då rikets ständers beslut var
fattadt. Fournier visade mig dessutom alltid personlig
vänskap, ehuru vi en gång stridt om krig eller fred.

<h2><small><small>--</small></small></h2>

Icke långt efter dessa minnesrika dagar höll jag
på svenska akademiens högtidsdag, den 20 december,
såsom dess direktör ett ganska vackert tal, för
hvilket man icke hade att tacka mitt eget snille,
utan den omständigheten,
att det var författadt af friherre Beskow. Då jag
nämligen i november, vid valet af direktör för
ett halfår, ville undanbedja mig förtroendet i
anseende till de förestående riksdagsstriderna,
som icke skulle lämna mig rådrum till något vittert
författarskap, lofvade Beskow att uppsätta en
promemoria, som skulle upptaga de ämnen, hvilka i
direktörstalet borde omförmälas, och detta fullgjorde
han på det sättet, att han skickade mig ett färdigt
formfulländadt tal, ur hvilket jag endast fann mig
böra utesluta några stycken, som vittnade om så djupa
insikter i den svenska vitterheten, att jag fruktade,
att ingen kunde tro mig vara författaren, hvaremot
jag tillade ett stycke om min personliga bekantskap
med B. E. Malmström, som var en af akademiens under
året bortgångna ledamöter.

Under mitt ifrågavarande direktörskap fick jag också
bestyret att besörja präglandet af en medalj öfver
Beskow på hans sjuttionde födelsedag, som inträffade
den 22 april 1866. Akademien in corpore öfverlämnade
den till Beskow, då Manderström och jag tågade dit
i broderlig endräkt med Hamilton och Reuterdahl, och
öfverlämnade medaljen tillika med verser, författade
af Böttiger, hvarjämte jag vid tillfället höll
följande tal, som väl upptogs, icke blott af Beskow:
»Herr friherre! Vi komma såsom ombud för en del af
edra gäldenärer, icke att betala men att erkänna
en skuld, för hvilken hela fäderneslandet häftar;
en skuld, som det är en rikedom att äga.

Svenska akademien gör anspråk på att hos eder stå
i den största förbindelsen. Ingen har så som ni i
en person förverkligat akademiens idé i hela dess
omfattning. Man kan tveka, om något återstår för
odlingen af ett språk, som under eder mästarhand
redan återgifver tankens hela styrka och finhet med
uttryckets klassiska fulländning. Med lika säker
och färgrik pensel framkallar ni edert eget snilles
tjusande skapelser och höga bilder för Sveriges
Panteon, där ni med ädel ifver höjt historiens nytända
fackla öfver den tredje Gustafs stod och skingrat de
mörka moln, som lägrat sig kring akademiens stiftare.
Det må ej förvåna, att de, som suttit trygga i
skuggan af edra lagrar, sökt något uttryck för sin
tacksamhet. Men. herr friherre, ni tillhör jämväl, ej
blott till namnet, andra samfund, som odla vetenskap
och konst; ty om eder gäller: »Nullum fere scientiæ
genus non tetigit, nullum qvod tetigit non ornavit.»
Hvar och en, som i <i>Sveriges anor</i> älskar sina egna,
har ock rätt att börda sin andel i en hyllningsgärd
åt eder. Tanken därpå hann också knappt taga form,
förrän den omfattades med hänförelse af konstens,
den svenska häfdens och <i>edra</i> vänner i och utom de
samfund, för hvilka ni utgör en prydnad.

Så tillkom, liksom af sig själf, den minnespenning,
som skall åt eftervärlden bevara eder bild från i dag,
då en ständigt blomstrande <i>själens hälsa</i> hos eder
skjuter ett nytt årsskott, och som vi här öfverlämna
jämte en sång, hvari äfven skalden sökt framlocka de
af det äkta guldet präglade dragen.»

<img></img>
</chapter>
<chapter name="Riksdagen år 1866">
<h2><small>RIKSDAGEN ÅR 1866.</small></h2>
<h2><small><small>--</small></small></h2>

Rikets ständers fortsatta verksamhet var icke
utan sina faror för ministären, i synnerhet som
den hade några särskildt kinkiga räkningar att med
riksdagen afsluta. Så snart representationsfrågan
var afgjord, skingrades en stor del af de sju
hundra riddarhusledamöterna åt alla håll, och
majoriteten af dem som kvarstannade visade sig
snart vara oppositionell mot ministären och icke
obenägen att kasta den ur sadeln. Prästeståndets
majoritet hade från början varit emot regeringen och
fortfor därmed, ehuru den undertryckt sin mening i
representationsfrågan, för att ståndet icke skulle
däruti stå ensamt.

Det viktigaste ämnet var franska
handelstraktaten. Kongl. Maj:t hade långt före
riksdagens början afslutit en sådan traktat,
hvarigenom en mängd svenska tullar nedsattes under de
af riksdagen bestämda belopp, och hade visserligen
gjort riksdagens godkännande af traktaten i dess
helhet till villkor för dess bestånd men tillika, utan
afvaktan häraf, förordnat, att den skulle omedelbart
träda i verket, i sammanhang hvarmed en ny generell
tulltaxa blifvit utfärdad, gällande för importen
från alla länder. Detta kunde endast försvaras med
att göra gällande den mycket omtvistade åsikten, att
konungen har rätt att nedsätta tullar. I detta fall
kunde likväl något särskildt stöd hämtas därifrån, att
1863 års riksdag vid sin inkomstberäkning förutsatt,
att en traktat med Frankrike före nästa riksdag skulle
komma till stånd och blifva tillämpad, på hvilken
uppgifna grund de beräknat tullmedlen 500,000
r:dr lägre, än de eljest velat. Traktaten blef
af rikets ständer slutligen godkänd, men beslutet
föregicks af häftiga debatter, som på riddarhuset
upptogo tre dagar. Gripenstedt utvecklade härunder
hela sin lysande vältalighet, och Manderström hade
ett långt, förtjänstfullt anförande. I afseende på
grundlagstolkningen sekunderade äfven jag.

Efteråt har jag hört sägas, att franska traktatens
motståndare hade ansett sig säkra om majoritet inom
riddarhuset och att de tillskrefvo sitt nederlag
förnämligast den omständigheten, att Henning
Hamilton var sjuk och icke kunde leda de taktiska
rörelserna för ändamålet. En splittring hade nämligen
uppstått inom deras led, i det en del ville utan alla
konsiderationer afslå traktaten, men andra bäfvade
tillbaka för ett så våldsamt steg och ville inskränka
sig till att undandraga sig allt godkännande men
ändå göra det möjligt att låta traktaten åtminstone
tills vidare äga bestånd. Denna mening formulerades
af Karl Göran Mörner så, att rikets ständer endast
skulle fastställa traktatens införseltullar intill
slutet af det år, då ny bevillning beslutades. Hade
de, som önskat rent afslag, velat härpå ingå, så
hade de otvifvelaktigt segrat, och jag håller icke
otroligt, att utgången också blifvit sådan, om Hamilton
eller någon annan lyckats uppställa en annan
kontraproposition, som utan att upprifva traktaten
innefattat ett ännu kraftigare misstroendevotum
mot regeringen, än det som var afsedt med Mörners
konstiga och något oklara redaktion. Nu förblefvo
de intransigenta fast vid sin mening, och då, efter
diskussionens slut, landtmarskalken förklarat svaren
på bifall till traktaten öfvervägande, erhöllo de
vid votering om kontrapropositionen några rösters
öfvervikt öfver Mörners förslag. Detta kom sig däraf,
att mängden af traktatens vänner röstade för afslag,
med den riktiga beräkning, att Mörners anhängare
i den slutliga voteringen hellre skulle rösta för
bifall än rent afslag. En sådan taktik kan sägas
hafva vunnit oklandradt burskap i
våra riksdagsförhandlingar, men jag har alltid haft
svårt att förlika den med mitt politiska samvete,
som bjuder mig att mellan två onda ting välja det
minst onda. Särskildt syntes det mig i denna fråga
vara alltför högt spel att i slutvoteringen rösta
emellan bifall eller afslag. Så hårdsmält än Mörners
förslag skulle varit för regeringen, hade det dock
icke behöft medföra några ödesdigra följder och
kompromettera oss inför hela Europa.

Olycksspådomar saknades icke heller vid detta
tillfälle. Bland andra yttrade friherre Rudolf
Cederström i ett slags reservation: »Det kommer
en annan tid. Om det då inträffar, att sedan
det så obetänksamt uppmuntrade och i följd däraf
öfverhandtagande njutningsbegäret utstrött sitt
förstörande gift, Sveriges folk hungrande vänder sin
blick med saknad tillbaka till den tid, då enkelhet
men välmåga rådde i landet, sänder en förebrående
åtanke på den sorglösa statskonst, som vållat en så
sorglig förändring, vänder bleka, förtärda anleten
emot dem, som, änskönt mot sin vilja, varit upphofsman
till landets olycka och fördärf, så tror jag icke,
att den öfverlägsna axelryckningen, det öfvermodiga
hånlöjet förblifva det svar, hvarmed man möter en
sådan syn. Jag tror, att den tid, om icke snart,
dock säkert skall komma, då rikets representanter
slå in på en annan bana.»

I detta sista har spåmannen fått rätt efter några
och tjugu år.

I dechargebetänkandet hade konstitutionsutskottets
pluralitet undertryckt alla anmärkningar, men flera
reservanter hade framställt sådana ganska skarpa;
och under diskussionen på riddarhuset yrkades,
att betänkandet skulle med ogillande läggas till
handlingarna, ehuru man afstod därifrån, sedan det
blifvit kunnigt, att landtmarskalken icke därå ville
göra proposition.

Den ömtåligaste punkten var, att föregående riksdag
hade begärt, att Kongl. Maj:t skulle tillsätta
en tullkommitté i protektionistiskt syfte, och
Gripenstedt hade väl tillstyrkt, att en tullkommitté
skulle tillsättas men i frihandelsriktning,
med ett måhända något öfvermodigt uttalande, att
på riksdagens motsatta begäran afseende icke borde
fästas. Kongl. Maj:t hade bifallit Gripenstedts
förslag och i öfverensstämmelse därmed utfärdat
instruktion för kommittéen.

I mitt försvar för regeringens åtgörande medgaf
jag, att formen kunde varit lyckligare vald, men
vindicerade ett föredragande statsråds rätt att följa
sin öfvertygelse, om den också icke öfverensstämde
med rikets ständers, äfvensom konungens rätt att icke
i allo följa riksdagens anvisningar.

En anmärkning, som föll tämligen nära inom gränsen
för det komiska, var att Kongl. Maj:t i sammanhang med
franska traktaten <i>förhöjt</i> en tullsats. Härmed förhöll
det sig så, att i 1863 års tulltaxa hade af uppenbart
misstag influtit, att papper med tryckta linier skulle
behandlas såsom <i>tryckpapper</i>, då det i stället bort
heta <i>tryckt papper</i>. Detta rättades nu vid franska
traktaten, då tullen på papper i allmänhet nedsattes
men papper med tryckta linier uppflyttades till sin
rätta plats, hvarigenom en tullförhöjning för detta
slags papper verkligen uppkom. Gripenstedt förmenade,
att icke ett enda ark sådant papper blifvit infördt,
men K. G. Mörner uppgaf, att en tull af några få öre
därför verkligen tillflutit statsverket. Jag medgaf,
att anmärkningens riktighet icke kunde bestridas och
förklarade, att statsrådets ledamöter icke haft rätt
att beklaga sig, om konstitutionsutskottet i anledning
däraf ställt oss under riksrätt och vi blifvit dömda
att mista ämbetet och vara ovärdiga att i rikets
tjänst vidare nyttjas, enligt ansvarighetslagen för
statsrådets ledamöter, men då utskottet låtit nåd gå
för rätt, kunde jag icke fatta, att tillämpning af
107 § regeringsformen i stället yrkats, ty svårligen
kunde väl rikets sannskyldiga nytta hafva lidit genom
ifrågavarande beslut. Härtill genmälde Mörner, att
ingenting var mindre förenligt med rikets sannskyldiga
nytta, än om den ena statsmakten inkräktade på den
andras rättigheter, och att beslutet åtminstone
utvisade, att föredraganden icke med skicklighet
utöfvat sitt ämbete.

Reservanter hade äfven angripit utfärdandet af
en lag om räntans frigifvande, som blifvit af
mig kontrasignerad. 1863 års riksdag hade vid
afgifvande af sitt lagförslag i detta ämne anhållit,
att Kongl. Maj:t skulle välja den gynnsammaste
tidpunkten för att utfärda lagen, och Högsta
domstolens pluralitet hade afstyrkt förslaget. Jag
försvarade mig med att förslaget skulle förfallit,
om lagen icke blifvit utfärdad före nästa riksdag,
och den gynnsammaste tidpunkten emellan riksdagarna
hade blifvit vald. Högsta domstolens anmärkningar
hade icke afsett tidpunkten utan själfva saken,
men rikets ständer kunde väl icke klandra, att
deras eget förslag icke blifvit afslaget. Häremot
förmente man, att riksdagens mening måste hafva varit,
att om ingen gynnsam tidpunkt inträffade före dess
nästa sammanträde, så borde frågan för den gången
fått förfalla, och tiden hade nu varit synnerligen
ogynnsam. Hvarken tidpunkten eller de af Högsta
domstolen anmärkta brister hafva emellertid, så vidt
jag vet, i tillämpningen föranledt några olägenheter
af denna ännu oförändradt bestående författning.

Emot regeringens politik i danska frågan hade
hvarken konstitutionsutskottet eller någon dess
ledamot framställt någon anmärkning. Friherre
A. C. Raab försökte att på riddarhuset åstadkomma
en opinionsyttring af ogillande men fick intet
understöd, och i de andra stånden höjde sig
knappt någon röst. Blanche, som var ledamot af
konstitutionsutskottet, slog hufvudet på spiken,
då han i borgarståndet yttrade: »Man hade haft något
besvär med att krafsa kastanjerna ur elden, men för
öfrigt bör det väl hafva varit klart för enhvar, att
Sverige och Norge hvarken kunde eller borde kasta sig
i en strid, där själfva England och Frankrike drogo
sig tillbaka.»

I tvenne frågor led jag nederlag både på
riddarhuset och hos rikets ständer. Den ena angick
en pension åt J. G. Richerts änka. Med afseende
på mannens utomordentliga förtjänster om vårt
lagstiftningsarbete, hade jag, utan att tänka på att
han också var den af Treffenberg
omförmälda tankebytingens fader, hemställt och
Kongl. Maj:t beslutat föreslå rikets ständer, att
hans åldriga änka skulle till sin död få behålla
den pension af 3,000 kronor, som ständerna tillagt
Richert under hans lifstid, samt tillika beviljat,
att pensionen skulle förskjutas till dess rikets
ständer hunnit fatta sitt beslut. Härmed ansåg
man, att jag obehörigen anticiperat på riksdagens
beslut, och ville i alla fall icke bevilja så stor
pension. Sedan jag förklarat, att min mening vore,
att om rikets ständer afsloge pensionen, gälda det
förskjutna beloppet af extra utgiftsmedel å min
hufvudtitel, så nedsattes pensionen till hälften.

Den andra frågan var en på min föredragning framställd
proposition om ett anslag till Posttidningen för att
göra den bättre lämpad för den talan regeringen kunde
vilja föra i pressen och för att den kostnadsfritt
skulle kunna utdelas åt alla kommuner i riket.

Då jag, emot en framställd anmärkning, att
Posttidningen genom förslagets antagande skulle
blifva en skadlig konkurrent för andra tidningar,
under debatten på riddarhuset hade yttrat, att dess
vidlyftiga redogörelser för alla förvaltningsåtgärder
kunde, om Posttidningen blefve mycket spridd, göra
sådana redogörelser öfverflödiga för andra tidningar,
som då i stället kunde använda sitt utrymme till ett
för den stora allmänheten mera lockande innehåll,
så tog sig herr J. F. P. Flach häraf anledning till
ett giftigt anförande, däruti han sade sig spåra, att
regeringen, som nått sin popularitet med tillhjälp af
pressen såsom sin trognaste bundsförvant, nu, sedan
den vunnit sitt mål, tycktes vilja behandla samma
press såsom den utkramade citronen, och frågade,
om regeringen handlade såsom en sann vän. Då han
önskade, att regeringen fortfarande finge åtnjuta
det anseende hon förvärfvat, yrkade han afslag å
propositionen i den förhoppning, att icke misstanke
hos nationen måtte kunna uppstå därom, att regeringen
i denna fråga handlat enligt premisser af Tartuffe
och konklusion af Machiavelli.

Såsom protokollsekreterare i Justitierevisionen var
Flach min underlydande, och det var kung Karls stora
förnöjelse
att hvarje gång Flach förde protokollet i konseljen
stöta på mig och bry mig för min vän. En gång då
jag återlämnade honom ett protokoll, justeradt
på vanligt sätt före nästa konseljs början, innan
konungen kommit, förklarade Flach, att han tvekade,
om han kunde införa de rättelser, som blifvit gjorda,
då han icke visste, om de af konungen gillades. Jag
konstaterade endast, att jag lämnat honom protokollet
justeradt till utskrift, och öfverlämnade åt
honom själf att vidare förfara. Efter samtal med
expeditionschefen fann han för godt att renskrifva
sitt protokoll men satte före sitt underskrifna namn
orden <i>ex officio</i> i stället för de vanliga in <i>fi dem</i>.

Slutligen blefvo riksdagsgöromålen fullgjorda, och
den 22 juni 1866 hemförlofvades rikets ständer för
alltid. I trontalet fick jag till konungens belåtenhet
införa följande stycke:

»Den fasta tillförsikt, hvarmed jag ser mot framtiden,
förkväfver icke de känslor af rörelse, med hvilka jag
ser eder för sista gången församlade på detta rum,
där riksstånden så ofta hafva mött sin konung, och den
förhindrar mig icke att med tacksamhet skåda tillbaka
på det tidskifte, som förflutit, på de betydelsefulla
vändningar i fäderneslandets öde, i hvilka rikets
ständer tagit del, på allt det goda och gagneliga,
som af dem blifvit utfördt. Eftervärlden skall i
troget minne förvara, huru I med högsint uppoffring
hafva satt fäderneslandets kraf öfver alla andra
afseenden. Den skall ock göra rättvisa åt tänkesättet
hos dem, som ansett betänkligheterna mot det nya
vara öfvervägande men som af sina farhågor endast
känna sig manade att i fördubbladt mått uppbjuda sina
krafter till fäderneslandets tjänst. Sådana tänkesätt
utgöra en förökad borgen för mitt hopp, att svenska
folket icke skall svika det förtroende, som konung
och ständer vågat sätta till dess klokhet och sans,
dess allvar, dess fosterlandskänsla. Låtom oss då,
om än åsikterna varit olika, med eniga hjärtan
sluta oss tillsammans för att i detta ögonblick
nedkalla från den allsmäktige gifvaren af allt godt
välsignelse öfver det verk, som besluten vid denna
riksdag grundlagt.»

För öfrigt höllos där samma dag, utom trontalet, enligt
vanligt bruk, mera än sjuttio officiella riksdagstal, vid de
fyra ståndens afskedsuppvaktningar hos den kungliga
familjens särskilda medlemmar och hos hvarandra, jämte
svaren därpå m. m.

Det vackraste, som sades under detta af vältalighet
flödande riksmöte, var i mitt tycke de slutord, hvarmed
landtmarskalken grefve Lagerbjelke tog afsked af
ridderskapet och adeln.

»Lagar kunna förändras», sade han, »rättigheter kunna
upphöra, men kvar stå plikterna emot fäderneslandet; och
blifva dessa plikter väl uppfyllda, föga bekymrar det den
sanna adeln <i>hvar</i> uti samhället dess plats ställes.»

<img></img>
</chapter>
<chapter name="Emellan den sista ståndsriksdagen och den nya riksdagens första sammanträde">
<h2><small>EMELLAN DEN SISTA STÅNDSRIKSDAGENS SLUT OCH DEN NYA
RIKSDAGENS FÖRSTA SAMMANTRÄDE.</small></h2>
<h2><small><small>--</small></small></h2>

Omedelbart efter det rikets ständer afträdt, lämnade
Gripenstedt statsrådet efter väl förrättadt värf
och efter att hafva suttit i konseljen 18 år. Han
hade länge varit sjuklig och kunde med möda, som
han sade, galvanisera sina lifsandar på högst ett
par timmar midt på dagen, hvarför han alltid sökte
att få ordet på riddarhuset omkring klockan 12. Hans
själskrafter voro dock oförminskade, och att de voro
stora, framgick af hela hans verksamhet. Hvad som
därjämte föll i ögonen var den elegans, som fanns
utbredd öfver hela hans väsende. Han var hvad man
kallar en vacker karl med ett energiskt uttryck,
ehuru hans kroppskonstitution var något klen. Också
vårdade han sitt yttre och gick alltid klädd i hvit
halsduk. Rösten var behaglig och genomträngande ehuru
icke kraftig; deklamationen eldig men utan all falsk
patos. Antingen han talade eller skref, voro tankarna
lika väl formade, och till och med hans handstil var
ovanligt vacker.

Frihandelns teoretiska riktighet var hos honom
ett resonemang, som öfvergått till trosartikel, och
äfven vid dess praktiska tillämpning var han tämligen
hänsynslös. Genom franska traktaten ville han köpa
en sjöfartstraktat af högsta nytta för Sverige med
en tulltraktat, och då jag tvekande frågade, om det
var rätt att främja en näring på andras bekostnad,
svarade han, att det är dubbel vinst, då vi kunna
köpa något genom att nedsätta tullar, hvilket vi
borde göra i alla fall.

Då något, som icke intresserade honom, förekom
utom hans departement, plägade han säga, att
han icke brydde sig om att därpå konsumera någon
eftertanke. Sitt departement skötte han däremot med
all noggrannhet och hade för öfrigt en klar blick
i alla frågor. Han hade många ovänner, därför att
han aldrig skonade hvad han ansåg dumt och stundom
bemötte motståndare med någon spotskhet. Med en stark
själfkänsla var han icke heller okänslig för beröm
af andra och utmärkelser. <i>Mod</i> fattades honom aldrig.

Om hans verksamhet för representationsförändringen har
jag förut yttrat mig. Dalman säger i sina anteckningar
om våra ståndsriksdagar: »Inom regeringspersonalen
rådde, enligt hvad författaren var i tillfälle att
personligen erfara, dels misströstan, dels en viss
passivitet. Den ende, som icke misströstade utan
föresatte sig att använda hela sitt inflytande och
sin öfverlägsna statsmannaförmåga för att bereda en
seger, uppgafs vara numera aflidne statsrådet friherre
J. A. Gripenstedt.» — Att Gripenstedt hade en större
förtröstan än jag om förslagets framgång, håller
jag troligt, ty min var vid riksdagens början ganska
ringa. Men äfven om han icke haft det, så tillhörde
det hans sätt att icke låta någon misströstan synas
utan att söka höja modet hos sina anhängare och
nedslå det hos sina motståndare genom att visa sig
säker på sin sak. Men att min passivitet var större
än Gripenstedts, förnekar jag. Allt hvad jag skref
till försvar för representationsförslaget är därpå
ett bevis. På adelns båda enskilda sammankomster
talade jag; Gripenstedt blott på den ena; och på
riddarhuset talade vi sista riksdagen hvardera två
gånger. Att Gripenstedt talade bättre och varmare,
erkänner jag däremot gärna.

Dalman gör ock den oriktiga uppgiften, att Gripenstedt
och jag föranledde det verksammaste steget för
bestämmande af konungens öfvertygelse till förmån för
förslaget genom att bereda de stora deputationerna
tillfälle till personligt
företräde hos honom. Deputationerna fingo aldrig
såsom sådana företräde hos kungen, och jag gjorde
åtminstone aldrig något försök att bereda dem ett
sådant. Enskilda medlemmar lära däremot uppvaktat
konungen men utan att därvid tala om sitt uppdrag
såsom deputerade.

På mera än ett ställe har jag ock sett antydt, att
Gripenstedt skulle varit den hemliga innersta själen
i hela representationsförslaget. Jag åberopar härom
hans eget vittnesbörd i det tal han höll på börsen
den 21 november 1865, hvilket finnes intaget i den
af honom utgifna samling af egna tal. Han talar
däruti alldeles opåkalladt om mig såsom »förslagets
utmärkte upphofsman och förnämste försvarare» samt
kallar mig sin »högt värderade vän och ämbetsbroder,
hvars förtjänst om förslaget är så ojämförligt mycket
större än någon annans och hvars namn i oupplöslig
förening med denna stora samhällsangelägenhet skall
med ära öfvergå till framtiden, som därför skall ägna
honom sin tacksamhet».

Sedan Gripenstedt lämnat konseljen deltog han ännu
några år i det politiska lifvet såsom ledamot af
andra kammaren och lämnade mig därunder så väl i
kammaren som i en politisk broschyr ridderligen sin
handräckning.

Valet till efterträdare åt Gripenstedt var icke
lätt. Ehuru jag sedermera icke drog i betänkande
att föreslå konseljens rekryterande med motståndare
till representationsförändringen, ansåg jag det
icke lämpligt vid det första ombytet, och bland de
politiskt möjliga kände jag ingen, som kunde anses
företrädesvis själfskrifven. Den som först kom mig
att tänka på Lagercrantz var Wallenberg, som vid ett
besök sade mig, att denne vore rätte mannen. Jag
misstänkte, kanske orätt, att detta var ett sätt
af Wallenberg att vända tanken på honom själf, men
jag kunde slutligen icke hitta på någon bättre än
Lagercrantz, som efter någon tvekan mottog anbudet
och den 4 september blef utnämnd.

Samma dag utnämndes också Malmsten till landshöfding
i Skaraborgs län och Ehrenheim efter honom till
konsultativt statsråd. Jag tror icke, att Malmsten
hade aspirerat att
blifva finansminister, men måhända ansåg han,
att då han icke blifvit det, borde han söka sig en
plats utom statsrådet, och han anmälte sig till det
lediga och indräktiga Skaraborgs län. Malmsten var
en älsklig barnslig natur; såg ut som ett barn och
skrattade och grät om hvart annat som ett barn. Han
var en mäkta lärd man, magister primus, och ett
matematiskt snille samt en högst begåfvad talare men
som sällsamt nog slog mindre an på de högt bildade
än på en folkförsamling. Jag har icke hört något tal
mottagas med större entusiasm än det, som Malmsten
höll på grundlagsfesten 1859 för tryckfriheten. Liksom
de andra talarne, af hvilka ingen hade mera än en
succès d'estime, stod han på balkongen till ett
hus vid Djurgårdsslätten och hade en skara af flera
tusen åhörare i fria luften. Hans klara stämma hördes
öfverallt, men referenterna tappade pennan af häpnad
och ledamöter af det nedanför stående kapellet sina
instrument. Andra såg jag nästan segna ned på sina
knän af lutter förtjusning. Alla hade svårt att
göra sig reda för hvad som varit så hänförande, och
ingen tidning kunde lämna något referat. Liknelser
och infall kommo så omedelbara, att man hade svårt
att tro annat, än att talet var helt och hållet
improviseradt, hvilket å andra sidan knappt kunde
tänkas, då talet enligt uppdrag hölls vid ett så
högtidligt tillfälle i närvaro af kungen och allt
hvad hufvudstaden hade framstående. Grofkornighet
saknades icke. Jag erinrar mig en, som han använde
till tryckfrihetens försvar. Man invänder, sade han,
att »om alla spotta på en sten, så blir han våter. Ja,
men han torkar snart igen».

I Kristiania blef Malmsten på några få dagar en
helt populär person den gången, då han och jag voro
kungen dit följaktiga och då jag var snart sagdt af
alla hatad. Han var bjuden på ett större samkväm,
där man drack hans skål än i den ena egenskapen och
än i den andra, såsom statsråd, såsom matematikus,
såsom snille, såsom svensk o. s. v., och på hvarje
skål svarade han med blixtrande tal. En afton voro
han och jag tillsammans på spektaklet, och jag
såg från början, huru man från flera håll knuffade
hvarandra i sidan och pekade på Malmstens glada
anlete. När han så tog upp sin stora silfversnusdosa,
hvars innehåll Manderström icke värderade högre än
sex styfver skäppan, och under det han snusade, enligt
sin vana, höll dosan under näsan för att uppfånga de
nedfallande kornen, så hördes från loge-raderna ett
sakta jubel.

Såsom landshöfding lyckades han icke att göra sig
lika uppburen, hvilket gaf Erik Sparre anledning att
vid ett landtbruksmöte i provinsen, i en skål för
Malmsten, elakt apostrofera honom: »Du talare som få,
du landshöfding som ingen.»

Förslaget om Lagercrantz' och Ehrenheims
inträde i konseljen accepterades icke genast af
kungen. Hufvudskälet därtill var, att han öppnat
underhandlingar med Lagerbjelke och Bildt om att de
skulle inträda på de lediga platserna, och om detta
hade gått för sig, hade sannolikt flera ombyten inom
statsrådet varit afsedda. Men dessa herrar synas
hafva varit obevekliga, och då frågan därom förfallit,
ingick kungen ehuru med någon tvekan på de föreslagna,
sedan, hvad Ehrenheim beträffade, hans uppfattning,
att denne vore <i>röd</i>, blifvit lugnad.

Den första omsorgen efter riksdagens slut blef att
utfärda kungörelse om riksdagsmannavalen efter den nya
ordningen. Någon vallag fanns icke, och föreskrifterna
i riksdagsordningen voro ganska knapphändiga. De läto
sig likväl tillämpas så, att valen både första gången
och en lång tid sedan fortgingo utan synnerliga
svårigheter eller behof af nya eller förändrade
stadganden. Det var först sedan hela landet genom
tullfrågan blifvit söndradt i två fanatiska partier,
som en så minutiös uppmärksamhet fästes vid valen, att
en mängd olägenheter och orimligheter uppstodo, och
dessa lades alla riksdagsordningen till last, ehuru de
flesta rätteligen voro att tillskrifva de väljandes
egen vårdslöshet. Äfven jag måste emellertid erkänna
det bristfälliga i riksdagsordningens stadganden
härom; men huru svårlöst detta ämne är, kan man finna
däraf, att oaktadt många förslag
har man efter 20 års erfarenhet icke kunnat komma
öfverens om något bättre. Mången torde icke kunna
föreställa sig, med hvilka vanskligheter det är
förenadt att på förhand reglera en helt ny mekanism
för en så väldig institution som en riksdag. Det
var också med bäfvan, som jag motsåg början af dess
tillämpning, och denna bäfvan har icke upphört,
förrän mekanismen blifvit pröfvad i alla stycken och
befunnits möjlig. Lyckligtvis hafva få jämkningar
visat sig alldeles nödvändiga. Till och med den första
urtima riksdagen gick för sig utan svårighet. Så
hade äfven sannolikt, efter riksdagens upplösning
1887, det senare sammanträdet gjort, om icke då allt
vridits till partifrågor och den ena sidan begagnat
sig af den dåliga grundlagsredaktionen för sina
missförstådda syften.

En nyhet, som infördes i riksdagsordningen, har icke
motsvarat mina förhoppningar, nämligen de tillfälliga
utskotten. Så orimligt det i sig själf synes vara,
att ett och samma utskott skall, såsom rikets ständers
ekonomiutskott, handlägga riksdagens önskningsmål
och besvärsanledningar i alla möjliga olika ämnen,
så har detta likväl i praktiken visat sig bättre än
att tillsätta utskott med ledamöter blott från den ena
kammaren. Icke heller har man begagnat institutionen
så som därmed afsågs. Meningen var, att om någon
motion väckte så mycken sympati, att icke kammaren
ville afslå den omedelbart, skulle ett utskott af
sakkunniga särskildt tillsättas för denna fråga. Men
floden af motioner har varit så stor och obenägenheten
att undertrycka sådana utan remiss så stark, att man
skulle fått ett odrägligt antal tillfälliga utskott,
om man skulle tillsatt ett särskildt för hvarje
ämne. I stället har man beslutat tillsätta ett visst
begränsadt antal, vanligen tre eller fyra. och sedan
har man på dem fördelat motionerna, mera med afseende
på antalet än på innehållet, och mången gång hafva
de mest heterogena ämnen kommit till samma utskott,
till föga fromma för utredningen.

Våra från rikets ständer ärfda gemensamma utskott, där
ärendena beredas af ledamöter från båda kamrarna, är
efter hvad jag tror en egenhet ensam för Sverige,
men den är så förträfflig för ärendenas gång, att den
borde tagas efter i andra land och icke öfvergifvas
här. Jag åtminstone ångrar, att jag varit med om att
slopa ekonomiutskottet.

Efter ståndsriksdagens slut var jag i behof af
hvila och fick också, sedan det angelägnaste var
undanstökadt, vistas någon tid med min familj på
Hanaskog.

Vid de nu förestående riksdagsmannavalen sökte
man från vissa håll göra gällande den åsikten, att
ämbetsmän, såsom varande regeringens organer, borde
uteslutas från folkets representanter. Då man å andra
sidan trodde, att mitt ord skulle kunna i någon mån
motväga denna åsikt, blef det genom öfverståthållaren
Bildt uppgjordt, att, sedan jag den 3 september
blifvit utsedd till ledamot i första kammaren för
Stockholm, skulle fullmakten till mig öfverlämnas
af en deputation från stadsfullmäktige. Till dessa
deputerade yttrade jag följande:

»Jag ber eder till Stockholms herrar stadsfullmäktige
frambära uttrycken af min djupa tacksamhet för
det viktiga uppdrag, hvarmed jag af dem blifvit
hedrad. Måhända skulle jag känna de därmed nödvändigt
förenade anspråken tyngre, om icke detta bevis på
medborgerligt förtroende kom mig att erfara någon
lättnad i tyngden af det ansvarsfulla kall jag, såsom
konungens rådgifvare, bekläder; och långt ifrån att i
denna befattning se något hinder för mig att emottaga
det nu erbjudna uppdraget, skattar jag detsamma, just
i följd af min nämnda egenskap, dubbelt dyrbart. Det
är icke genom att ställa de båda statsmakterna såsom
till sin natur fientliga mot hvarandra, som landets
väl bäst främjas; och ett af bevisen -- om än icke
af villkoren -- för deras eniga sträfvan till det
gemensamma målet, är om konung och folk med valen af
sina förtroendemän träffa samma personer. Det hörer
ock till själfva andan af vår nya riksdagsordning, att
ingen skall af sin samhällsställning vara utestängd
från representantkallet, om han af medborgares
förtroende därtill kallas; likasom det redan länge
hört till andan af vår statsförfattning och varit
erkändt i
folkmedvetandet, att hvarje svensk man, hög eller låg,
är fri och oberoende nog för att icke, om han äger
karakterens själfständighet, af sin ställning tvingas
att svika ett sådant förtroende. För min del anser
jag konungamaktens och folkets sanna intressen så
oskiljaktigt förenade, att jag icke skulle kunna tro
mig tjäna den ena utan att jämväl tjäna det andra. Det
skall blifva mitt bemödande att efter måttet af min
förmåga redligt tjäna dem båda.»

Valen i allmänhet utföllo synnerligen väl, utan allt
hänseende till politiska partiåsikter, och första
kammaren fick en i bästa mening mera aristokratisk
sammansättning än själfva riddarhuset.

För riksdagsmaskineriets gång erfordrades
reglementariska föreskrifter, som icke funnos i
riksdagsordningen intagna. Kommerserådet Sjöberg,
som varit sekreterare i bondeståndet, åtog sig
att uppsätta förslag till dylika, och dessa togos
till ledning för öfverläggningar emellan ett antal
erfarna riksdagsmän, som på min tillskyndelse
under hösten hade sammanträden. Om de kinkigaste
punkterna skriftväxlade jag ock med Lagerbjelke,
och slutligen tillvägabragtes ett förslag, hvars
stadganden sedermera blefvo i det väsentliga af
riksdagen antagna.

<img></img>
</chapter>
<chapter name="1867 års riksdag">
<h2><small>1867 ÅRS RIKSDAG.</small></h2>
<h2><small><small>--</small></small></h2>

Till talmän utsågos för första kammaren Lagerbjelke,
som därtill kunde anses själfskrifven, och för
andra kammaren dåvarande biskopen i Karlstad
Sundberg. Det sistnämnda valet stötte många för
hufvudet, då Sundberg varit en häftig motståndare
till representationsförändringen; och bondeståndets
siste talman, Nils Larsson i Tullus, som ansett
sig härtill böra komma i åtanke, afsade sig att
vid sådant förhållande blifva vice talman, hvilket
erbjöds honom. För min del ansåg jag icke lämpligt
att sätta en bonde på talmansstolen och därmed liksom
erkänna bönderna såsom herrar i andra kammaren,
och jag bedrog mig icke uti att Sundberg med sitt
goda hufvud och sin kraft skulle väl förstå att sköta
talmansklubban. Och då jag ansåg, att man borde göra
allt för att försona det gamla med det nya, fann jag
en ytterligare fördel uti att den lämpligaste icke
tillhörde den politiska linie, som gått segrande ur
representationsstriden. Men en annan omständighet var
betänkligare. Sundberg hade nämligen så nyss flyttat
till Karlstad, att det var tvifvelaktigt, om han där
ännu varit rätteligen valbar. Valet var emellertid
laga kraftvunnet, och skälen för hans valbarhet voro
så goda, att Högsta domstolen vid ett senare tillfälle
på grund af dem godkände ett val, ehuru vid ett ännu
senare tillfälle ett sådant kasserades.

Då ryktet att Sundberg skulle blifva andra kammarens
talman hade transpirerat före utnämningen, kom
en
framstående ledamot af kammaren till mig och sade, att om
detta inträffade, skulle kammaren votera ut Sundberg
såsom obehörigen vald. Jag meddelade Sundberg detta,
men han ville och fick stå risken, som visade sig
icke hafva varit fullt allvarligt menad.

För den nya riksdagen minskades en del af
den gamla teatraliska riksdagsståten. Sålunda
utlystes icke riksdagen af rikshärolden på torgen;
hälsningsdeputationerna indrogos; statsministrarne
aflade sina hermelinsmantlar och befjädrade hattar;
härolderna sina kåpor o. s. v.

I trontalet förkunnades, att den till förra riksdagen
framlagda plan till försvarets ordnande höll på att
omarbetas med anledning af rikets ständers därom
afgifna utlåtande, men att för anskaffande af nya
gevär för arméen kräfdes skyndsammast ett betydligt
anslag, hvartill medel måste beredas genom ny
beskattning. Vidare förmäldes vara under utarbetning
flera viktiga författningar, såsom en ny föreningsakt
med Norge, om grundskatternas inlösande, ny krigslag
m. fl. Det fästes också uppmärksamhet på att med
årliga riksdagar föranleddes icke framställningar om
så många behof vid hvarje som under längre mellanrum
och att särskildt den nya riksdagen vid sitt första
sammanträde borde ordna sitt arbetssätt utan att
öfverskrida den af grundlagen för dess samvaro
anvisade tid.

Omedelbart efter riksdagens sammanträde börjades
bildningen af åtskilliga partigrupper, bland
hvilka landtmannapartiet snart blef det afgjordt
starkaste. Det har äfven blifvit sagdt, att i båda
kamrarna uppstodo grupper, som voro ministeriella
»quand même». Om något sådant ministeriellt parti kom
jag dock icke under fund, och åtminstone i den första
är jag öfvertygad att något sådant alls icke fanns,
ehuru majoriteten icke var benägen att åstadkomma
någon ministärförändring. Att döma af diskussionerna i
första kammaren skulle man snarare kunnat antaga, att
hvar och en i hvarje sak följde sitt eget tycke, utan
att svärja någon viss fana, och minst såg man någon
sammanhållning för att stödja ministären. Detta gaf åt
kammaren från början, i motsats mot andra kammaren,
en karakter af oberäknelighet, som den länge bibehöll
och som först på senaste tider måhända upphört.

Man har ofta och icke utan skäl klandrat mig
för att jag aldrig ens försökt att bilda något
regeringsparti. Möjligen skulle jag därigenom haft
större framgång, ehuru jag tviflar därpå. Men jag
har alltid i min natur haft en oöfvervinnelig
obenägenhet för allt partiväsende; och i den
ringa beröring jag haft med partier, har jag
ständigt studsat tillbaka från den därmed förbundna
nödvändigheten att i mer eller mindre mån uppgifva
min egen öfvertygelse. Särskildt har det alltid
varit mitt ögonmärke, att regeringen bör stå utanför
partierna, hvarför jag också företrädesvis sökt
att få konseljen rekryterad af män, som icke varit
bundna vid något sådant men ändå i det stora hela
delat min uppfattning. Lika litet före som efter
representationsförändringen har jag därför velat,
att regeringen skulle på förhand utfästa sig att
gå något partis önskningar till mötes, och jag
torde i detta fall varit vida mindre tillgänglig
för kompromisser än många bland dem, som lagt mig
till last en benägenhet för sådana. Men jag har
vid sådant förhållande icke heller kunnat fordra,
att något parti skulle obetingadt svärja regeringens
fana. Detta må vara ett fel, men jag tror icke, att
det är, såsom man stämplar det, en svaghet. Snarare
har det varit ett öfvermod. Ett bestämdt fel har
däremot hos mig varit, att jag litat för mycket
på mitt goda samvete och icke trott mig behöfva på
enskild väg efterspana hvad partier eller enskilda
riksdagsmän innerst åsyftat och ämnat företaga.

Regeringens ställning vid denna riksdag var
ingalunda fördelaktig. Missväxt hade vållat en allmän
obelåtenhet i landet, och statsverkets tillstånd
var så tryckt, att oaktadt allmänna bevillningen
måst tagas i anspråk för statsregleringen det år,
under hvilket den ännu icke influtit, så erfordrades
en särskild vapenskatt för att bereda tillgång till
anskaffande af gevär. Det var icke att undra på,
om landtmannapartiet under sådana förhållanden sökte
efter
allahanda utvägar att minska statsutgifterna, helst detta
var villkoret för att jordbrukets bördor en gång
skulle kunna lindras. Icke ens första kammaren syntes
mycket hågad att för tillfället göra några större
uppoffringar för försvaret; och det var egentligen
endast för försvaret, som regeringen framställt
några större anslagsfordringar, med tillämpning af
det i trontalet begagnade uttrycket, att »den största
sparsamhet måste iakttagas», hvilket sedan blef ett
bevingadt ord för dem, som hade ondt om pengar.

Debatterna om regleringen af fjärde hufvudtiteln
lämnade endast det sorgliga resultat att konstatera,
i hvilket eländigt skick den svenska arméen befann
sig. Med öfverlägsen skicklighet tog Henning Hamilton
i första kammaren ledningen af dessa frågor och
dikterade i många kammarens beslut.

Riksdagen ville för öfrigt icke åtnöja sig med
att invänta Kongl. Maj:ts till nästa riksdag
utlofvade förslag om landtförsvarets ordnande utan
tillsatte ett särskildt utskott, som uppgjorde ganska
detaljerade grunder för ändamålet. Däribland var den
förnämsta, att indelningsverket skulle öfverflyttas på
kommunerna, hvilka skulle upprätta en stam af bofasta
soldater. Denna grund afslogs af båda kamrarna, hvilka
icke heller kommo öfverens om flertalet af utskottets
öfriga förslag. Det märkligaste härvid var, att första
kammaren med 74 röster mot 9 antog ett af Hamilton
formuleradt skrifvelseförslag, att »Kongl. Maj:t
täcktes låta utreda och vid blifvande nådigt förslag
till arméens organisation taga i öfvervägande om och
i hvad mån en lättnad i det på rote- och rusthållare
hvilande besvär må af rätt och billighet påkallas
såsom ersättning för den väsentliga utsträckning
af allmänna värnplikten, som för ett fullständigt
ordnande af rikets försvarsväsen utan tvifvel lärer
finnas nödig».

Vid sammanjämkning af kamrarnes beslut kom riksdagens
skrifvelse i denna del att innefatta en anhållan,
att Kongl. Maj:t måtte taga i öfvervägande, om och på
hvad villkor det nu på rote- och rusthållare hvilande
besvär må
kunna lindras eller ock aflösas samt jämväl på öfriga
samhällsklasser fördelas.

Äfven i många andra viktiga ämnen sökte man förmå
riksdagen att taga initiativet; och bland annat
tillsattes ett särskildt utskott, som föreslog
sätt för afhjälpandet af alla finansiella brister,
bland hvilka naturligtvis i främsta rummet framhölls
grundskatternas aflösning. Andra kammaren biföll detta
förslag, som likväl förföll genom första kammarens
afslag. Samma öde hade för tillfället en omfattande
motion af rådman Björck från Göteborg, om hela den
administrativa organisationen och ämbetsmännens
löner. Många af de häruti framställda tankar hafva
dock beaktats vid den senare företagna ämbetsverkens
ombildning.

Bland den förfärande mängden af motioner var ock en af
grefve Arvid Posse, som väckte uppmärksamhet därför,
att den uppfattades såsom ett specimen för chefskapet
i landtmannapartiet. Han föreslog nämligen, att
de minsta städerna, 24 till antalet, skulle läggas
under landsrätt, hvarigenom de skulle förlora sin
rätt att utse särskilda stadsrepresentanter och
slås tillsammans med det kringliggande landet. Då
någon önskan i denna riktning icke förnummits
från dessa städer själfva eller från någon af
deras riksdagsmän, antog man, att syftemålet med
motionen, ehuru icke uttaladt, var att förstärka
landtmannapartiets öfvervikt öfver städernas
representanter, enär dessas valmän i landets
valkretsar skulle komma att utgöra en försvinnande
majoritet, och man klandrade ett sådant syftemål af
den, som varit en af representationsförändringens
häftigaste motståndare, just för det befarade
bondeväldet. Märkligt är dock, att rådman Björck,
både uti de anmärkningar" han till mig afgaf öfver
grunderna till representationsförslaget och uti en
senare publicerad skrift, sett denna fråga ur samma
synpunkt som Posse, och velat, att de mindre städerna
skulle välja gemensamt med landet, då han trodde, att
städerna skulle såsom medelpunkter för valen komma
att på dem utöfva ett behörigt inflytande. Hade jag
trott denna Björcks tanke grundad, skulle jag ångrat
mig att icke hafva följt
hans råd och beklaga, att icke Posses motion vann
framgång, ty detta hade varit ett ytterligare steg
till utplånande af all stånds- och klass-skillnad. Men
med den erfarenhet man hittills haft om böndernas
samhållighet, befarar jag, att de föga låtit inverka
på sig af en i valen deltagande stadsminoritet.

Dechargebetänkandet var fritt från anmärkningar af
konstitutionsutskottet och gick lindrigt af i andra
kammaren, där jag var närvarande. I första kammaren
åter framkallade det en för ministären synnerligen
obehaglig diskussion.

Så förklarade t. ex. Karl Göran Mörner, att han
alldeles icke ville framställa något klander emot
regeringen, men i stället klandrade han på det
skarpaste konstitutionsutskottet för att det icke
redogjort för en mängd uppgifna regeringshandlingar
som blifvit vidtagna och andra som blifvit underlåtna,
hvilket allt skulle af allmänna meningen ogillats.

Henning Hamilton framhöll, att den nya
riksdagsordningen med oundviklig konsekvens måste leda
antingen till en parlamentarisk styrelse eller till
ett styrande parlament, och för att åtminstone ernå
det förra erfordrades en konseljpresident. Man skulle
då slippa höra, såsom nu, att den ene af konungens
rådgifvare kunde uppträda med anklagelser mot den
andre, hvarmed han sannolikt syftade på någon liten
kontrovers emellan krigs- och sjöministrarne angående
gevärsmodellen, som antagits olika för arméen och
flottan. Slutligen framställde Hamilton sina anspråk
på regeringen för att representationen skulle kunna
finna sig med ministären tillfredsställd; och ehuru
han icke uttalade, att den närvarande ministären
svikit alla dessa anspråk, lämnade han ingen i tvifvel
om sin mening att uttrycka detta i fråga om samtliga
statsdepartementen.

»<i>Om</i> representationen fann», sade han, »att
rättvisan i landet med allvar skipades, att lagar och
författningar blefve noga iakttagna och vidmakthållna
och att regeringen med sina lagstiftningsförslag
varsamt men säkert följde en
stigande kultur i spåren; <i>om</i> vårt förhållande till
främmande makter vore vänskapligt och regeringen
i sin beröring med dem förde ett språk, värdigt,
såsom det anstår ett fritt, men hofsamt, såsom det
ägnar ett litet folk; <i>om</i> arméen och flottan, till
storlek lämpade efter landets tillgångar men väl
disciplinerade, öfvade och rustade, stodo färdiga att,
lifvade af fosterlandskärlekens och enighetens anda,
efter en gemensam plan i behofvets stund offra lif
och blod för ett älskadt fäderneslands försvar;
<i>om</i> näringar och handel blomstrade under kloka
författningar, som tilläte dem att fritt utveckla
sig och ej hade annat mål än att leda och underlätta
deras egna bemödanden; <i>om</i> penningeväsendet vore
väl ordnadt och regeringens förslag till statens
utgifter alltid vore väl afvägda efter tillgångarna
och landets allmänna ekonomiska ställning; <i>om</i> religion
och vetenskap af regeringen hägnades och den allmänna
undervisningen, ägnad att uppfostra ett kraftigt
släkte, i sedlig och materiell förkofran visade sina
välsignelserika frukter» — — så ansåg Hamilton, att
konstitutionsutskottet skulle utsätta sig för löje,
om det framkomme med några obetydliga anmärkningar.

Ett så idealiskt tillstånd i en stat, som Hamilton
fordrade, torde väl alltid höra till de fromma
önskningarna, men hade det funnits i Sverige, befarar
jag, att Hamilton ändå icke gifvit ministären äran
däraf.

Då hvarken i konstitutionsutskottets betänkande eller
i däremot afgifna reservationer fanns anmärkning
framställd emot någon regeringshandling, hade
statsrådets ledamöter på förhand kommit öfverens
att icke besvara några anmärkningar, som först under
diskussionen i kamrarna framställdes. På Mörners och
Hamiltons uttalanden nu var egentligen icke heller
något att svara, då de icke direkte vände sig emot
regeringen, men tystnaden från statsrådsbänken i
första kammaren tolkades emellertid så af många,
som ministären blifvit nedergjord och stått alldeles
svarslös. Sedermera har jag alltid ansett klokast,
att regeringen svarar på alla anfall, som erfordra
eller förtjäna ett
svar, äfven om de göras under debatt om
dechargebetänkandet.

Redan vid denna första riksdag framställdes också af
åtskilliga talare den som det vill synas något oklart
tänkta förebråelsen, att regeringen försummat att med
kraftig hand taga ledningen af hela riksdagen. Man
tycktes verkligen hafva väntat, att regeringen på
de åtta månader, som förflutit från nästföregående
riksdags slut, skulle blifvit färdig att bota alla
samhällets refvor eller åtminstone att lämna ut ett
fullständigt recept på huru allt detta ofördröjligen 
skulle ske. Man nöjde sig icke med sådana
småsaker, som utlofvats i trontalet, nämligen en
ny försvarsorganisation, grundskatternas inlösande,
en ny föreningsakt, ny krigslag, pensionsväsendets
ordnande, införande af fastighetsböcker, reglerande
af vattenrätten o. s. v.

Jag spelade under denna riksdag en obetydlig roll. I
åtskilliga frågor, synnerligen i försvarsfrågan, hade
för regeringen behöfts ett kraftigare uppträdande;
men jag hade icke nog insikter för att våga mig
in i leken med Henning Hamilton och andra stora
förmågor, som jag visste icke skulle önska något
högre än att få gifva mig duktiga hugg. Icke
heller uppfattade jag ännu min ställning såsom en
fullständig konseljpresident. En och annan vecka
under riksdagsförhandlingarna hade jag ock varit sjuk.

<img></img>
</chapter>
<chapter name="1867, Efter riksdagen">
<h2><small>1867, EFTER RIKSDAGEN.</small></h2>
<h2><small><small>--</small></small></h2>

Med riksdagens beslut, såsom ett helt betraktade,
hade regeringen skäl att vara mera belåten än med
de tänkesätt, som under diskussionerna i flera ämnen
blifvit ådagalagda. Den liberala pressen hade också
redan intagit en kylig ton emot ministären, som den
hoppats skulle, sedan representationsförändringen
inträdt, sätta sig i spetsen för alla möjliga liberala
reformer och intaga en helt annan politisk ställning
än den förut haft till rättesnöre. Naturligtvis
fortforo också de gamla konservativa antipatierna. Så
skref justitierådet Södergren, under rubriken
»konstitutionella frågor», artiklar, uti hvilka
han ville visa, huru ministären förspillde kronans
värdighet i flera stycken, bland hvilka äfven det, att
regeringen, på förslag af landtmäteristyrelsen, hade,
jämte infordrande af utlåtanden från ämbetsmyndigheter
öfver ett förslag till ny landtmäteritaxa,
äfven tillåtit enskilda att däröfver inkomma med
anmärkningar. En sådan inbjudning förmentes kunna
framkalla yttranden från värdshus och krogar,
hamnar och fiskelägen m. m., genom hvilken beröring
regeringen skulle komprometteras. Jag insände till
Posttidningen bemötanden af dessa artiklar, därvid
jag, med erinran att en dylik inbjudning till enskilda
äfven skett under själfve Karl Johans tid vid remiss
af lagkommittéens betänkanden, uttalade den förmodan,
att inkommande yttrandens värde borde bedömas efter
innehållet och icke efter orten hvarifrån de utgingo,
och anförde såsom ett exempel,
hvarigenom jag fick skrattarne på min sida, att af
de mest berömda skrifterna i representationsfrågan
var en af Ringborg daterad hotell Rydberg, som är
ett värdshus, och en annan sades vara författad af en
husägare i Vaxholm, som kunde kallas både för en hamn
och ett fiskläge. Södergren, som skrifvit »Satser» och
»Tillsatser» i representationsfrågan, hade nämligen
köpt ett hus i Vaxholm, där han bodde om somrarna.

Ett annat af Södergrens gravamina emot regeringen
afsåg, att då ett landsting och åtskilliga
enskilda personer inkommit med petitioner i
lagstiftningsfrågor, som regeringen ansåg icke
böra till någon åtgärd föranleda, så infördes bland
kanslireferater i Posttidningen regeringens beslut
jämte de därför i statsrådsprotokollet åberopade
motiv.

Södergren fann det regeringen ovärdigt att inlåta sig
i försvar och uppgifva de skäl, hvarför den lämnat
enskilda petitioner utan afseende, hvilket vore så
mycket betänkligare, som lagförslag i samma syftning
som motionärernas kunde vara att snart införvänta
från riksdagen.

Härpå svarade jag, att sådana kunde petitionerna vara,
att de icke förtjänade annat än det mest knapphändiga
affärdande, men å andra sidan kunde ock sådana
finnas, där kronans värdighet i ett konstitutionellt
land skulle mera äfventyras, om allmänheten icke
om skälen för deras afvisande finge veta mera än:
<i>sic volo sic jubeo</i>; och då det vore lika omöjligt
att med årliga riksdagar förekomma, att det icke
»snart» blir riksdag, som att med visshet beräkna,
hvilka frågor då skulle förekomma, hade regeringen
icke andra alternativ än att antingen aldrig afgöra
någon fråga eller utsätta sig för de betänkligheter,
Södergren förespeglat.

Så väl finansministern som krigsministern hade varit
sjuka under större delen af riksdagen. Lagercrantz
hade sannolikt genom öfveransträngning i sitt nyss
tillträdda ämbete ådragit sig en dödlig sjukdom, som
tvingade honom att efter riksdagens slut taga afsked
och redan hösten samma år lade honom i grafven. Om
han hade fått behålla hälsa och krafter, hade han
nog blifvit en duglig finansminister, med sitt goda
hufvud, sin arbetsifver och sin samvetsgrannhet.
Till hans efterträdare nämndes, dock först i slutet af
augusti, Gustaf Ugglas, då landshöfding i Linköping.

Reuterskiöld hade redan tidigt på våren
för mig tillkännagifvit sin afsikt att lämna
statsrådet. Anledningen vet jag icke med visshet men
vill erinra mig, att han fått den uppfattningen,
att konungen och andra högre militärer icke
ansågo honom för rätte mannen att genomföra en ny
härorganisation. Han hade själf, då konungens val
föll på honom, förklarat, att han blott var knekt
och icke hade någon fallenhet för det politiska
lifvet. Under sin föregående bana hade han förvärfvat
sig anseende såsom en duglig militär och en redbar
personlighet, och detta omdöme rättfärdigade han såsom
statsråd. Hans utseende var mer än vanligt vackert.

Till hans efterträdare utsågs den 5 juli 1867 öfverste
Abelin, som kort förut blifvit regementschef.

<h2><small><small>--</small></small></h2>

Att i tankarna sätta mig tillbaka till de närmaste
åren efter representationsförändringen upplifvar
för mig många bittra minnen, och jag har icke den
trösten, att jag såsom vid densamma gått segrande ur
striden. Allmänna meningen, som före 1865 tillerkände
mig ej så ringa statsmannaegenskaper, torde tvärt
om tämligen enhälligt hafva dömt mig såsom den där
icke varit vuxen den situation, som uppstått genom
det nya statsskicket. Jag är också öfvertygad, att
en öfverlägsen ande, utrustad med en oböjlig kraft,
eller hvad man vanligen kallar en stor man, skulle
under dessa förhållanden, liksom under alla andra,
kunnat utöfva ett vida större inflytande på sin tid,
än jag förmått. Sådana män äro ock oumbärliga vid
stora faror och brytningar, då en hastig verksamhet
är af nöden, men under lugna tider och i ett land
med en fri statsförfattning kunna till och med de
stora männen vara af en tvifvelaktig nytta. Äfven de
kunna misstaga sig och äro lättast därför utsatta,
om de skola ingripa i detaljer, som icke kunna till
hela sin vidd och sina verkningar lika säkert bedömas
af en enda, som
af den stora allmänheten själf, som känner dessa
verkningar. Jag har en stark tro på den fria naturliga
utvecklingen och hyllar den grundsatsen, att man i
allmänhet bör så litet som möjligt styra med tvång
och tryck.

Jag vet icke, om jag skall anse såsom en lycka eller
en olycka, att jag själf är oförmögen att inse, att
jag i början af det nya statsskicket begått så stora
fel, som man påbördat mig.

Såsom redan är nämndt, hördes genast vid första
riksdagen röster, som förmenade, att regeringen
hade försummat det rätta ögonblicket, som aldrig
skulle komma åter, att genom framläggande af sitt
program och stora reformförslag taga ledningen i
sin hand och förekomma, att riksdagen handlade på
egen hand. Jag hade icke tänkt mig något dylikt. I
representationsförändringen hade jag visserligen
så till vida sett ett medel, som jag hoppades, att
reformer skulle småningom och lugnt kunna genomföras,
utan att deras framgång i så hög grad förhindrades,
som så ofta blef följden af att två riksstånd stannade
emot två. Men icke föreställde jag mig, att reformerna
skulle gå med högtryck eller att regeringen utan att
söka utforska representationens tänkesätt skulle på
en gång uppgöra och framlägga sina stora planer. Icke
heller hade någon regering i Sverige förut plägat
gå till väga på sådant sätt. Hamilton hade, då jag
gick in med honom i konseljen, med många förståndiga
ord talat emot att framlägga något slags program;
men skulle ett sådant någonsin varit lämpligt, så
hade det väl varit, då en ny regent och en ny obekant
ministär kom till styret. Nu däremot hade jag nära
tio år suttit i konseljen, och riktningen af mina
politiska åsikter och sträfvanden voro ganska väl
kända. Emellertid upprepades nu vid hvarje riksdag med
ökad styrka, att regeringen afsagt sig allt initiativ
och blifvit blott en expeditionsministär åt riksdagen,
och detta blef ett slagord, hvarpå alla trodde och
som slutligen år 1870 föranledde min afgång.

Det var icke möjligt att med årliga riksdagar bereda
till hvarje så många frågor, som kunde medhinnas
till riksdagar med tre års mellanrum; men om man vill
gå igenom
tre års författningssamlingar eller kungliga
propositioner, så väl före som efter förändringen, så
torde man finna, att regeringens verksamhet icke varit
mindre den senare treårsperioden, om än icke någon
stor och genomgripande reform kunnat genomföras. Men
hvilka stora reformer var det, som man fordrade af
regeringen? Detta aktar man sig noga att uppgifva,
och karakteristiskt var i detta afseende ett yttrande
af Wallenberg i första kammaren under debatten om
dechargebetänkandet: »Det är ytterligt svårt att
säga <i>hvad</i> som bör göras, men <i>något</i> måste göras»,
hvilket efter min uppfattning är en synnerligen dålig
politisk grundsats.

Att regeringen ansåg sig blott hafva att expediera
riksdagens beslut, bestrider jag, och bevisen därför
torde saknas. Den ställning, jag sökte vindicera
åt regeringen, var just att gifva den tillräcklig
motståndskraft att stå emot riksdagen, i händelse
den skulle velat rusa fram eller göra anfall emot
konungamakten, såsom olycksprofeterna hade förespått
men hvilket sällan inträffade, emedan båda kamrarna
reglerade hvarandra.

De ämnen, hvaruti reformer någorlunda enhälligt
syntes påkallade af den allmänna meningen, voro
försvarsverket, grundskatterna och den administrativa
organisationen, oberäknadt religionsfrihetsfrågan,
om hvilken meningarna voro mycket delade men hvars
lösning emellertid småningom fortgick i jämbredd med
ett allmännare tänkesätts utveckling.

Svårligen lärer väl någon föreställa sig, att
försvarsfrågan, med den splittring i tänkesätten, som
förefanns, kunnat på en gång lösas. Men regeringen
arbetade därpå oafbrutet med de bästa krafter, som
stodo henne till buds.

Enahanda var förhållandet med den administrativa
organisationen. Regeringen ansåg början böra ske
uppifrån och tog initiativet till en ombildning af
statsrådet och departementen; men dess förslag föllo.

För alla vidare åtgärder med grundskatternas reglering
var det första nödvändiga steget att omsätta dem i
penningar, och härom framlade regeringen förslag,
som år 1869 antogs.

Efteråt och vid betraktande af vår politiska
utvecklings gång, har jag kommit på den tanken,
som vid den tiden icke föll mig in, att reformerna
möjligen skulle kunnat påskyndas, om regeringen
från början uttalat sig för en plan att successive,
under en lång tid, aflyfta grundskatterna och den
finansiella bördan af indelningsverket. Det är min
tro, att landtmannapartiet skulle blifvit mindre
och icke mera motsträfvigt att göra uppoffringar för
försvaret, om man först, utan samband därmed, gifvit
den skattskyldiga jordens ägare hvad de ansågo vara
rättvisa i skattefrågan. Men ovisst är, om detta varit
möjligt att genomdrifva i första kammaren, som alltid
velat sätta försvarsfrågan i främsta rummet. Och
minst af alla borde väl de konservativa klandra, att
regeringen härutinnan icke gått bröstgänges till väga.

Om Sverige var så lyckligt under ståndstiden, som
representationsförslagets motståndare förmenade,
och om ståndsrepresentationen lämnade garantier
för en lugn och varsam utveckling; hvarför skulle
man då önska, att allt sedermera på en gång
omstöptes? Hvad man hade rätt att vänta af den nya
representationen var, att den utveckling, som allt
lefvande är underkastadt, gick säkrare än förut i den
riktning, som var till allas bästa eller åtminstone
öfverensstämde med en allmännare mening, än den
som af stånden representerades. Och häruti ligger
representationsförändringens berättigande, såsom
ett mål för sig, äfven om man kunde antaga, att allt
skulle gått på samma sätt, om också förändringen icke
skett. Både fortgången och stillaståendet sanktioneras
nu icke blott af några klasser eller stånd utan af en
större del af folket. Men icke bör man yrka på stora
och hastiga förändringar, om man finner sig nöjd och
lycklig med det bestående.

<img></img>
</chapter>

<chapter name="1868 års riksdag">
<h2><small>1868 ÅRS RIKSDAG.</small></h2>
<h2><small><small>--</small></small></h2>

Oaktadt det mest ansträngda arbete kunde Abelin icke
få sitt förslag till härordning färdigt till 1868
års riksdag, och, när detta omförmäldes i trontalet,
tillkännagafs också, att förslaget afsåg att behålla
indelningsverket till sina hufvudgrunder <i>orubbadt</i>,
på hvilket ords begagnande kungen lade en särskild
vikt och som han på rikssalen uttalade med en
häpnadsväckande styrka.

Angående statsrådets organisation aflätos till
denna riksdag två kungliga propositioner, den ena
om inrättande af ett nytt departement för näringar
och allmänna arbeten, och den andra om rättighet
för konungen att öfverlåta åt departementschef
att afgöra vissa mindre viktiga mål. Bägge dessa
förslag blefvo af konstitutionsutskottet enhälligt
afstyrkta, och för att icke bereda regeringen
ett ännu eklatantare nederlag, förklarade jag mig
afstå från att yrka bifall till desamma. Så väl i
detta som många andra ämnen utvisade diskussionen
i båda kamrarna, att meningarna icke voro , nog
stadgade för ett nytt tingens ordnande, hvarför
de flesta organisationsförslag föllo, vare sig
att de framställdes af regeringen eller enskilda
motionärer. Nu ansågo t. ex. några, att kungen redan
ägde rättighet att uppdraga måls afgörande åt sina
departementschefer, under det andra däruti sågo
icke allenast ett brott mot grundlagen utan snart
sagdt ett öfverändakastande af hela det monarkiska
styrelsesättet och införande af ministerstyrelse.
I de humanitetsfrågor, för hvilka jag arbetat,
hade jag redan vid 1866 års riksdag fått en kunglig
proposition om oäkta barns arfsrätt efter moder
bifallen. Till 1868 års riksdag fick jag kontrasignera
ännu en, om bysättningens upphäfvande. Den gick
slutligen igenom, ehuru andra kammaren först
återremitterade frågan för att äfven få bort den
föreslagna ed om bristande tillgång, hvarmed man
borde fria sig från bysättning, under det motståndet
i första kammaren rörde frågan i sin helhet. Emot
ett annat af Kongl. Maj:t föreslaget lagstadgande,
hvarigenom konungen skulle kunna medgifva städers
invånare att, liksom landets, själfva få välja
bouppteckningsmän, sökte man, ehuru förgäfves,
att i första kammaren uppväcka en storm, därför
att detta skulle innebära en obehörig delegation af
lagstiftningsmakt åt konungen ensam. Södergren hade
förut i pressen agiterat detta ämne, och i kammaren
uppträdde med häftighet två af mina ordinarie
opponenter, nämligen Nordström och Karl Göran
Mörner. (Hamilton var den tredje.)

Nordström var en hög herre med ett imponerande
ståtligt utseende och fulländad talare både
i deklamation och åtbörder. Med ett förnämt
förakt behandlade han sina motståndare, dem han
sökte krossa under tyngden af sin öfverväldigande
lärdom. Såsom jurist var han dock icke alltid lika
säker i tillämpningen som grundlig i teorien, men om
man någon gång lyckades att slå honom på fingrarna,
så redde han sig genom att helt enkelt vid justeringen
af sitt yttrande utstryka de anmärkta felen; och då en
sådan utstrykning ändå icke skulle fullständigt hafva
utplånat hvad som blifvit sagdt, om notariens uppsatta
koncept fått ligga kvar i protokollet, så skref han
ofta om hela sitt yttrande med egen hand. Jag var
icke den ende, som däröfver hade att beklaga sig,
liksom snart sagdt alla, som på andra områden kommo i
delo med honom, förde klagan öfver hans beteende. Så
var förhållandet i kyrkolagskommittéen, där han satt
tillsammans med Henning Hamilton, Sundberg och biskop
Genberg. Den sistnämnde
påstod, att blotta nämnandet af ordet biskop hade
på Nordström samma verkan som att visa ett rödt
kläde för en tjur. I denna kommitté stridde för
öfrigt Nordström för en mindre hierarkisk kyrkolag,
än som blef kommittéens förslag. Under ståndstiden
satt han tillsammans med Sundberg i lagutskottet och
yttrade där sin förmodan, att denne skulle komma till
bättre åsikter, när han en gång »komme att börja sina
juridiska studier». Mellan Erik Sparre och Nordström
förekommo ock i lagutskottet till våldsamhet gränsande
scener. Till följd af sina djupa insikter och sin
förmåga att se saker i stort, var Nordström emellertid
en ofta uppsökt ledamot i en mängd kommittéer, huru
svårt han än hade att arbeta ihop med andra. Fick han
däremot alldeles ensam utföra ett arbete, gjorde han
det bättre, än kanske någon annan skulle kunnat göra
det på egen hand.

Karl Göran Mörner var i sanning en riddare <i>sans peur
et sans reproche</i>. Han hade såsom talare icke något
flytande föredrag, men innehållet var flärdfritt och
skälen goda samt alltid ärligt menade. Ofta darrade
han på målet af rörelse, hvarför Manderström
kallade honom <i>Jean qui pleure</i> till motsats mot hans
humoristiske broder Oskar, som Manderström benämnde
<i>Jean qui rit</i>. Karl Göran var den mest varmhjärtade
fosterlandsvän, och i mitt sinne tillämpade
jag ofta på honom Runebergs ord om Kulneff: 
<poem>»Han kysste och han slog ihjäl 
med samma varma själ.»</poem>
Mig ville han dock oftast slå ihjäl.

Henning Hamilton hade såsom talare ett helt annat
skaplynne. Hans föredrag var elegant och alltid
hållet i en lugn. ädel stil; endast på den nervösa
häftighet, hvarmed han rullade blyertspennan i sin
hand, kunde man märka, att lugnet invärtes icke var
fullkomligt. Rösten var svag och icke välljudande,
men det hesa ljudet af de nästan framhviskade orden
var ändock så genomträngande, att de hördes af alla,
hvartill naturligtvis bidrog den fullkomliga tystnad,
som alltid uppstod, då han talade. Stundom
gjorde han. med den förbindligaste ton och med
ett välvilligt leende på läpparna, helt oförmodadt
ett utfall mot en politisk motståndare och borrade
in i honom sin ytterst finslipade dolk ända till
fästet. Ingen kunde lägga sina ord så väl som han i
ett muntligt föredrag. Såsom skriftställare var han
äfven framstående, om än icke fullt så lysande.

En af mina hätskaste angripare i första kammaren var
också Wallenberg, och i synnerhet under de senaste
åren af min konseljtid var han stundom nästan
grof. Han var för öfrigt en utmärkt talare, alltid
slagfärdig och träffade oftast hufvudet på spiken. I
allmänhet lyckades han likväl icke att få kammaren
med sig, ty alltför många misstrodde honom utan att
egentligen veta hvarför, äfven då han framställde
de klokaste förslag. Han var för öfrigt så full af
förslag och motioner, att knappast någon lagstiftande
församling skulle hafva medhunnit att taga dem alla
under moget öfvervägande.

Redan vid den nya strafflagens antagande och vid flera
ståndsriksdagar hade dödsstraffets totala afskaffande
varit starkt ifrågasatt, och vid 1867 års riksdag hade
andra kammaren med en öfverväldigande majoritet därom
fattat beslut, hvaremot frågan för den gången föll i
första kammaren, dock med en enda rösts minoritet. Nya
motioner härom väcktes vid 1868 års riksdag, och man
antog nu allmänt, att frågan skulle gå igenom. Vid
remissen af en af dessa motioner uttalade jag i första
kammaren min åsikt, att tiden ännu icke vore inne
för att vidtaga den afsedda lagförändringen. Jag
fick härför en sträng afstraffning. Tidningen
Fäderneslandet afbildade mig stödd på en bödelsyxa,
och icke blott hela den liberala falangen i pressen
och riksdagen uttryckte sitt ogillande, utan äfven
många konservativa instämde däruti. Detta föranledde
mig att till frågans afgörande bereda mig till dess
grundligare behandling, och jag höll därom i andra
kammaren det längsta af alla mina riksdagstal, däruti
jag med uttalande af äfven mitt hopp, att dödsstraffet
utan betänklighet skulle inom en icke
allt för aflägsen framtid kunna helt och hållet
utstrykas ur vår lag, likväl fann, att vi med ledning
af erfarenheten från andra länder, och då vi så
nyss hade inskränkt detsamma till ytterst få fall
samt i tillämpningen till ännu färre, det vore skäl
att något afvakta verkningarna häraf, helst det vore
sederna, som borde förmildra lagarna och icke tvärt
om. Utgången blef, att kammaren nu afslog lagförslaget
med ungefär lika stor majoritet, som den hvarmed
kammaren året förut bifallit det. I första kammaren,
där jag äfven yttrade mig, föll förslaget denna
gång utan votering. Man ansåg detta såsom en triumf
för mig, men rättvisan fordrar det erkännande, att
äfven flera andra talare uppträdde med öfvertygande
anföranden på samma sida som jag. Märkvärdigast är,
att denna fråga sedermera fått hittills hvila.

Vid statsregleringen gjorde sig sparsamheten hos
andra kammaren gällande utan allt afseende på
grannlagenhet emot statsrådets ledamöter. Sålunda
hade föregående riksdag hemställt om en nedsättning
på tredje hufvudtiteln. I Kongl. Maj:ts proposition
till 1868 års riksdag var denna nedsättning medgifven
och till och med något därutöfver. Men nu var
man icke nöjd härmed, utan statsutskottet yrkade,
att ytterligare nära 46,000 kronor borde prutas,
och uppförde därför detta belopp endast såsom ett
öfvergångsanslag för 1869. Andra kammaren biföll,
emot Manderströms bestämda protest, detta utskottets
förslag, som väl föll i första kammaren men segrade
i gemensam votering.

Såsom alltid beslötos äfven nu på fjärde hufvudtiteln
flera nedsättningar, men en af dem blef under
behandlingen af en särdeles ömtålig beskaffenhet och
fick ödesdigra följder. Kongl. Maj:t hade nämligen
begärt anslag till en laboratoriebyggnad för
artilleriet. Detta tillstyrktes af statsutskottet,
men en af riksdagsmännen för Stockholm,
Adlersparre, som tillika var expeditionschef i
sjöförsvarsdepartementet, yrkade i andra kammaren
afslag under förmenande, att om meningen vore att
få ett laboratorium för hela arméen, så borde det
förläggas till Karlsborg; och vore det endast
afsedt för Svea artilleri, så vore det obehöfligt, emedan
detta artilleri hade fått låna en laboratoriebyggnad af
skärgårdsartilleriet, som nog icke kunde behöfva den på flera
år. Abelin upplyste, att här icke var fråga om ett större
laboratorium för hela arméen och att det dåliga laboratorium,
som Svea artilleri tillfälligtvis fått låna, kunde när som helst
återtagas, men då kammaren tycktes vilja helt och hållet
förlita sig på uppgifterna af en man i Adlersparres
ställning och med hans kända oförskräckta sanningskärlek;
begärde Abelin återremiss för att få tillfälle att utreda
förhållandet, men andra kammaren ansåg så påtagligt, att
Adlersparre hade rätt, att den till och med vägrade
återremiss och afslog det begärda anslaget. Det, som gjorde
saken ännu betänkligare, var, att Platen, som i egenskap
af sjöminister deltagit i beredningen och föredragningen af
denna anslagsfråga, nu var närvarande i kammaren och satt
bredvid Abelin men aflägsnade sig under det denne talade,
ehuru han af Abelin blifvit uppmanad att yttra sig.

Slutet blef, att det begärda anslaget till
laboratoriebyggnad, som bifallits af första kammaren, afslogs i
gemensam votering. Det begärdes likväl åter vid en följande
riksdag och beviljades då till något högre belopp, utan att
ens Adlersparre då hade något att däremot invända.

Denna episod väckte ett utomordentligt uppseende.
Man ansåg regeringen söndrad inom sig själf, och grefve
Ugglas framställde en interpellation i första kammaren,
däruti han härom begärde upplysning. Platen ville först
härpå svara mera undvikande men godkände sedan ett af
mig uppsatt koncept, enligt hvilket han i ett uppläst
skriftligt anförande förklarade, att Abelin haft full anledning att
inför Kongl. Maj:t tillstyrka anslaget och att, enligt
infordrade ämbetsutlåtanden, skärgårdsartilleriets laboratorium,
som för öfrigt var föga lämpligt, icke kunde af artilleriet
för någon längre tid få påräknas. Ugglas uttalade därpå
sitt ogillande af Adlersparres obefogade uppträdande,
hvaremot Wallenberg anmärkte olämpligheten af att bedöma
medkammarens ledamöter samt att man dessutom måste
glömma ämbetsmannen, då riksdagsmannen talar. Men
denna uppfattning delades icke allmänt, och general
Hazelius bemötte den vid ett senare tillfälle därmed,
att om ämbetsmannen glömmer sig vara ämbetsman och
uttager sin riksdagsmannarätt till dess gräns, så har
regeringen äfven rätt att uttaga sin såsom regering.

Ett häftigt anfall gjordes ock på
handels- och sjöfartsfonden under sjette
hufvudtiteln. Statsutskottet hade föreslagit,
att anslaget därtill skulle nedsättas med en half
million. Lagerstråle redogjorde fullständigt i båda
kamrarna för tillkomsten af detta anslag i utbyte
mot afgifter å handeln och sjöfarten, hvilka förut
varit till Kongl. Maj:ts disposition, hvadan detta
anslag icke borde kunna af riksdagen nedsättas, och
Kongl. Maj:t hade med full rätt därpå redan gjort
anvisningar, som på långt när icke kunde honoreras,
om den föreslagna nedsättningen vidtogs. Dessa
sakförhållanden tycktes likväl göra föga intryck
på andra kammaren, och det var alldeles uppenbart,
att kammaren ämnade sätta indragningen i verket. Jag
hade med mina kolleger öfverenskommit att göra detta
till en kabinettsfråga och begärde nu ordet. Jag
underlät härvid med afsikt att ingå i någon pröfning
af riksdagens formella rätt att konungen oåtspord
härom besluta, ty jag ansåg den af Lagerstråle intagna
ståndpunkt icke absolut hållbar, utan inskränkte mig
till att framhålla, huru genom förslaget kunde blifva
en följd, »så väl att regeringen sattes ur stånd att
infria gifna löften, på grund af hvilka kommuner eller
enskilda svenska män inlåtit sig i kostsamma företag,
som att fullgöra med främmande makter träffade aftal»;
och därefter slutade jag med följande ord, som jag
i sista ögonblicket vände något olika mot hvad jag
förut tänkt: »En sådan ställning kan ingen regering
underkasta sig, äfven om den beredes under en annan
form än genom ett misstroendevotum.» Det hade nämligen
kommit för mig, att det måhända icke vore rätt af
mig att gå min väg och lämna kungamakten i sticket,
och jag lade därför mina ord så, att det, i händelse
af behof, skulle stå mig öppet att
antingen afgå eller, om kungen så önskade, tillstyrka
Kongl. Maj:t att icke respektera riksdagens beslut
utan förordna om att handels- och sjöfartsfonden ändå
på ett eller annat sätt fick hvad den tillkom. Min
förklaring gjorde emellertid åsyftad verkan. Flera
talare frånträdde nu sina yrkanden om bifall till
utskottets förslag, bland andra rådman Björck
med uttalande, att landet behöfde sin nuvarande
regering, och en annan med erkännande, att han tappat
koncepterna. Utskottets förslag blef afslaget i
båda kamrarna.

Den kungliga teaterns ordinarie anslag å 75,000
kronor blef af andra kammaren, i strid mot utskottets
tillstyrkande, nedsatt till 60,000, utan att då någon
protest afgafs ifrån regeringen i fråga om anslagets
ordinarie egenskap; och nedsättningen beslöts äfven
vid gemensam votering med en rösts öfvervikt.

I dechargebetänkandet hade konstitutionsutskottet
framställt anmärkningar emot fyra regeringens beslut,
af hvilka intet var af allmän vikt. Ett af dem rörde
statsrådens rang. Kungen hade önskat att göra alla
statsråden till excellenser, men då detta rönte
motstånd just från dem, som skulle hugnas med den
höga värdigheten, föreslogs i stället, för minskande
af skillnaden emellan statsministrarne och de andra
statsråden, hvilket var kungens hufvudsyftemål,
måhända för att jag icke skulle känna mig alltför
hög, att de <i>tjänstgörande</i> statsråden skulle ställas
omedelbart intill statsministrarne och högre än alla
andra, med undantag af riksmarskalken, hvilken borde
bibehålla sin rang, lika med statsministrarnes,
efter fullmaktsdatum.

För detta ändamål utfärdades i januari 1868, på
civildepartementets föredragning, ett kungabref
till riksmarskalken, hvarigenom förklarades, att
värdigheten och benämningen af »rikets herrar» skulle
upphöra och att därefter <i>afgångna</i> statsministrar,
riksmarskalkar och statsråd skulle, liksom därefter
utnämnda serafimerriddare, erhålla sinsemellan
lika värdighet efter anciennitet näst efter de
tjänstgörande statsråden. Det togs då äfven i
öfvervägande,
huruvida icke steget borde tagas fullt ut, såsom
sedermera skedde 1871, och förklaras, att en innehafd
plats i statsrådet icke skulle efter afskedstagandet
medföra någon särskild rang. Men man tyckte då, att
när alla andra ordinarie ämbetsmän i Sverige efter
afskedstagandet bibehålla sin rang, så vore det
oformligt att ensamt för en f. d. statsrådsledamot
utplåna ända till minnet af det viktigaste ämbete
han beklädt och kalla honom revisionssekreterare,
professor eller något annat.

Denna omständighet har också år 1888 åter blifvit så
till vida beaktad, att statskalendern numera upptager,
under rubrik »förutvarande» statsministrar eller
statsråd, dem, som lämnat sina platser efter år 1868.

Något bryderi vållade excellensfruarna. De nu
införda bestämmelserna ansågos icke kunna, utan eget
medgifvande, retroaktivt tillämpas på dem, hvilkas
namn funnos särskildt upptagna i kalendern, såsom
tillhörande denna höga kategori, och riksmarskalken
ansåg det icke passande att tillfråga dem, om de ville
dela sina mäns öde att vid deras mäns afgång frånträda
sin rang. Däraf har blifvit en följd, att, sedan jag
tagit afsked, min hustru är mycket förnämare än jag.

Det berättades, att excellensen Ihre hade sagt, att
hela 1868 års förordnande väl tillkommit blott för
att De Geer till slut skulle blifva den ende »rikets
herre»; hvilket var så mycket mera ogrundadt, som
både Manderström och jag yrkade, att förändringen
skulle på oss tillämpas retroaktivt, så att vi icke
allenast upphörde genast att vara »rikets herrar»
utan också afsade oss excellensvärdigheten, sedan vi
afgått. Detta ansåg jag ur alla synpunkter vara en
fördel, icke minst ur ekonomisk; ty utom det att på
en excellens ställas anspråk, att han skall uppehålla
sin värdighet, hade jag gjort den erfarenheten, att
en excellens ofta fick betala dyrare än andra. Om jag
t. ex. skickade mina gossars stöflar till halfsulning,
så tog samma skomakare en krona mera än sitt vanliga
pris, om han visste, att de kommo från excellensen.

I fortsättning af beslutet om statsrådets
rang uttalade kungen också sin önskan om en
uniformsförändring. Statsministrarne hade nämligen
ansetts för förnäma att bära statsrådsuniform utan
i stället nyttjat adelsuniformen. Det var häruti som
kungen ville hafva en förändring, och jag ingick med
nöje på att nyttja statsrådsuniformen, ehuru därmed
fick anstå till dess Manderström fram på sommaren
afgick. Arvid Posse återtog adelsuniformen såsom
statsminister, men sedermera förbjöd den sig själf,
då Thyselius och Themptander, som icke voro adelsmän,
beklädde ämbetet.

Hvad konstitutionsutskottet anmärkte emot
ifrågavarande rangordning var, att, då grundlagen
föreskref, att statsministrarne skulle innehafva
rikets högsta värdighet och statsråden den
närmaste därintill, så var det grundlagsvidrigt
att låta riksmarskalken hafva högre rang än
statsråden. Detta bemöttes med att genom den anmärkta
regeringshandlingen hade riksmarskalken icke fått
någon ny rang utan endast bibehållits vid sin gamla;
och allt ifrån 1809 hade man tolkat grundlagen så,
att med rikets högsta värdighet förstods att tillhöra
den öfver all rang räknade värdigheten att vara »en
af rikets herrar» men att bland dessa hade hvar och en
tagit plats efter fullmaktsdatum. Grundlagsstadgandet
kunde för öfrigt icke hafva afseende på andra än
<i>rikets</i> ämbeten och icke t. ex. på kungliga prinsar
eller chefen för konungens hof.

Anmärkningen fick i båda kamrarna förfalla. I andra
kammaren blef väl konstitutionsutskottets förslag
lagdt till handlingarna men med <i>gillande</i> af en bland
de af utskottet framställda anmärkningar.

Det var i fråga om några tomter till ett
torg i Stockholm, som stadsfullmäktige med
enkel pluralitet beslutat inköpa men hvaröfver
klagats, under förmenande, att detta var en ny
sak, för hvilken fordrades två tredjedelar af
rösterna. Öfverståthållaren hade emellertid
fastställt köpet; och vid pröfning af besvär
däröfver stannade statsrådet i skilda meningar, i
det Lagerstråle, som var föredragande, tillstyrkte
återförvisning, och med honom
förenade sig några, men jag och några andra ville upphäfva
köpet. Kungen däremot fastställde öfverståthållarens
beslut, hvilket ingen af statsrådet tillstyrkt. Detta
fann konstitutionsutskottet vara betänkligt, men då
det icke kunde vända sig emot konungen personligen,
vände det sig emot föredraganden med anmärkning,
att han underlåtit att yttra sig i själfva saken.

Lagerstråle förklarade, att han såsom kontrasignent
åtog sig både det moraliska och det juridiska ansvaret
för det utgångna beslutet och begärde alldeles icke
något undseende, om man ansåg honom hafva felat.

Med sitt gillande af anmärkningen ville man egentligen
träffa konungen och det sidoinflytande, som man ansåg
öfverståthållaren Bildt på honom utöfva; hvarför ock
Hamilton beklagade, att statsrådsprotokollet icke
lämnade upplysning om hvilken rådgifvare det var,
hvars råd konungen hade följt.

Under dechargedebatten gaf Hamilton för öfrigt såsom
vanligt luft åt sin ovilja och slutade sitt anförande
sålunda: »Statsmaskinen går numera hos oss icke på
en jämn väg, lagd på det förflutnas fasta grund. Den
har blifvit förflyttad på ett lutande plan, hvilket,
saknande en sådan grund, kan sägas vara såsom
Semiramis trädgårdar hängande i luften. Skall
maskinens fart ej blifva hejdlös, skola dess gång
och rörelse kunna bestämmas, fordras emellan styrets
särskilda delar ett samband, hvaraf saknaden nyligen
på ett beklagligt sätt åter framträdt, och hos de
styrande en kraft, som vet att göra sig aktad. Jag
vill ogärna begagna uttryck, som kunna anses för
stränga, men jag måste uttala den mening, att ehuru
svenska folket högt aktar sin frihet, älskar det
ock att känna styrkan af de händer, i hvilka det
med förtroende skall kunna lägga ledningen af sina
öden. Det kan skänka den goda viljan, de ådagalagda
insikterna, de redbara enskilda egenskaperna den
aktning de förtjäna, men sitt förtroende skänker det
endast den kraft, som vet att försvara icke blott
sin <i>plats</i> men också sin <i>ställning</i>.»
Äfven i andra kammaren föranledde dechargebetänkandet
en lång diskussion, som Arvid Posse sökte gifva en
mera högpolitisk lyftning, genom att servera ett
uppkok på Hamiltons vid förra riksdagen framställda
förutsättningar, huru det skulle se ut, <i>om</i> regeringen
gjort sig förtjänt af landets förtroende.

<img></img>
</chapter>
<chapter name="1868 års ministerkris">
<h2><small>1868 ÅRS MINISTERKRIS.</small></h2>
<h2><small><small>--</small></small></h2>

Förenämnda riksdagsbeslut, betraktade tillsammans,
föreföllo flera statsrådsledamöter vara mer än man borde
tåla, och i synnerhet ansåg Ugglas, att hela statsrådet borde
afgå. Jag opponerade mig häremot och ville för ingen del
en så beskaffad parlamentarism, att en ministär skulle afgå
för vägrade anslag, i annat fall än då det var att antaga,
att anslagen vägrats just för att framkalla en kris och att
de skulle kunna erhållas med en annan ministär, hvilket
nu alls icke var sannolikt. De öfriga ville icke heller taga
saken så omfattande som Ugglas. Men Manderström
förklarade, att hvad honom särskildt beträffade, ville han icke
förvalta utrikesdepartementet på de villkor riksdagen erbjöd
och hvaraf skulle blifva en följd, att aflöningarna måste
minskas för flera ministrar, medan de dåvarande
innehafvarne ännu kvarstode på sina platser. Lagerstråle sade sig
icke behöfva smälta en sådan prickning, som andra
kammaren hade gifvit honom, och Abelin fann sig så
komprometterad i laboratoriefrågan, att han icke kunde stanna kvar,
med mindre Adlersparre afskedades, hvarpå Platen icke ville
ingå och hvilket äfven jag fann åtminstone icke omedelbart
böra ske såsom ett straff för ett yttrande på riksdagen.

Schismen inom statsrådet uppstod, medan konungen
var i Norge, och kunde ej biläggas, hvarför Manderström,
Ugglas, Lagerstråle och Abelin omedelbart efter
konungens återkomst, den 8 april, ingåfvo sina afskedsansökningar,
hvilka i Posttidningen publicerades. Jag med de fem öfriga
statsråden förklarade, att vi vid sådant förhållande
naturligtvis voro beredda att ställa våra platser till konungens
förfogande.

Kungen tyckte illa om hela tillställningen och
begagnade min penna för följande diktamen till
statsrådsprotokollet, som publicerades:

»De nu på en gång anmälda afskedsansökningarna af
fyra bland statsrådets ledamöter äga ingen anledning i
bristande förtroende å min sida. Jag anser ej heller något
hafva tilldragit sig under innevarande riksdag, som skulle
utgöra tillräcklig grund för dessa statsråds afskedande och
detta desto mindre, som andan af Sveriges regeringsform
ej blifvit förändrad genom den försiggångna ombildningen
af nationalrepresentationen. Jag finner därför ej skäl att
för närvarande bifalla dessa afskedsansökningar, hvilka jag
framdeles vill hvar för sig pröfva.»

Riksdagen fick därpå gå till sitt slut, innan något
ombyte i konseljen skedde. Manderström och Lagerstråle läto
sig emellertid icke öfvertalas att stanna kvar. Ugglas och
Abelin voro mera medgörliga, under förutsättning, att något
steg togs, hvarigenom det visades, att regeringen icke ville
tillåta någon söndring inom sig själf; och då man tyckte,
att regeringen var lika mycket komprometterad af Platens
tystnad som af Adlersparres tal, ansågs det bäst att taga
Platen för hufvudet, i synnerhet som Abelin i detta
ögonblick var snart sagdt omistlig. Ugglas åtog sig då att
hemställa till Platen, om han icke fann lämpligt att afgå,
hvartill han ridderligt genast samtyckte.

Tre platser i konseljen blefvo således nu tomma; efter
Manderström, Lagerstråle och Platen, och svårigheten af
deras återbesättande var ganska stor.

Manderström kunde icke af någon fullt ersättas. Jag
upprepar här några karaktersdrag af honom, som jag
anmärkte i mitt svar såsom svenska akademiens direktör
på Sundbergs förträffliga minnesteckning öfver
Manderström:
»Hans största fel, både såsom offentlig och enskild
man, var det rena guldets egenskap att vara alltför
vekt -- --
Om det kan emot honom anmärkas, att han icke alltid
nog försiktigt sökt undvika faran, så skall det lända
honom till ära, att han aldrig kastade sig däruti af
andra bevekelsegrunder än en ädel ifver att försvara
hvad han ansåg vara rätt; och glömmas får ej heller
den rådighet och det snille, hvarmed han ofta mellan
farliga bränningar lotsade skeppet i hamn. Det må
vidare kunna tillräknas honom att någon gång hafva
misslyckats i sina bemödanden att göra alla till
freds, men ingen kan räkna, huru många gånger han
genom sin outtröttliga välvilja däruti lyckats. I
detta afseende ägde han en stor betydelse för sin
tid, en betydelse, som icke först började då han
stod på undersåtens högsta trappsteg, utan som var
kanske allra störst, då han såsom kabinettssekreterare
kunde mera osynlig vara till råd och hjälp öfverallt,
där något var på väg att gå sönder.

Ett litet drag må tilläggas, som var honom
egendomligt. I hans ställning, icke minst såsom
diplomat, blef det honom ofta nödvändigt att i
ömtåliga ämnen säga hvad man väl visste icke gärna
skulle höras eller till och med kunde innebära en viss
fara att uttala. De flesta bemöda sig i sådana fall
att lägga sina ord med synnerlig varsamhet. Grefve
Manderström gjorde tvärt om. Icke nog, att han sade
rent ut hvad som var svårast att vidröra; han sade
det med så stark öfverdrift och i så lekande ton,
att det svårligen kunde bemötas såsom annat än skämt,
ehuru det var omöjligt att missförstå den allvarliga
meningen. Också blef det ett ordspråk, att grefve
Manderström ensam opåtaldt kunde säga hvad han ville.

Hvad som för öfrigt ingen minnesteckning kan fullt
återgifva och som måste till en stor del gå förloradt
för alla, som icke ägt lyckan af grefve Manderströms
personliga umgänge, är intrycket af den friska glädje,
som hos honom lik en klar källåder oupphörligt bröt
sig fram äfven under de trägnaste göromål och den
glänsande kvickheten, som likt elektriska gnistor
framlockades vid hvarje vidrörande.»
Manderström arbetade mycket och fort. Oaktadt han
skref sina mesta depescher själf, deltog han ganska
träget i statsrådsberedningens arbeten inom de andra
departementen, och de långa timmarna där gingo alltid
fortare, då han var närvarande och allt emellanåt
upplifvade det tråkiga ämnet med ett infall eller en
träffande anmärkning, på samma gång som han hastigt
uppfattade sakens kärnpunkt och däruti ofta föreslog
en god lösning. Många handlingar buro märken af
Manderströms intresse, ty då han drog dem till sig
för att själf se ordalagen, hände det, att han i
ifvern glömde sin näsa och lät en snusdroppe falla
på papperet. En gång, då han drog upp sin ostindiska
silkesnäsduk och blottade ett stort hål på densamma,
inföll han: »Jag säger som en gammal språkmästare i
Upsala: jag har två sådana och tre som äro sämre.»

I utrikesdepartementet förekomma ofta internationella
privaträttsliga frågor, som äro så invecklade,
att jag brukade säga, då han bad mig förestå hans
departement under hans ledigheter, att det var nästan
omöjligt för en jurist, som icke var professor,
att sköta utrikesdepartementet. Men han redde sig
förträffligt med sitt goda förstånd utan juridik. Så
hade en gång en af våra konsuler i orienten, med
begagnande af den därstädes åt europeiska konsuler
tillerkända domsrätt, afgjort en rättstvist; men
den ena parten hade därmed funnit sig missnöjd
och lämnat till konsuln en besvärsskrift, hvilken
denne jämte handlingarna i målet skickade till vårt
utrikesdepartement. Manderström kom nu och frågade
mig, om han skulle låta inlämna besvärshandlingarna
till Svea hofrätt eller hvart? Jag betviflade, att
någon allmän domstol här skulle upptaga målet. Nå,
då får jag väl ställa om på annat sätt, sade han och
skref till konsuln, att han finge gärna döma, om han
blott ställde om, att alla blefvo nöjda med hans dom,
men om någon klagade, vore konsuln olycklig, hvarjämte
besvärshandlingarna återsändes för tillämpning af
denna instruktion. Konsuln förlikte målet.
Lagerstråle hade mera stål i karakteren än någon af
oss andra i konseljen; därjämte ett okufligt mod och
mycken envishet. Han var icke någon mycket beläst
man men arbetade sig in i hvarje ämne som kom under
hans behandling så grundligt, som han behöfde för
dess praktiska lösning. Liksom de flesta duktiga män
var han något despotisk, men sällan hade man skäl
att ångra sig, om man underkastade sig hans vilja,
ty han hade ett mer än vanligt godt förstånd. Hans
rättrådighet var omutlig, men han var ändå en varm
vän af sina vänner och släktingar, samt tålte icke,
att någon af dem tillbakasattes orättvist. Han såg
uteslutande på målet och hade icke öfverdrifven
respekt för formen men var ändå en utmärkt skicklig
ämbetsman. Såsom talare var han redig, klar och
sakrik. Man måste umgås med honom försiktigt, ty han
hade ett häftigt lynne. För hela sin släkt var han
såsom privatman ett ovärderligt stöd, när någon kom
i trångmål, och i allmänhet tycktes hans valspråk
vara den gamla regeln i 1734 års lag för konungens
befallningshafvande att »ingen hjälplös lämna».

Platen var en man af ädla tänkesätt och sant
liberala åsikter, men han var ingen detaljkarl såsom
departementschef och vägde icke tillräckligt sina ord
såsom talare, då han också ofta trasslade in sig i
mellanmeningar, ur hvilka ingen utgång fanns. Henning
Hamilton anmärkte ock, att han vanligen började
sina anföranden med att uttala sin tacksamhet
mot motståndare, som klandrat honom. Han saknade
måhända ett tillräckligt bestämmande öfver sina
expeditionschefer, af hvilka den siste, Adlersparre,
var radikalare, än som passade rätt i stycke med den
dåvarande regeringen. Af alla var han omtyckt och
uppburen icke blott för sin rikedom och frikostighet
utan ock för sin personliga älskvärdhet.

Vid valet af utrikesminister accepterades utan tvekan
Manderströms förslag om Karl Wachtmeister, då minister
i Köpenhamn, såsom den kunnigaste af våra diplomater
och dessutom en karakter af det renaste guld. Kungen
skulle några dagar efter riksdagens slut resa till Skåne
bland annat för att öfvervara universitetets i Lund
jubelfest; och det beslöts, att han då skulle kalla
till sig Wachtmeister från Köpenhamn samt anmoda
honom att öfvertaga utrikesportföljen.

Då jag skulle vara ordförande i regeringen under
konungens frånvaro, kunde jag icke medfölja till Lund,
ehuru jag där skulle kreeras till juris utriusque
doctor. Kallelsen därtill var desto mera oförtjänt,
som denna doktorsgrad afser lärdom i den romerska
lagen och den kanoniska rätten men jag alls icke
studerat någondera. Professor Schlyter, som var
promotor, hade den vänligheten bedja att få skänka
mig min doktorsring, hvilket jag mottog med så mycket
större nöje, som jag hade föreställt mig, att han,
som var känd för mycket konservativa tänkesätt, skulle
i likhet med Lunds universitetslärare i allmänhet se
mig med oblida ögon för representationsförändringens
skull.

Som jag visste, att kungen ville göra några ombyten
på de högre utländska ministerplatserna för att
där kunna insätta personliga skyddslingar utanför
den diplomatiska banan och jag var förvissad,
att Wachtmeister icke därpå skulle vilja ingå,
så skref jag till honom i förväg och bad, att om
han icke härom kunde komma öfverens med kungen,
han likväl icke skulle svara ett definitivt nej,
förrän jag fått använda mina bemödanden att förmedla
skiljaktigheterna. Denna personalfråga blef, då
Wachtmeister kort därefter kom upp till Stockholm,
ordnad till hans belåtenhet. Han framställde ock
åtskilliga andra postulater, som från början gåfvo
mig det intryck, att han var alltför mycket doktrinär
för att vara fullt praktisk, i hvilken uppfattning
jag sedan under mitt samarbete med honom fann
bekräftelse. En af hans fordringar vid inträdet var,
att man icke skulle röra vid biskoparnes myndighet,
som han fann nödig för svenska kyrkans bestånd,
hvartill jag förklarade mig icke heller hafva någon
afsikt. Han skref väl och koncist samt förstod
godt att iakttaga de förenade rikenas värdighet
i förhållande till utrikes makter. På riksdagen
förde han ett kraftigt och bestämdt språk. Till sin
personlighet var han ett original.
Redan då han för underhandlingarna om
utrikesportföljen kom upp till Stockholm och
gick med mig öfver Norrbro, ådrog han sig allas
förvånade blickar i sin ljusgula nankinsdräkt från
topp till tå, med sitt stora gråspräckliga skägg,
sina djupt liggande liksom inåt seende ögon och sin
ostadiga gång. Det var likväl detta oaktadt någonting
aristokratiskt i hela hans utseende, och ingen tog
honom för att vara en obetydlig person. Han hade
ock sina egna tycken om människors utseende. Då det
var fråga om att Bildt skulle få en ministerplats,
förklarade han, att det var omöjligt att skicka en
person som såg så ut till Wien. I Berlin eller Paris
kunde hans utseende däremot icke utgöra hinder. Bildt
var som bekant en af de vackraste och ståtligaste män
man kunde se, men Wachtmeister ansåg, att han skulle
se ut som en parveny bland den högaristokratiska adeln
i Wien. Vid riksdagspredikningarna i Storkyrkan, där
statsministrarne voro placerade framför konungens
tron, kastade Wachtmeister sig framstupa på knä
på stengolfvet under bönerna, hvarför många trodde
honom vara katolik. En söndag, då folket strömmade
ur Blasieholmskyrkan, som han alltid kallade »S:t
Blasii kyrka», lämnande en öppen väg emellan sina
led för vagnar, såg jag Wachtmeister på hemväg från
»S:t Jakob» öfver Blasieholmstorget, försedd med en
röd käpp i form af en stridsyxa och fruktande halkan
springa i kort galopp uppför backsluttningen emellan
de gapande folkmassorna. Då han satt i konseljen,
kunde han ibland sjunka ihop och sitta orörlig med
slutna ögon. Kungen trodde, att han sof, och en gång
då Carlson föredragit ett kyrkligt ärende, roade sig
kungen med att hastigt vända sig till Wachtmeister
och fråga hvad hans mening var. Genast afgaf han till
kungens förvåning ett långt motiveradt yttrande, med
en lärd historisk utredning af saken, som visade, att
han följt med föredragningen i dess minsta detaljer.

Åt landshöfdingen i Halland, baron Alströmer, erbjöds
civilportföljen, den han ock förklarade sig villig
att emottaga; men få dagar därefter insjuknade han
så häftigt, att
tanken därpå måste öfvergifvas; och kungen skulle
då i stället på sin resa värfva presidenten i Göta
hofrätt, Adlercreutz. Af kungen erhöll jag hans
privatchiffer, på det vi skulle kunna meddela oss med
hvarandra om underhandlingarna med Wachtmeister och
Adlercreutz, hvilken senare utan att göra svårigheter
mottog uppdraget, ehuru han varit motståndare till
representationsförändringen.

Att finna en chef för sjöförsvarsdepartementet
mötte en särskild svårighet däruti, att de mera
framstående af flottans högre officerare voro
fiender till den nyligen skedda fördelningen af
stora flottan och skärgårdsartilleriet, hvilken icke
rimligen kunde genast upphäfvas. Thulstrup, som icke
hört till sjövapnet, lät då förmå sig att utbyta sin
konsultativa plats emot sjöförsvarsdepartementet. Han
behöll en liten tid Adlersparre såsom expeditionschef
och beredde honom sedan en hederlig reträtt såsom
chef för förvaltningen af sjöärendena. Thulstrup
var en kunnig militär och insiktsfull i många andra
stycken. Därjämte en klok, betänksam och fördomsfri
man. Hans största brist i statsrådet var en alltför
stor tystlåtenhet. Såsom konsultativ hörde han noga
på föredragningen, men då han satt sig in i saken
och stadgat sin mening, var han därmed belåten och
brydde sig icke stort om att därom meddela sig med
andra. Endast genom frågor kunde man utleta den, men
då fick man också godt besked. Såsom departementschef
fick han dock naturligtvis träda mera öppet fram.

Till konsultativt statsråd lyckades vi göra en
synnerligen god ackvisition i justitierådet Berg,
hvilken kan anses så nära som möjligt hafva motsvarat
idealet af en sådan ämbetsman. Såsom stadsfullmäktig i
Stockholm hade han genom sitt förstånd, sin sakkunskap
och sin framställningsförmåga spelat en ledares
roll, och jag hade särskildt påräknat stöd af honom
såsom talare i kamrarna. En af de första gångerna
han sedermera yttrade sig i första kammaren råkade
han likväl omedvetet trampa på någon af dess ömma
liktornar, och med den hastighet denna kammare ofta
dömde efter första intrycket, var man en tid
nästan färdig att kassera honom, och han vann aldrig
i denna kammare det gehör, som han förtjänade. Så
mycket mera gjorde han sig framdeles gällande i andra
kammaren; och i statsrådsberedningen vägde hans ord
från början nästan tyngst af alla.

Sedan konungen återkommit från Skåne, skedde den 4
juni 1868 de fyra statsrådsutnämningarna, hvarigenom
ministerkrisen afslutades.

<img></img>
</chapter>

<chapter name="Ett och annat, om hvartannat">
<h2><small>ETT OCH ANNAT, OM HVARTANNAT.</small></h2>
<h2><small><small>--</small></small></h2>

Huru många de än voro, som ville, att äfven jag
skulle följt de afgångna statsråden, tror jag dock,
att de voro flera, som höllo mig räkning för att
jag icke kastade yxan i sjön, och jag hade en
känsla af att min ställning något förbättrats, i
synnerhet utom riksdagen. Eljest är man i Sverige i
allmänhet icke rädd för ministärförändringar, och våra
förhållanden äro i allmänhet så stadgade och lugna,
att i själfva verket icke mycket därmed äfventyras,
så länge allmänna meningen, såsom hittills i Sverige,
oafvisligt fordrar, att statsrådsämbetet icke får
uppdragas åt andra än redliga och allmänt aktade
män. Eget är också, som jag tror för Sverige,
att om man mera allmänt vill hålla någon kvar i
statsrådet, så är det en, som man vet gärna vill
därifrån, hvaremot man sällan unnar någon att
komma dit, hvilken man misstänker hafva stor lust
därtill. Instinktmässigt synes man därvid tillämpa
Platos grundsats, att den stat, där de, som äro
bestämda till de styrande, hafva minsta lusten att
regera, blir på det bästa och lugnaste sätt förvaltad,
men den, som har på motsatt sätt beskaffade regenter,
tvärt om.

Kort efter riksdagens slut fick jag kontrasignera de
nya krigslagarna, som kostat mig icke obetydlig möda
och däruti prygelstraffet var afskaffadt.

I början af juli 1868 for konungen åter till Skåne,
och den 15 i samma månad fick jag följande telegram
från Beckaskog: »Min dotter är förlofvad med
kronprinsen af
Danmark. Detta i tidningen. Karl.» Efter den dagen
voro vi i lugn för skandinaviska stämplingar.

Under hela 1860-talet var mitt sinne så upptaget
af politiska tankar och bekymmer, att alla
enskilda minnen från denna tid blifvit till stor
del tillbakaträngda. Min hustru och jag deltogo i
societetslifvet så litet som det med vår ställning
var oss möjligt, och då vi icke hade råd, annat än
i undantagsfall, att hyra oss landtställen invid
Stockholm, tillbragte min hustru med barnen vanligen
de tre högsommarmånaderna hos hennes mor på Hanaskog,
dit äfven jag begaf mig under de korta semestrar,
som jag kunde erhålla. I stället bodde min svärmor
hos oss om vintrarna. Ehuru vi från början visst
icke hade ställt vårt hus på någon öfverdrifvet
stor fot, visade sig snart nödvändigheten att
göra ytterligare indragningar. Sålunda afskedades
jägaren. Kontraktet med hyrkusk om särskildt ekipage
med eget livré uppsades, och allt ifrån det vi
flyttade från ämbetsvåningen, gjorde vi under min
första statsministersperiod icke mera än en kunglig
bal och ett par större supéer med musik. Middagar
fingo däremot gå sin jämna gång. Jag tillräknar mig
såsom en förtjänst, men ännu mera min hustru, att
vi rättade munnen efter matsäcken, och henne ensam
förtjänsten, att vårt hus ändå var i yttre mening
respektabelt. Af Adlercreutz hörde jag senare, att
han icke kunnat lefva såsom Justitiestatsminister för
30,000 kronor om året; och Carleson depenserade under
det år han var statsminister 40,000, utan att deras
lefnadssätt, som jag tror, ansågs mera storartadt än
vårt, fastän vi lefde mera enkelt i hvardagslag för
att få något öfver 20,000 att räcka.

Till kung Karls förtroligare umgängeskrets var jag
lika litet som de öfriga statsrådsledamöterna någonsin
räknad. Utom det, att ingen af oss disponerade
tillräcklig tid för att deltaga i hans nöjen,
fattades härtill sympati. Det torde dessutom ligga
i sakens natur, att en konstitutionell kung i sina
ansvariga rådgifvare snarare ser sina motståndare än
sina vänner. En envåldskonung gör
däremot ofta sina gunstlingar till ministrar. Med
undantag af Bildt voro Karl XV:s gunstlingar
inga egentligen politiska personligheter. Johan
Liljencrantz blef det men icke förrän han
förverkat konungagunsten. Eljest voro de mest
glada, oförargliga själar, som genom sin kvickhet
kunde roa kungen och hvem som helst samt voro honom
uppriktigt tillgifna. Innan han blef kung, hade David
Stierncrona och Fredrik Wrangel varit favoriter. Sedan
blef det Louis Wrede, Sven Lagerberg, Fritz Dardel,
Henrik Falkenberg, Bengt Schildt, Gyllenram m. fl. och
i det intimare hvardagslaget Daniel Hvasser, Svante
Hedin o. s. v. för att icke nämna de kvinnliga. Af
dessa utöfvade måhända Dardel det bästa inflytandet,
och Gyllenram visade kungen in i döden en trogen och
rörande tillgifvenhet. De unga garnisonsofficerarne
hade från början uppfostrat kungen, och sedan blef
det han, som uppfostrade dem. En svart punkt i
gunstlingsraden var greken Demirgian, som under Karl
XV:s senare lefnadsår var hans onde ande och äfven
benämndes »demiurgen». Oskyldigare var det, så länge
han nöjde sig med »Bildten, Schildten och Pilten»
(Gyllenram).

Som konung ville Karl XV aldrig lämna de rum, han
begagnat som kronprins, i västra slottsflygeln,
ehuru de voro låga och mörka, hvilket icke ens kunde
afhjälpas genom frånvaron af gardiner, en sak, som
dock i och för sig värderades af de flesta herrar men
som endast en konung har makt att genomföra emot alla
damers protester. Dessa sina smårum lät han förena med
stora våningen genom en bred och vacker trätrappa,
för hvilken lärer uppoffrats icke mindre än 15 rum
och ansågs ganska eldfarlig. I de sålunda förenade
lokalerna gåfvos synnerligen vackra fester, bland
annat maskerader och kostymbaler. Kungen trifdes väl i
Stockholms slott men ännu bättre på landet. Allramest
älskade han Beckaskog och därnäst Ulriksdal, där
han emellanåt under långa tider höll konseljerna,
till icke ringa besvär för statsrådets ledamöter.

En gång, jag minnes icke säkert hvilket år, var jag
från Hanaskog bjuden till middag på Beckaskog, då
Fredrik VII var där.<footnote>Sedan detta var skrifvet, har herr Emil von Qvanten
i tidskriften <i>Ur dagens krönika</i> infört en uppsats om
Karl XV:s unionsförslag, däruti det omtalas, att de
svensk-norska och danska kungarne möttes personligen
först på Skodsborg i Danmark den 22 juli 1863 och
sedan i Malmö och på Beckaskog den 25 juli. Därefter
förekommer följande: »Vid denna sammankomst emellan
Karl XV och Fredrik VII lades planen till en ny
skandinavisk union. Hvardera monarken hade hos sig
sin premierminister, kung Karl friherre De Geer,
kung Fredrik konseljpresidenten Hall.» Häraf skulle
man kunna förledas att tro, att jag varit med både
vid Skodsborg, Malmö och Beckaskog och deltagit
i läggandet af planen till en ny skandinavisk
union. Huru främmande jag varit därför, framgår af
hvad jag ofvan sagt om det af von Qvanten burna
förslag. Förhållandet är, att jag hvarken varit
med kung Karl på Skodsborg eller i Malmö, att jag
aldrig sett eller talat med excellensen Hall och
aldrig talat ett ord politik med Fredrik VII. Det
är möjligt, att den enda gång jag sammanträffat med
honom på Beckaskog var den 25 juli 1863, hvilket
jag icke minnes. Jag kom då dit kort före middagen
och satt icke bredvid honom vid bordet. Omedelbart
efter det vi stigit från bordet, där han råkade ut
för en opasslighet, gick han upp på sina rum och
återkom icke till sällskapet, förrän jag rest min
väg. Det skandinaviska alliansförslaget uppgjordes
emellan kungarne på Skodsborg i Halls närvaro, men
jag har aldrig hört, att några underhandlingar därom
fortsattes på Beckaskog, då åtminstone hvarken jag
eller Hall, som icke var där, däruti deltogo.</footnote> Bland alla andra skandinaviska
planer, som sysselsatt kung Karl, var äfven den, som
otvifvelaktigt innefattade den enklaste lösningen,
att konung Fredrik skulle till förmån för kung Karl
afsäga sig den danska kronan. När amiral Virgin
var vår minister i Köpenhamn hade kung Karl låtit
honom fråga kung Fredrik, om ryktet var sant, att han
ämnade afsäga sig kronan, men därtill hade han svarat:
»Nei, ikke for det förste.» Emellertid fortsattes
att slå på denna sträng af skånska och danska vänner
både på allvar och skämt. Nu såsom alltid hölls jag
dock utanför dessa funderingar; men sedan jag på
aftonen farit från Beckaskog, sjöngs det stycke ur
Gluntarne. där det förekommer, att »jordens kungar
ska abdikera och ministrarne resignera», därvid kung
Fredrik yttrade: »Det vovede du ikke synge, naar din
premierminister var her.»

En annan gång, då jag gjorde ett par dagars
sejour på Beckaskog, seglade vi en dag till
Karsholm, där hofmarskalken Stjernsvärd serverade
en splendid middag. På hemvägen styrde kungen
båten men improviserade tillika vers under hela
tiden och lade därunder rodret åt ena sidan utan
att tänka på verkningarna däraf, så att vår rodd
beskref flera cirklar, och vi kommo icke hem förrän
kl. 2 på natten. Rörande var att se kungens negers
glädjesprång, då han åter fick se kungen, som han
trott vara omkommen i sjön. Sedan åkte jag med kungen
till Karlshamn, där ångkorvetten Thor var honom
till mötes för att föra oss till Stockholm. Kungen
sof så godt i vagnen, att han hvarken vaknade,
när han tappade mössan eller när vi kommo till
gästgifvargårdarna, där fullt af folk samlats för
att få se honom, så att jag måste stöta honom i
sidan för att få honom att hälsa. På sjön hade vi
tämlig sjögång, då han kröp till kojs, men så snart
det något lugnade, kom han åter upp på däck. Då han
sade, att han hade en så ymnig poetisk ådra, att han
när som helst kunde skrifva vers om hvad som helst,
bad jag honom skrifva något om Gotland, hvars kust
vi just fingo i sikte; och genast satte han sig
och skref flera rimmade och välljudande strofer om
Östersjöns öga.

Några år senare, då Karl Wachtmeister var
utrikesminister och vi voro bjudna till Ulriksdal,
kom efter middagen en liten kalesch fram, och kungen
proponerade, att vi skulle åka omkring och se på hans
grannställen. Själf satte han sig på kuskbocken och
blef vår ciceron. Han hade låtit bygga flera villor
på kungsgårdens mark och hyrde ut dem till folk,
som han tyckte om. Vi skulle se deras inredning vare
sig värdfolket var hemma eller icke, och måhända
var frun i huset, då hon kom hem, mindre belåten med
att erfara, att kungen och båda statsministrarne i
hennes frånvaro hade inspekterat både barnkammare och
sängkammare med mera. På ett ställe kom en betjänt ut
och sade, att herrskapet nyss farit till staden. Det
gör ingenting, sade kungen, vi vilja blott se rummen,
hvarpå
han slog upp dörren till salongen, där värdinnan stod
helt förlägen midt på golfvet. Sist förde han oss
till Järfva, som arrenderades af Demirgian, hvilken
likväl nu var i Egypten; och kungen sade sig hafva
åtagit sig att under tiden vara Demirgians inspektor.

Demirgian hade först kommit till Sverige för att
öfverbringa en skänk af några hästar till kung
Karl från kediven, i hvars utrikesdepartement han
varit anställd. Han blef genast omtyckt af konungen
och kvarstannade för det mesta i Sverige, där han
sökte medborgarrätt, innan han där tillbragt tre
år, som enligt lag fordras för att vinna svensk
medborgarrätt. Sådan kan dock tidigare beviljas åt
den, hvars upptagande finnes för riket medföra gagn,
och Demirgian bifogade vid sin af öfverståthållaren
tillstyrkta ansökning, betyg af två kompetenta
personer, att han genom sitt intresse för den
svenska hästafvelns förbättring kunde medföra gagn
för riket. Jag föredrog hans ansökning i konseljen
och hade ingen anledning att afstyrka den, hvarför
den beviljades med det vanliga villkoret, att han
inställde sig inom viss tid hos öfverståthållaren
för att aflägga tro- och huldhetsed, försedd
med bevis, att han upphört att vara främmande
makts undersåte. Demirgian inställde sig och
presenterade ett bref från Nubar Pascha, Egyptens
utrikesminister, af innehåll, att han var fri från
sina förbindelser. Detta togs för godt, och han fick
aflägga eden. Någon tid därefter uttog han, såsom
bosatt på Järfva, stämning till Danderyds tingsrätt
å sin hustru, som han uppgaf hafva förlupit honom,
ehuru det i stället var han, som förlupit henne, och
begärde skilsmässa. Rätten förelade henne att inom
ett år komma till mannen och fortsätta äktenskapet,
vid äfventyr af äktenskapets upplösning. Efter ett
år ingaf Demirgian till rätten behörigt intyg,
att dess protokollsutdrag blifvit fru Demirgian
tillställdt. Hon hade sannolikt haft svårt att förstå
meningen med detta svenska papper och lät sig icke
afhöra, hvarpå rätten dömde till skilsmässa och henne
till förlust af hela sin rätt i boet. Försedd med
denna dom och ett af Upsala domkapitel
utfärdadt skiljobref, underskrifvet af själfva
ärkebiskopen, begaf sig nu Demirgian till Egypten
och begärde att af polisen sättas i besittning af
ett hus i Kairo, som var hustruns eget och där hon
bodde, alldeles okunnig om hela skilsmässan. Det var
så nära att lyckas, att Demirgian redan hade bjudit
sina vänner till middag i detta hus för att fira
dess besittningstagande. Men nu grep polismästaren
in och förbjöd vidare exekutiv åtgärd. Häröfver
förde Demirgian häftigt väsen och skref bland annat
till mig med klagomål öfver att den svenske konsuln
icke velat skydda en svensk undersåtes lagliga
rätt. Men konsuln hade på sina föreställningar fått
det svaret, att Demirgian fortfarande var egyptisk
undersåte och alldeles icke svensk. Det bref, Nubar
Pascha skrifvit, afsåg endast hans entledigande från
utrikesdepartementet men kunde så mycket mindre afse
hans undersåtliga ställning, som befrielse därifrån
icke kunde beviljas af kediven utan var en akt, som
berodde på sultanen i Konstantinopel. Sedan detta
blifvit utredt, fick konsuln föreskrift att icke
understödja Demirgians anspråk.

Men innan denna brytning i Egypten inträffade, spelade
Demirgian äfven där en roll såsom stallmästare i Karl
XV:s hof och af denne konung icke blott protegerad
utan äfven försedd med uppdrag med ganska vidsträckta
fullmakter. Med åberopande af ett sådant var det,
som han hängde vasaordens storkors på kedivens moder,
hvilket var ett faktum, ehuru det blef officiellt
förnekadt. Från kediven hemförde ock Demirgian en gång
ett helt parti af medjidie-ordnar för att utdelas
i Sverige, därvid han föreslog, att riksmarskalken,
justitiestatsministern och utrikesministern skulle
få hvar sitt storkors. Men vi undanbådo oss alla
denna ära.

På Ulriksdal trifdes kungen väl med sina
konstsamlingar och sina grannar. Han var där
älskvärdheten själf och förstod den hemligheten,
att för att blifva populär är ingenting så angeläget
som att icke eftersträfva det. Sökte han drottningen
i parken, kunde han fråga en dalkulla, om hon sett
till »Lovisa», och ville han blifva af med sin
cigarr, stack han den i munnen på en skyldrande
soldat o. s. v. Hans naturligt enkla sätt gjorde
dubbelt intryck genom hans kungliga utseende.

Vackra fester gåfvos ock stundom på Ulriksdal,
framför allt vid främmande furstliga personers besök,
hvilka vid den tiden icke voro så vanliga, som de
i senare tider blifvit. Bland de besökande erinrar
jag mig prinsen och prinsessan af Wales, storfurst
Konstantin, prins Amadeo af Aosta och den öfver all
beskrifning korpulente egyptiske prinsen Mehemed Ali,
som kungen kallade sin »kära hederspascha», när han
klappade honom på den stora magen. Äfven med honom,
liksom med de flesta främmande, företogs en utfärd
till Gripsholm. Jag observerade, att han aldrig lyfte
sin blick för att se på omgifningarna eller ens på
det gamla slottet, då han från ångbåten bars upp dit
i en portchäs. Samma fullkomliga apati visade han
under middagen, då jag satt bredvid honom, ända till
dess han mot slutet af måltiden händelsevis slog upp
ögonen och fick se porträtterna af Gustaf I:s samtida
i naturlig storlek. Deras dräkter aftvingade honom
ett utrop af förvåning.

Festligheterna vid prinsessan Lovisas och danska
kronprinsens bröllop 1869 års sommar voro mycket
lyckade och vackra. Ett egendomligt skådespel
gaf brudskaran, då den for genom Stockholm till
Haga i alla de gamla ståtliga sjuglasvagnarna. En
bal gafs ock på Drottningholm, så storartad, som
den kan blifva på detta slott, om man än sedermera
ytterligare fullkomnat sig i att tillgodogöra ställets
resurser. Mina angenämaste minnen af dessa dagar
var den vänlighet, hvarmed jag bemöttes af danska
drottningen och konseljpresidenten grefve Friis.

En utfärd företogs också till Gripsholm, men därtill
blef jag icke inbjuden, ehuru utrikesministern
och Sibbern, jämte många andra högtstående
personer, däruti deltogo. Jag vet ej anledningen
därtill. Möjligen var det rent af glömska men kanske
också ett straff för det jag vid ett föregående
tillfälle undandragit mig att medfölja, då prinsen och
prinsessan af Wales voro här och jag förutsåg, att jag
skulle få och göra tråkigt, genom min bristande öfning
i att tala engelska. Jag hade likväl då föreburit
illamående, och min hustru hade varit med, så att,
då grefvinnan Manderström af samma anledning som jag
hållit sig undan, Manderström och min hustru ansågos
utgöra ett par, och begåfvades med fotografiporträtter
af earl Spencer och lady Spencer, såsom sådana. En
annan anledning kunde sökas däruti, att min hustru
icke var närvarande vid bröllopshögtidligheterna. Hon
hade haft mässling på våren förut och därefter fått
ett svårt exsem i ansiktet, som visserligen var
nästan öfvervunnet men ändå togs till förevändning
att icke komma, för att undvika de icke obetydliga
kostnaderna för alla de toiletter, som behöfdes för
att uppbära värdigheten vid bilägret. Detta togs
så mycket sämre, som de svenska damer, hvilka voro
tillstädes, uppträdde ganska tarfligt klädda och
ådrogo sig uppseende därför vid jämförelse med de
danska damernas granna toiletter. På grund af allt
detta kände jag mig skyldig och ansåg mig icke befogad
att göra några reklamationer. Men icke så Sibbern;
han förde väsen öfver den skandalen, att Sveriges
premierminister icke var bjuden, och vände sig till
konungens kabinettskammarherre, Falkenberg, med sin
klagan häröfver. Denne svarade, förmodligen efter
inhämtande af nådig befallning, att saken nu ej kunde
hjälpas, men att om jag ville komma utan bjudning, så
skulle ingen säga någonting åt mig. Om han i stället
sagt, att saken berodde på ett förbiseende, så hade
jag inställt mig, men nu kunde det icke falla mig in
att gå objuden. Efter återkomsten från färden ansattes
jag af grefve Friis, för det jag icke varit med, och
jag motsade icke hans förmodan, att jag haft andra
göromål, som intresserade mig mera. Icke heller för
någon annan beklagade jag mig öfver denna ovänlighet,
som jag helst såg öfverlämnad åt glömskan, så mycket
mera, som jag eljest aldrig haft anledning att finna
mig icke vara höfligt bemött.

Under våren förut gingo alla mina barn igenom
scharlakansfebern och mässlingen, och slutligen
angreps också
min hustru af en svår mässling, som en tid var
lifsfarlig. Efter tillfrisknandet for hon som vanligt
till Skåne och efter bröllopet till Vernö kloster
i Norge, dit de blifvit bjudna af Sibberns för att
genomgå en badkur.

Senare reste äfven jag till Vernö kloster och gjorde
därifrån med Caroline och gossarne en förtjusande
tur i Ringerike och därefter en annan i Telemarken.

Det var första gången jag såg något af Norges
storartade natur, och i första rummet nämner jag
därvid det intagande Bolkesjö, dit vi kommo en kväll
i det vackraste solsken. Där var allt förenadt. De
gamla nordiska byggnaderna, med deras sällsamma
snirklade inredning, de öfver all beskrifning fina
gräsmattorna, de pittoreska folkdräkterna, utsikten
öfver fjällsjöarna, bekransade af de höga Lidfjällen,
och sist det majestätiska Gaustafjället, som tronade
bakom, likt ett lejon, som med sina väldiga läggar
krupit upp på en höjd och hotande blickade ut öfver
hela nejden. Vidare den långa och smala Tinsjön
med sina branta stränder, där ingen byggnad fanns
nere vid stranden, men spridda gårdar här och där
på höjderna, dit man icke kunde komma med vagn, och
med sina små, långt från hvarandra odlade fält, så
små att hela skörden bars därifrån i korgar. Öfverst
syntes säterstugorna, och de oerhörda skogsvidderna
voro afdelade af vattenfall och byggda rännor, i
hvilka de fällda träden nedfördes till sjöstranden,
stundom åtföljda af en arbetare, som förlorat fästet
vid den farliga lastningen. Det hela var som kartor
öfver landskapet, upphängda en på hvardera sidan,
och gaf ett dystert intryck af den befolkning, som
nödgades lefva där, så olikt med det glada intryck
man får af nästan samma naturföremål i Schweiz. --
En mera leende tafla erbjöd den vackra Månälfsdalen,
med Gaustafjället på vänstra sidan, som här liknade
en riksrådshatt, tills det slutligen bytte om skepnad
och visade sig som en sockertopp. Rjukanfos var här
en värdig afslutning, men jag längtade härifrån till
vänligare trakter, och fann sådana på hemvägen förbi
Hiterdals kyrka och städerna Porsgrund och Skien.
Gatuoroligheter voro förr icke alldeles sällsynta
i Stockholm, men under de sista tjugu åren, eller
alltsedan aftäckningen af Karl XII:s staty, har något
uppenbart trots af folkhop emot ordningsmakten icke
förekommit. Anordningarna för denna högtidlighet
besörjdes af kommitterade, bland hvilka, efter hvad
jag tror, Blanche var en, och de hade fått tillstånd
att uppföra en läktare för åskådare på Karl XIII:s
torg. Detta förtröt många, därför att läktaren skymde
utsikten för den stora folkmassan, och häröfver slogs
larm i tidningarna. Flera aftnar gjordes ock försök
att rifva den ned med våld, och nu bådo kommitterade,
att läktaren skulle nedtagas, men kungen tyckte
icke, att en pockande folkhop skulle få diktera
lagar, utan nekade och lät sätta fördubblad vakt,
som med framgång levererade batalj och tillbakaslog
de påträngande skarorna. Detta skall hafva grämt
Blanche så djupt, att man ansåg det vara orsaken,
att han just på aftäckningsdagen, sedan han gått
de ankommande studenterna från Upsala till mötes,
träffades af ett slaganfall och dog. Blanche var en
verklig folkets vän med ett varmt hjärta, som knappt
ville någon enskild människa något ondt, men såsom
politikus ville han, att hela staten skulle i godo
eller med ondo på en gång omstöpas i en radikal
form. Såsom umgängesvän skall han hafva varit
hänförande, och såsom skriftställare var han kvick
och träffande men efter mitt omdöme icke något snille.

<img></img>
</chapter>

<chapter name="1869 års riksdag">
<h2><small>1869 ÅRS RIKSDAG.</small></h2>
<h2><small><small>--</small></small></h2>

Till 1869 års riksdag framlades Abelins första
förtjänstfullt utarbetade härordningsförslag. Det
gick ut bland annat på indelningsverkets bibehållande
för stamtruppen med vissa förbättringar och med
vissa lindringar för rust- och rothållare samt en
betydligt utsträckt allmän värnplikt. Konseljens
öfriga ledamöter hemställde, att Kongl. Maj:t,
med gillande af förslagets grunder i allmänhet, för
tillfället endast skulle begära riksdagens godkännande
af dessa nämnda punkter och i afvaktan däraf låta
med de öfriga detaljerna anstå. I öfverensstämmelse
härmed afrättades Kongl. Maj:ts proposition.

Det visade sig snart, att riksdagen icke ännu kunde
enas om något arméförslag, och såsom skäl att afslå
alltsammans användes bland annat, att riksdagens
beslut icke blifvit begärdt om Abelins förslag i
dess helhet.

För min del var jag däremot redan då öfvertygad och
har varit det alltsedan, att det skulle vara ogörligt
att i Sverige under fredstid på en gång genomföra en
hel ny arméorganisation och att i denna sak, om någon,
måste man gå med små steg, äfven om man har ett klart
utstakadt mål, men ännu mer om man icke är ense om
målet. Jag var därför en af dem, som ifrigt yrkade,
att det abelinska förslaget icke skulle på en gång i
sin helhet framställas till riksdagens afgörande för
att genast sättas i verket, och jag är öfvertygad om
att i det otroliga fall, att
man därtill kunnat få riksdagens bifall, skulle
krigsstyrelsen omöjligen kunnat så hastigt utföra det,
som det då behöfts. Och detta gäller ändå mindre
det abelinska förslaget, där den gamla grunden
behölls, än de vid senare riksdagar framlagda eller
uppgjorda. Under hela den tid jag var ledamot af
konseljen föreslog icke heller regeringen annat än
förbättringar af vissa delar liksom vid 1869 års
riksdag. 

Riksdagens beslut blef så fullständigt lika
med noll, att det icke ens gaf den ringaste ledning
för att upptäcka den grund, hvarpå något nytt skulle
kunna byggas.

Till denna riksdag föreslog Kongl. Maj:t också en hel
föreningsakt emellan Sverige och Norge. Förslaget
öfverensstämde väsentligen med det som blifvit
utarbetadt af den redan 1865 tillsatta kommittéen,
hvilken å svenska sidan var sammansatt af de
framstående männen G. A. Sparre, G. Lagerbjelke,
G. Bildt, K. J. Berg, A. J. Björck, V. E. Svedelius
och Erik Ersson, samt af lika många norrmän, hvilka
alla voro lifvade af den önskan att gifva en så stor
utveckling åt föreningsförhållandena, som med någon
utsikt till framgång kunde ifrågasättas. Det egentliga
arbetet var med stor skicklighet och omsorg utfördt
af svenskarne Berg och Björck samt norrmännen Vogt
och Aschehoug. Alla kommittéens ledamöter blefvo
slutligen ense, med undantag af Bildt, som ville
mera hålla på Sveriges principala ställning. Så väl
svenska som norska statsrådet tillstyrkte enhälligt
den kungliga propositionen.

Riksdagen mottog densamma välvilligt om än tämligen
likgiltigt. Bägge kamrarna antogo det att hvila till
grundlagsenlig behandling vid nästa riksdag, andra
kammaren utan votering och första kammaren med 89
röster mot 21. H. Hamilton, K. G. Mörner och Nordström
yrkade afslag på tämligen underhaltiga formella skäl
och L. Almqvist därför, att förslaget icke stadgade
något unionsparlament.

Då förslaget sedermera af norska stortinget afslogs
med en alldeles förkrossande majoritet, lät den
påföljande svenska riksdagen detsamma här gå samma
väg i all tysthet utan
votering eller ens diskussion. Från den stunden har jag
uppgifvit hoppet, att föreningen någonsin i konstitutionellt
afseende skall kunna blifva någonting väsentligen annat än
hvad den är, och om förändringar komma att vidtagas,
förutser jag, att dessa snarare blifva i en upplösande
riktning. Man bör ej heller mycket undra på att ett folk med
så utpräglad nationalitet och själfständighetskänsla, som
norrmännen hafva, icke frivilligt uppgifver ett grand af det
oberoende, som det redan äger, och företrädesvis sträfvar
att utplåna de föreningsvillkor, uti hvilka det finner sig icke
njuta en fullkomlig likställighet med Sverige. Men å sin
sida lärer väl Sverige näppeligen gå in på att två millioner
norrmän skola i alla afseenden väga lika mycket som fem
millioner svenskar. Offentliga handlingar visa, att jag på
denna fråga nedlagt ganska mycket arbete och icke brustit
i nitiska bemödanden, men det har allt varit förgäfves.

Grundskatternas omsättning i penningar föreslogs vid
samma riksdag af regeringen och genomfördes utan mycken
svårighet.

Andra kammaren hade, såsom jag förut omnämnt, vid
1868 års riksdag gjort ett häftigt anlopp för att afhända
Kongl. Maj:t en half million kronor af handels- och
sjöfartsfonden, och detta hade icke kunnat afvändas med mindre
än att regeringen däremot uppställde en kabinettsfråga.
Till förekommande af denna farliga frågas återupptagande
under en eller annan form ansåg sig Adlercreutz, såsom
civilminister, böra tillse, om regeringen icke kunde i någon
mån gå besparingsönskningarna till mötes, och det beslöts
att proponera riksdagen, att Kongl. Maj:t skulle behålla
den samlade fonden och erhålla ett mindre årligt anslag
men afstå största delen af det årliga anslaget, mot det att
riksdagen åtoge sig de ständiga utgifter, som voro å fonden
anvisade.

Detta ansågs af första kammaren såsom ett bevis på
svaghet hos regeringen, och förslaget blef där förkastadt.
Jag deltog icke i debatten, då jag icke anade en sådan
utgång, helst förslaget väl försvarades af Adlercreutz, som
förklarade, att han ansåg det vara svaghet, om
man underlät att göra hvad man ansåg vara rätt af
fruktan att blifva misstänkt för svaghet. Men då
jag ansåg, att en sådan skymf mot regeringen, som
kammarens afslag innebar, icke af mig kunde lämnas
alldeles obemärkt, afgaf jag, från min plats såsom
kammarledamot, en reservation emot beslutet, hvilken
slutade med de alltför skarpa orden, att jag fann
det »icke anstå en representation att afgifva ett
sådant misstroendevotum mot sig själf, som det att då
regeringen erbjudit riksdagen att deltaga i besluten
om användande af en del statsmedel, representationen
afslår detta af farhåga, att medlen då skola blifva
sämre använda».

Härför fick jag ock min tillbörliga uppsträckning af
Mörner, Hamilton och Nordström.

Mörner svarade genast, att det var regeringen som
lämnat sig själf ett fattigdomsbevis, då den icke
tilltrodde sig att, utan riksdagens medverkan,
till landets nytta förvalta de medel den hade till
sitt förfogande.

Vid protokollets justering gaf mig Hamilton en längre
replik. Han förmenade, att första kammaren alldeles
icke gifvit sig något misstroendevotum men visserligen
icke heller regeringen något förtroendevotum. För
öfrigt sade han, att »en sten, som faller, krossar
icke alltid det föremål, som han träffar, endast
därför att han faller från en betydlig höjd; är han
för lätt och föremålet icke alltför bräckligt,
efterlämnar han endast ett mer eller mindre
vanställande märke»; och det var för att aftvå en
sådan fläck, som han protesterade emot mitt yttrande.

Nordström instämde med Hamilton och beklagade, att
jag icke tillkännagifvit, om jag talat såsom konungens
rådgifvare eller såsom representant.

Jag svarade, att om i mina uttryck skulle finnas
något stötande, så vore jag lika villig som skyldig
att förklara, det sådant icke legat i min afsikt,
men i sak vidhöll jag min uppfattning.

I gemensam votering bifölls Kongl. Maj:ts proposition.
Den så länge omtvistade frågan om riksdagens
rättighet att utan konungens medgifvande nedsätta
ordinarie anslag blef äfven under denna riksdag på
det allvarsammaste bragt å bane.

Vid regleringen af fjärde hufvudtiteln hade andra
kammarens samtliga ledamöter i statsutskottet uti
en afgifven reservation yrkat, att anslaget till
indelta arméens vapenöfningar skulle nedsättas
till hälften. Jämte det jag i kammaren bestred denna
nedsättning ur synpunkten af anslagets behöflighet,
utvecklade jag min ståndpunkt i principfrågan
sålunda: »Den konstitutionella monarkiens sanna
väsende består, efter min uppfattning, däruti,
att de bestående samhällsförhållandena äro
betryggade emot hvarje mera ingripande förändring,
som icke af båda statsmakterna erkännes såsom en
förbättring. Vår grundlag uttalar fullständigt
denna grundsats i fråga om den allmänna civila och
kriminella lagstiftningen, likasom i fråga om många
andra ämnen, som gjorts beroende af konungens och
riksdagens gemensamma beslut. Men däremot innehåller
grundlagen en afvikelse från samma grundsats i två
viktiga ämnen, då den åt konungen ensam uppdrager den
s. k. ekonomiska lagstiftningsrätten och åt riksdagen
ensam beskattningsrätten. Visserligen tillkomma
icke dessa rättigheter någondera statsmakten så
uteslutande och oinskränkt som man kunde antaga, om
man läser endast de §§ i regeringsformen, i hvilka
dessa rättigheter konstitueras. Ty å ena sidan får
icke konungen så utöfva den ekonomiska lagstiftningen,
att han därmed träder grundlagen eller allmän lag för
nära, likasom han är bunden af de medel, som riksdagen
ställt till hans förfogande. Och å andra sidan får
icke heller beskattningsrätten, så vida därmed förstås
rättigheten att icke blott bevilja nya skatter utan
ock att upphäfva gamla, begagnas af riksdagen i
den utsträckning, att därigenom göres omöjligt att
uppehålla de inrättningar, som af grundlag eller
allmän lag påbjudas eller som af konungen genom
ekonomisk lagstiftning med riksdagens bemyndigande
blifvit införda. Men ehuru således gränser äro
förutsatta och måste finnas, så äro dessa icke i
grundlagen med uttryckliga ord uppdragna. Här måste
därför liksom i många andra fall den konstitutionella
andan fylla, hvad som brister i grundlagen. Utan en
sådan anda gör äfven den förträffligaste grundlag
icke tillfyllest; men där denna anda finnes, kunna
äfven stora brister i grundlagen göras jämförelsevis
oskadliga. Och en lefvande konstitutionell anda
har gjort sig gällande i Sverige. Den har inom
den ekonomiska lagstiftningen visat sig däruti,
att konungen i alla viktigare frågor rådfört sig med
representationen; och den har visat sig vid utöfningen
af riksdagens beskattningsrätt däruti, att riksdagen
på ordinarie stat uppfört sådana fasta anslag, som den
funnit nödvändiga för statens fortgående behof och som
den därför beviljat en gång för alla, hvaremot den å
extra ordinarie stat anvisat sådana anslag, som den
velat förbehålla sig att vid hvarje sammanträde å nyo
taga under ompröfvande. För min del kan jag åtminstone
icke finna hvad annat man skulle kunna hafva åsyftat
med en sådan anslagens fördelning i ordinarie och
extra ordinarie. Jag tilltror mig visserligen icke
därför att med grundlagen i hand bevisa, att riksdagen
icke äger rätt att indraga ett anslag endast därför,
att det blifvit uppfördt å ordinarie stat, men denna
grundsats har utvecklat sig ur grundlagens anda
och sakens egen natur samt blifvit med ytterst få
undantag af representationen städse respekterad.»

Nedsättningen af det ordinarie anslaget till
vapenöfningar blef likväl denna gång med stor
majoritet af kammaren besluten men bibehölls vid sitt
förra belopp genom gemensam votering.

Med första kammarens biträde blef däremot
ett annat ordinarie anslag vid denna riksdag
nedsatt. Det var i fråga om anslaget till båtsmännens
durchmarschkostnader, uti hvilket första kammaren
blott för att slå fast riksdagens rätt att nedsätta
äfven ordinarie anslag med 23 rösters öfvervikt
beslöt en minskning af endast 3,000 kronor. Några
ultrakonservativa höllo här visserligen på grundsatsen
om
de ordinarie anslagens oantastlighet, men många också
af denna sida, såsom Mörner, grefve Ugglas och själfve
Henning Hamilton yttrade sig för nedsättningen.

Efter min tanke hade man bort anse denna principfråga
härmed en gång för alla afgjord. Regleringen
är i alla fall så beroende af riksdagens extra
anslag, att det för den vore föga vunnet med
den ordinaries oföränderlighet, om den icke kan
grundas på annat än att anslagen en gång blifvit
uppförda såsom ordinarie. Den rätta praktiskt
viktiga skillnaden emellan den ordinarie och den
extraordinarie statsregleringen synes mig vara den,
som af Mörner uppgafs, att om riksdagen upplöses
innan den afslutat statsregleringen, så fortgår
det föregående årets ordinarie stat men icke den
extraordinarie. Regeringens fortsatta kamp emot
riksdagens rätt att ensam förändra ordinarie anslag
har blott ledt därtill, att riksdagen uppfört nya
anslag såsom extraordinarie, ehuru de till sin natur
rätteligen bort vara ordinarie.

<img></img>
</chapter>

<chapter name="1870 års riksdag och ministerkris">
<h2><small>1870 ÅRS RIKSDAG OCH MINISTERKRIS.</small></h2>
<h2><small><small>--</small></small></h2>

Till 1870 års riksdag kom regeringen icke
heller med några stora förslag. Det abelinska
härordningsförslaget hade nyss blifvit förkastadt,
utan att riksdagen gifvit någon ledning, huru den
ville hafva ett annat. Likaså var förhållandet med
frågan om statsrådets organisation; och de centrala
ämbetsverkens ombildning hade icke ännu till slut
undergått sin kommittébehandling. Lika litet tog
denna riksdag något fruktbärande initiativ, så att
det med allt skäl kunde sägas i trontalet vid dess
afslutande, att detta riksmöte »kommer att i häfden
intaga sin plats bland dem. som icke verkat stora
och genomgripande förändringar i statsskicket eller
i den borgerliga lagstiftningen».

Omedelbart före riksdagens början skedde ett
ombyte i konseljen, i det Thulstrup, efter uppnådd
pensionsålder, tog afsked och fortifikationsgeneralen
friherre B. A. Leijonhufvud utnämndes till chef för
sjöförsvarsdepartementet.

Under hela detta riksmöte behöfde jag icke uppträda
i andra kammaren för annat än anslagen till
justitiedepartementet. I första kammaren talade
jag för en genom enskild motion väckt fråga om en
grundlagsändring, hvarigenom främmande trosbekännare
skulle, utom i vissa fall, kunna utnämnas till statens
ämbeten, och äfven angående statsbanornas sträckning.

Dechargebetänkandet från konstitutionsutskottet
var fritt från alla anmärkningar och lades i andra
kammaren utan
diskussion till handlingarna. Så var väl icke
förhållandet i första kammaren, men friherre Jules
Schwerins, Hamiltons och Wallenbergs anfall emot
regeringen mötte denna gång, mot vanligheten,
gensägelser från andra ledamöter i kammaren; och
man kunde af denna debatt visserligen icke sluta,
att ministärens ställning var så undergräfd,
som den likväl snart visade sig vara. Hamilton
uppräknade en mängd missnöjen med regeringen, som
skulle försports från olika håll, hvilka han likväl
alls icke förklarade sig för egen räkning dela,
men själf ansåg han, att det onda, hvaraf vi ledo,
var förnämligast, att man understundom icke visste,
huru statsrådets ledamöter i viktiga frågor röstade;
hvar och en handlade för sig, besluten fattades utan
sammanhang, någon gång efter stundens intryck, och
vi hotades af en fara, den största af alla, att både
regering och riksdag förlora folkets förtroende.

Jag bestred, att regeringen lämnat representationen
i okunnighet om sina tänkesätt, dem hon tvärt om
ganska tydligt uttalat, om hon än icke alltid varit
färdig att, då en ny fråga väckts inom riksdagen,
genast uttala sin mening.

För öfrigt upprepades nu af alla angriparne påståendet
om att regeringen icke tagit initiativ till några
reformer; och Hamilton, som vid 1868 års riksdag
talat om den ohejdade fart, hvaruti statsmaskinen
skulle komma på sitt sluttande plan, undrade nu,
om man gjort revolutionen blott för revolutionens
skull och icke tänkte på reformer; och det var nu,
som Wallenberg fällde det karakteristiska yttrandet,
att det var ytterligt svårt att säga <i>hvad</i> som borde
göras, men angeläget att <i>något</i> gjordes.

Denna debatt blef sedermera föremål för en liflig
skriftväxling i pressen emellan general Hazelius,
Gripenstedt och Hamilton.

Hazelius klandrade Hamilton för hans rollomkastning,
då han nu efter utländskt mönster framställde
yrkanden om regeringsprogram, regeringsparti och
konseljpresident, hvilket allt förut yrkats af
de liberala men bestridts af de konservativa, och
frågade, hvarför han framhållit alla olika
slags missnöjen emot regeringen, som skulle
förefinnas, då han sedermera försäkrade, att afsikten
ingalunda varit att uttala en beskyllning utan endast
att framhålla en mer eller mindre allmänt rådande
mening. Var det blott »for lyst»? Men i själfva
verket var icke skillnaden stor mellan att <i>framhålla</i>
missnöjen och <i>uttala</i> beskyllningar.

Hamilton fann, i sitt svar, det vara påkostande att
icke i Hazelii uppsats hafva funnit <i>något</i> spår af
ett mera än trettioårigt vänskapligt förhållande
och tillbakavisade allt hvad Hazelius mot honom
anfört. På beskyllningen om utländsk efterhärmning
genmälde han, att den nya representationen icke vore
någon svensk uppfinning; »men om man mot min vilja
i mitt hus uppsatt en ångmaskin af utländsk modell,
från hvilken man borttagit säkerhetsventilen», borde
man icke beskyllas för efterhärmning, om man yrkade,
att den utelämnade delen skulle insättas; och sådan
var hans ställning till frågan om en konseljpresident,
hvilken han för öfrigt, i motsats till de liberala,
önskade för att gifva ökad kraft åt regeringsmakten
i <i>konungens</i> hand men alldeles icke för att öka
statsrådets inflytande. För öfrigt gaf Hamilton
tämligen sväfvande förklaringar om hvad han menade
med regeringsparti och regeringsprogram och tröstade
sig öfver Hazelii missnöje med det bifall, han från
mer än ett håll rönt.

I en ytterligare uppsats förklarade Hazelius, att
det som satt pennan i hans hand var endast, att han
ansåg regeringen vara orättvist angripen, då inga
åtgärder ogillades utan endast med skärpa hennes
brist på kraft och saknad af parti framställdes såsom
en hotande fara, den största af alla, och då andra
missnöjen, som underkändes, ändå framdrogos. Emot
Hamiltons antydning om den gamla vänskapen citerade
han »amicus Plato, sed magis amica veritas».

Nu uppträdde Gripenstedt, som hemställde, om icke,
utom de af Hamilton uppräknade missnöjen, äfven
funnes ett, som, kanhända omedvetet, hade sin grund
i något bittert minne af en eller annan politisk
motgång. Men om
utom dessa olika slags missnöjen, hvilka härflöto från
mer eller mindre grumliga källor, något missnöje
mot regeringen verkligen skulle förefinnas, så
finge detta icke tillskrifvas några klart insedda
skäl och än mindre några giltiga orsaker, hvilka i
Gripenstedts tanke ej funnos, utan dels i bristande
kännedom om rätta sammanhanget i många företeelser
och dels i en sjuklig obestämd benägenhet att äfven
under de lyckligaste omständigheter klandra allt
och vara nöjd med intet. I öfrigt förklarade sig
Gripenstedt vara lika stor vän som Hamilton af en
stark konungamakt men icke af den <i>personella</i> utan
den <i>kollektiva</i> eller konstitutionella konungamakten,
men att konungens personliga makt skulle ökas genom
en konseljpresident kunde han icke fatta.

Härpå svarade Hamilton, att han aldrig tänkt sig
konungen utan statsrådet men ännu mindre statsrådet
utan konungen; och om vattnet i den källa, ur hvilken
hans fosterlandskärlek flöt, för ett ögonblick skulle
synas grumligt, kunde det endast bero därpå, att
en förbigående funnit för godt att däri »två sina
händer»; hvarpå Gripenstedt i en slutförklaring
genmälte, att han aldrig velat grumla vattnet i
den källa, som han väl visste hade Hamiltons rena
fosterlandskärlek till botten, men att han lika
litet visste af någon smuts på sina händer, som
behöfde aftvås.

I denna ordstrid, som väckte stort uppseende,
uppträdde också Dalman förmedlande, och om än
intrycket af det hela hos allmänheten blef mindre
fördelaktigt för Hamilton, så kunde det likväl icke
förtaga det allmänna omdömet, att regeringen saknade
initiativ och kraft, hvilket också af Hazelius,
som i öfrigt kämpade för regeringen, medgafs.

Riksdagen gaf eljest icke regeringen anledning till
någon större missbelåtenhet. Väl försökte Arvid
Posse att genom en i stort anlagd interpellation
måtta ett hugg mot finansministern Ugglas, men han
blef kraftigt tillbakaslagen, och statsregleringen
blef icke ofördelaktigare än vanligt. Det var därför
tämligen öfverraskande, att kungen emot
slutet af riksdagen, efter en konselj, bad Ugglas
följa sig och knappt kommen inom sin dörr utan alla
preludier sade honom, att det var bäst att han ginge
ur konseljen, emedan andra kammaren vore missnöjd
med honom; hvarpå Ugglas lika kort svarade, att han
skulle genast lägga in om sitt afsked.

Redan i detta af konungen mig ovetande tagna steg
såg jag ett tecken, att äfven min timme var slagen;
och i samma vefva inställde sig hos mig friherre
Stjernblad, som ansågs för den osynlige ledaren
af majoriteten i första kammaren, och meddelade
mig å sina liktänkandes vägnar att, för det goda
förståndet emellan regering och representation,
aktades en förstärkning af konseljens krafter nödig
och att man i främsta rummet härmed afsåg kamrarnas
talmän, Lagerbjelke och Sundberg. Jag underrättade
kungen om detta samtal, som han fann böra behjärtas,
men sade tillika, att han önskade, att jag skulle
stanna kvar. Jag förklarade, att äfven jag skulle anse
lyckligt, om Lagerbjelke och Sundberg kunde förmås
att ingå i konseljen, och att jag för vinnande af
detta mål gärna skulle lämna min plats eller, om de
så önskade, tills vidare stanna kvar.

Konungen åtog sig själf underhandlingarna härom,
och jag stod hela tiden utom det inre spelet i
denna ministerkris. Man sade mig, att det hela var
en intrig för att bereda Posse inträde i konseljen,
men härom vet jag ingenting, och jag känner väl,
huru föga kringlöpande rykten äro att lita på
under dylika kriser. En dag sade mig kungen, att
Lagerbjelke icke ville gå in men att han mente, att
jag borde stanna kvar; dock vore kungen säker om att
besegra Lagerbjelkes obenägenhet, om han finge säga
honom, att villkoret för mitt kvarblifvande vore att
jämväl få in Lagerbjelke. Jag tillät mig betvifla,
att detta skulle hjälpa, men hade ingenting emot,
att försöket gjordes, dock med uttryckligt förbehåll,
att om mitt ord på det sättet begagnades, jag också
finge hålla det, om det icke hade åsyftad verkan,
hvilket kungen gillade.
Efter några dagar meddelade mig kungen, att
Lagerbjelke, emot all förmodan, hade vägrat; och jag
anhöll följaktligen om mitt afsked. Kungen tycktes
nu hafva låtit alla planer om en ministärförändring
för tillfället falla och skickade Bildt till mig
för att försäkra mig om kungens önskan, att jag
skulle kvarstanna på min plats, men jag svarade,
att mitt beslut nu var oåterkalleligt. Ehrenheim
bad att få följa mig, och, efter någon tvekan, äfven
Carlson. Han hade känt sig för, om de kvarvarande,
för hvilka Adlercreutz stod i spetsen, önskade behålla
honom, men trodde sig hafva märkt, att de önskade hans
afgång. I själfva verket var det också den allmänna
uppfattningen, att Carlson var den minst populäre af
alla konseljens ledamöter.

Ugglas hade erhållit afsked den 12 maj, och för att
konstatera, att hans kolleger icke hade föranledt hans
afgång, bjödo vi honom till middag på Hasselbacken;
men emellan bjudningen och middagen hade händelserna
utvecklat sig hastigt, så att samma dag som middagen
hade jag, tillika med Carlson och Ehrenheim, anhållit
om våra afsked. Vid skålen för Ugglas yttrade jag: »I
vår tid måste hvarje kabinett vara konstrueradt som
ett hvalf. Vårt kabinett är ett hvalf, hvilket just
håller på att störta tillsammans. Sådana händelser
kunna inträffa af mångahanda orsaker. Själfva
hvalfvets beståndsdelar kunna vara för svaga att
bära den tyngd, man lägger därpå. Det kan ock ske
därigenom, att en hvalfsten inifrån spränges ut. Ett
tredje slags orsak är också ofta, att stenarna icke
äro väl sammanfogade och inpassade i hvarandra. Det
tillkommer icke oss att döma öfver oss själfva; men
<i>det</i> förklara vi högt, att felet i vårt hvalf <i>icke</i>
var det, att stenarna ej passade väl tillsammans.»

Den 3 juni skedde ombytet. Adlercreutz blef
min efterträdare såsom Justitiestatsminister,
Bergström öfvertog civildepartementet och Wennerberg
ecklesiastikdepartementet, hvarjämte Alströmer kort
därefter kallades att intaga Ehrenheims plats.
Om Carlson såsom statsråd har Rundgren i sin
minnesteckning för svenska akademien intagit följande,
honom af mig lämnade, karakteristik: »Carlson tog i
allmänhet ej mera del än som var nödvändigt i andra
ärenden än dem, som tillhörde hans eget departement;
men dessa ville han ock sköta efter sitt eget sinne,
och han ägde en beundransvärd förmåga att med
den största foglighet och varsamhet göra sin vilja
gällande. Hans sätt att icke forcera sin mening men
icke heller någonsin släppa den, uppfattades stundom
såsom brist på öppenhet, och hans skicklighet att
kringgå de svårigheter, som han icke kunde öfvervinna,
gjorde mången stött, som fann sig öfvervunnen, då
han trodde sig segrare. Men aldrig fann jag honom
dölja sin öfvertygelse, om man begärde uppriktigt få
veta den.»

Han hade en djup statsmannablick, grundad på den
omfångsrikaste kunskap i historien, och om jag
någon gång skilde mig från hans uppfattning i den
högre politiken, kände jag mig alltid litet osäker,
om jag icke hade orätt. En gång, sedan vi båda voro
ur konseljen, sade han mig, att när något oförmodadt
inträffade, var hans första tanke alltid: Jag undrar,
huru De Geer skulle tagit detta. Jag skulle rådgjort
med Carlson, svarade jag.

Det sades icke illa, om än något elakt, om Carlson,
att han, i motsats till Karl XII, »kunde icke falla,
blott vika kunde han». Karl XV beundrade mycket
hans finhet och öfvertalningsförmåga. En gång, då
kungen kom upp i konseljen, berättade han för mig,
att han den dagen hade föresatt sig, att han icke
på något villkor skulle gifva vika för Carlson vid
tillsättningen af två pastorater, utan nämna ett
par af kungen själf utvalda kandidater, men innan
Carlson gick ifrån honom hade han likväl lofvat
att nämna just dem Carlson i stället föreslog. Då
kungen om aftonen på frimurarlogen träffade den,
åt hvilken han lofvat det ena pastoratet, sade han
med sin vanliga godmodighet: »Det gick åt skogen för
oss i dag i konseljen.»

Carlson var den finaste stilist och en talare af
första rangen, men hans stämma var icke stark nog
för att göra
honom hörd utan ansträngning för åhörarne. Oaktadt
sin stora förmåga var han, åtminstone under sin första
statsrådsperiod, knappt omtyckt på något håll, och jag
bekänner, att det dröjde länge, äfven innan jag för
honom fattade fullt förtroende. Hans öfverlägsenhet
var så stor, att flera än kungen funno det omöjligt
att stå honom emot, ehuru de icke blefvo öfvertygade,
att han hade rätt. På denna grund kom man en gång,
efter det han blifvit ledamot i första kammaren, till
mig, som då hade med utskottslistornas upprättande att
göra, och bad att slippa få honom in i statsutskottet,
emedan man var öfvertygad, att skolfrågan då skulle
komma att lösas i den riktning han önskade, hvilket
ingen annan ville.

Bland de verkliga statsmän, med hvilka jag kommit
i beröring, var Ehrenheim kanske den, för hvilken
jag känt mest sympati. I de flesta ämnen hafva hans
åsikter varit nära öfverensstämmande med mina. Dock
hafva vi stundom skilts åt. bland annat i den viktiga
frågan om grundskatterna. När man ser hans förbindliga
och mjuka sätt att vara, skulle man knappt tro,
att det finnes så mycken fasthet i hans karakter,
som han alltid ådagalagt. Äfven han är en utmärkt
talare med ett elegant föredrag och en påpasslig
alltid slagfärdig riksdagsman, som, utan att någonsin
begagna sårande uttryck, aldrig låter någonting dåligt
passera onäpst.

<img></img>
</chapter>

<chapter name="Efter reträtten år 1870">
<h2><small>EFTER RETRÄTTEN ÅR 1870.</small></h2>
<h2><small><small>--</small></small></h2>

När jag 1858 utnämndes till justitiestatsminister,
brände jag mina skepp och förbehöll mig icke rättighet
att en gång återgå till presidentämbetet i Göta
hofrätt. Då jag nu begärde afsked ur konseljen,
hade jag väl icke att befara att icke åt mig skulle
beredas någon reträttplats förr eller senare, men för
tillfället fanns icke någon lämplig vara ledig. Att
denna ovisshet på mig gjorde ett djupt intryck,
kan jag bland annat sluta däraf, att jag ännu efter
så många år stundom drömmer om nätterna, att jag är
bekymrad för min utkomst och är villrådig, om jag
skall söka ett revisionssekreterareförordnande eller
en adjunktion i någon hofrätt. Åtminstone tjugo år
efter det jag lämnat skolan hände det mig också ofta
att drömma om att jag icke kunde min läxa, och lika
lång tid efter det jag var gift kvarlefde i drömmar
ett djupt bekymmer öfver att jag skulle komma att
lefva och dö såsom ungkarl.

Almqvist, som var president i Svea hofrätt, kom
emellertid nu såsom en deus ex machina och erbjöd
sig att till mig afstå sitt ämbete, om han kunde få
åter inträda i Högsta domstolen; och justitierådet
Alexanderson, som tänkt att taga afsked ett par
månader senare, när han fyllde sjuttio år, förklarade
sig villig att genast afgå, så att jag blef nämnd
till president i Svea hofrätt på samma gång, som jag
entledigades ur konseljen.
Jag hade då varit justitiestatsminister i fulla tolf
år, af hvilka de flesta varit förknippade med ganska
stora svårigheter för regeringen, och som jag alltför
väl insåg, huru föga mina krafter förslogo att utföra
de storverk, som af mig fordrades för att sätta allt
i förträffligt skick, så kändes det för mig såsom
en obeskriflig lättnad att vara fri från ansvar för
styrelsen; och detta desto hellre, som jag trodde,
att, oafsedt mina personliga egenskaper, ministärens
ställning till riksdagen skulle blifva bättre genom
mitt aflägsnande, enär det ständiga naggandet på
mig af representationsförändringens fiender måste,
i synnerhet som det icke alltid saknade grund, i
sin mån fortfarande verka, såsom det redan gjort,
nedsättande för ministärens anseende.

Däremot gjorde det mig ondt, att min afgång skulle
äfven för kungen kännas såsom en lättnad. Då han
efter den konselj, uti hvilken jag fick afsked,
gick ut för att promenera, mötte han på Norrbro
en af sina vänner, till hvilken han lärer sagt:
»Nu, skall jag säga dig, är det jag, som styr.»
Under mina bemödanden att stadga en konstitutionell
styrelse var jag måhända alltför litet undfallande
för den personliga viljan hos en konung med 1809
års regeringsform. I många viktiga saker kunde
jag måhända utan skada mera gifvit efter. Till min
ursäkt kan jag blott anföra, att jag icke handlade
af maktlystnad och att jag alltid var färdig att
på minsta vink draga mig tillbaka och göra allt,
för att icke min afgång skulle vålla konungen några
svårigheter eller obehag. I alla händelser kan jag
icke förtänka honom, om han fann mig tråkig i längden.

Pressen tog af mig ett i allmänhet välvilligt och
aktningsfullt afsked, som den i allmänhet består
statsrådsmedlemmar -- när de gå sin väg. Det var
visserligen för mig föga smickrande, att jag icke
fallit på någon stor fråga för min öfvertygelse utan
för en opinion om min allmänna oduglighet, men härför
fick jag upprättelse, då vid de tre därefter näst
inträffande ledigheter af
statsministerämbetet jag hvarje gång blef anmodad
att åter träda i spetsen för ministären.

Sedan jag med dessa anteckningar nu hunnit till
slutet af den period, som omfattar min första
statsministerstid och ser tillbaka på innehållet, så
finner jag, att detsamma till en del blifvit något
annat än jag från början afsett och dessutom lider
af mycken halfhet. Af önskan att göra mig läsbar
äfven af dem, som icke företrädesvis sysselsätta sig
med politik, har jag behandlat politiken så ytligt,
att det icke kan tillfredsställa politici, hvilka
med skäl kunnat vänta någonting djupare af en man,
som varit i min ställning. Jag har nämligen icke
allenast förbigått många af de viktigaste politiska
tilldragelserna, så snart jag icke stått till dem
i någon närmare personlig beröring, utan ock, i
dem jag vidrört, företrädesvis framhållit min egen
ståndpunkt. Men det värsta är, att trots min föresats
att skrifva opartiskt och med sträng själfpröfning,
finner jag, att jag ofta uppträdt såsom advokat för
mig själf och velat försvara mitt handlingssätt,
så godt det låtit sig göra, i stället för att låta
läsaren själf draga slutsatserna. Det kan tyckas,
att då man i allmänhet blifvit så välvilligt bedömd
som jag, så borde jag låta mig därmed nöja och icke
försöka att få rätt i allting. Men det har varit
mig snart sagdt omöjligt att icke lämna efter mig
ett försök till försvar för hvad jag anser hafva
orättvist blifvit lagdt mig till last, i synnerhet
som detta stundom skett till följd af brist på
kännedom om dithörande sakförhållanden. Jag är
däremot skyldig att medgifva, att man i det mesta
tillagt mig större förtjänster och mindre fel,
än jag verkligen ådagalagt, och detta kommer nog
en gång att af historien rättas. Emellertid kommer
jag sannolikt att fortsätta såsom jag börjat, om
än med öfverhoppande af längre tidrymder än förut
varit fallet.

Efter afskedet tog jag genast mitt inträde i Svea
hofrätt och reste därefter till Skåne för att njuta
af min tre månaders semester. Nu var det icke längre
politiken, som gjorde mig bekymmer, men i stället
framträdde farhågor,
huru jag skulle slå mig ut med en lön, som var
9,500 kronor mindre, än den jag lämnat. Att bespara
3,000 kronor gick af sig själft, till följd af min
förändrade ställning, och ytterligare 3,000 kunde lätt
vinnas genom indragningar, som icke medförde några
kännbara försakelser. Men att ytterligare minska
utgifterna med mera än 3,000 var svårare. Till en
början hyrde jag ut några rum, som jag förut begagnat
själf, och utbjöd mitt hus till salu men fick först
efter två år en antaglig köpare. Betjänten indrogs,
och resorna skedde i andra klassen på järnvägsvagnar
eller på ångbåt o. s. v. Förknappningen blef
dock så småningom afhjälpt, då jag under mitt
interregnum efter hand erhöll ett par inkomstgifvande
befattningar, i det jag förordnades till ordförande
i civilstatens pensionsinrättning och till kronans
ombud i stora bergslagsbanans styrelse. Några månader,
innan jag åter ingick i konseljen, blef jag också
utsedd till ordförande i nya lagberedningen. Dessutom
fick jag ett rätt betydligt honorarium för det jag
gjorde arfsutredningen efter grefve Klas Wachtmeister
på Tistad, som varit gift med min hustrus moster.

Det kan synas småaktigt, att jag så noga redogör
för mina ekonomiska förhållanden, men jag tror,
att man icke kan lägga nog vikt på, i synnerhet för
en statsman, att han icke kommer i en ekonomiskt
beroende ställning. Det är ganska svårt att vara
fullkomligt själfständig, om man har ruinen framför
sig, därest man icke får behålla sin plats eller kan
utverka åt sig ett annat jämförligt lefvebröd. Rika
statsmän hafva äfven i detta afseende en stor fördel
framför fattiga, och den fattige måste hafva kraft
att alltid lefva efter sina tillgångar, de må vara
små eller stora, om han skall känna sig stå på säker
botten. Att jag och min hustru haft denna kraft
och att jag aldrig begärt någon grace för mig själf
eller mina släktingar, tillskrifver jag väsentligen,
att jag icke behöft göra några eftergifter mot min
öfvertygelse. Det är icke lätt att säga nej till den,
af hvilken man mottagit välgärningar. Å andra sidan
har måhända
mitt undvikande att komma i enskild tacksamhetsskuld
till konungarne hos dem verkat afkylande i förhållande
till mig. Man tycker mest om dem, som man vet hafva
stannat i förbindelser.

Men det är visserligen icke endast till konungar,
som det är farligt för en statsman att stanna i
enskild förbindelse. Det är nämligen icke alldeles
ovanligt, att enskilda, som med någon uppoffring
hjälpa en statsman ur ekonomiskt trångmål, sedan göra
anspråk att få sin godtgörelse genom några offentliga
åtgärder, som kunna ankomma på den, som blifvit
hjälpt. Något sådant fruktade jag, kanske utan skäl,
då jag afböjde ett erbjudande af Wallenberg att köpa
fyra lotter i Stockholms enskilda bank för 10,000
kronor, mot förskrifning till honom utan ordres, på
hvilken summa han ansåg sig kunna utan all öfverdrift
antaga, att jag skulle få uppbära 15 procent. Jag
bör dock tillägga, att detta var redan 1866, innan vi
skurit ihop såsom politiska motståndare, och att han
uppgaf, att enda anledningen till hans framställning
var, att han skulle finna det roligt att få arbeta
något litet för mig, som arbetade så mycket för
oss alla.

Mina egna affärer har jag skött tämligen dåligt. Jag
har haft en afgjord obenägenhet för att ingå i bolag
och en verklig fasa för alla sorts spekulationer,
som kunde medföra äfventyr; och en följd häraf har
varit, att jag icke heller kunnat göra några stora
vinster. Däremot har jag haft en viss lystnad att
köpa fast egendom och låtit denna så till vida få
makt med mig, att utom Truedstorp, hvars delar jag
förvärfvat genom flera särskilda köp, och huset n:r 9
Nybrogatan i Stockholm, har jag under en senare tid
än den hvarom jag nu skrifver, ytterligare lagt mig
till ett landtställe Sandvik och gjort två husköp i
Stockholm, det sista dock icke förrän jag gjort mig
af med det första. Alla dessa, utom ett, hafva varit
ofördelaktiga och medfört icke obetydliga förluster,
i förhållande till deras storlek. Dessa hafva dock
icke varit större, än att jag kunnat bära dem, och
till en del har jag med öppna ögon gått dem
till mötes, för den trefnad jag af dessa besittningar
väntat och funnit.

Med förtjusning slog jag mig 1870 års sommar ned på
Truedstorp och njöt af landskapets mjuka linier och
kvinnliga skönhet, som jag i tankarna jämförde med
nordligare sträfva trakter och särskildt med det
nyligen besökta Telemarkens manligt höghvälfda men
djupt fårade panna. På Truedstorp tillämpade jag nu:
»Hic inter omnes terrarum mihi angulus ridet.» Jag
låg här och lyddes vid naturens hjärta och sökte i
dagen framkalla all dess skönhet utan att borttaga
något af dess individualitet; icke att skapa något
nytt, endast att låta det förkväfda komma till sin
rätt. Att se andra uppfatta dess skönhet har gjort
mig lika stort nöje som att höra mig själf berömmas.

I medlet af juli gjorde jag en utflykt till
Blekinge för att besöka anhöriga. Där träffade
mig underrättelsen om det så plötsligt utbrutna
kriget emellan Frankrike och Tyskland. Det kändes
därvid besynnerligt för mig att nu stå utanför allt
deltagande i vården om riket, då jag så nyss varit
i dess medelpunkt. Jag gjorde genast ett besök
i Karlskrona hos befälhafvande amiralen, Sundin,
för att höra, huru han tänkte förfara, i den alls
icke otänkbara händelse, att Tyskland, som väl kände
kung Karls franska sympatier och hade att frukta,
det Danmark för att få revanche kunde göra gemensam
sak med Frankrike, skulle med vanlig hänsynslöshet
falla på den tanken att i tid bemäktiga sig vår
flotta. Sundin sade sig besluten att försvara
Karlskrona, så godt han förmådde, äfven emot en
afgjord öfvermakt. På hemvägen till Skåne hoppades
jag träffa kungen på Beckaskog eller i Kristianstad
på ett landtbruksmöte, men han hade då redan begifvit
sig till Stockholm. Till Sibbern, som var i Norge,
skref jag och bad honom enträget att genast begifva
sig till Stockholm, emedan jag visste ingen, hvars råd
om den utrikes politiken jag skattade så högt. Stormen
gick oss den gången lyckligen förbi.
Efter återkomsten till Stockholm inträdde jag i
tjänstgöring såsom Svea hofrätts president. Denna
hofrätt var icke såsom Göta, vid mitt inträde där,
delad i två partier, men i stället hade många här
en stark och ömtålig själfständighetskänsla, som
gjorde det nödigt för presidenten att gå varsamt
till väga. Almqvist hade ansett, att då presidenten
var Kongl. Maj:t ansvarig för ärendenas gång,
borde han ock hafva ett bestämmande inflytande på
tillsättningen af hofrättens tjänstemän, men han hade
häruti i synnerhet vid ett tillfälle stött på ett så
kompakt motstånd, att han kände sig komprometterad och
förlorade hågen att fortfara med hela ämbetet. Han
hade måhända rätt uti att presidenten borde äga
det af honom fordrade inflytande, men visst är,
att detsamma icke kunde stödjas på lag utan måste,
om det skulle vinnas, förvärfvas genom personligt
förtroende till att presidenten icke hade annat än
den strängaste rättvisa för ögonen. För att icke
törna emot samma klippa som Almqvist, förklarade jag
redan i mitt inträdestal, att jag aldrig skulle finna
mig förnärmad däraf, att vid min röst ej fästes mera
afseende än lagen åt densamma tillerkänt. Jag fann
också sedan alltid, att hofrätten så uteslutande ville
vid alla tillsättningar vara rättvis, att jag icke
hade anledning att skilja mig från dess mening. Men
äfven i andra frågor än tjänstetillsättningar skulle
den fasta republikanska domstolsorganisationen och den
nedärfda traditionens makt i Svea hofrätt hafva gjort
det till en vansklig uppgift för en president att söka
med sin röst genomföra reformer, om han ansett sådana
behöfliga. Då en ny arbetsordning för hofrätterna
nyss förut blifvit med min kontrasignation utfärdad,
hade jag också ingen anledning att yrka på reformer
inom verket, och om min verksamhet som president är
därför ingenting att säga, då den hufvudsakligen
endast var kontrollerande; och jag fann att, med
undantag af något pedanteri i skrifsättet. arbetet i
denna hofrätt var snart sagdt mönstergillt, så väl
i anseende till den plikttrohet och noggrannhet,
hvarmed det i allmänhet utfördes, som med afseende
å produktens beskaffenhet.
Svea hofrätt ansågs också vid den tiden och anses,
efter hvad jag tror, ännu som den bästa skola för
unga jurister. Här såsom annorstädes hade jag ock
den lyckan att personligen mötas af en välvilja,
för hvilken jag icke kan vara nog tacksam.

<img></img>
</chapter>

<chapter name="De båda riksdagarna år 1871">
<h2><small>DE BÅDA RIKSDAGARNA ÅR 1871.</small></h2>
<h2><small><small>--</small></small></h2>

I trontalet till 1871 års lagtima riksdag framhöll
konungen allvarligt nödvändigheten att ordna
vårt försvar, då det alltför väl visat sig,
att traktater förlorat sin helgd, och ett stort
krig mellan Frankrike och Tyskland länge rasat;
och regeringen framlade ett af Abelin utarbetadt
förslag till en arméorganisation, med bibehållande
af indelningsverket och utan alla lindringar i rust-
och rotehållares bördor, samt för öfrigt en utsträckt
värnplikt med 82 dagars öfning för de värnpliktige,
som tilldelades infanteriet.

För behandlingen af denna kungliga proposition samt
därmed sammanhängande anslagsfrågor tillsattes ett
särskildt utskott, i hvilket jag blef ordförande.

I utskottet visade sig från första stunden, att på
någon samstämmighet emellan kamrarna var ej heller
vid denna riksdag att tänka. Dock kom man öfverens om
värnpliktslagen men under villkor från andra kammarens
sida, att det af majoriteten bland dess ledamöter
föreslagna sätt för stamtruppens bildande också blef
antaget. De ville nämligen, att indelningsverket
skulle med en öfvergångstid af 15 år helt och hållet
afskaffas och endast under denna tid en vakansafgift i
mån af afgång erläggas med 100 kronor för hvarje rote.

Då det var alldeles uppenbart, att hvarken regeringens
förslag eller det af andra kammarens förtroendemän
i utskottet framställda kunde påräkna framgång hos
riksdagens
båda kamrar, voro fem af första kammarens ledamöter i
utskottet betänkta på ett förmedlingsförslag. Dessa
voro, utom jag, Henning Hamilton, Stjernblad,
öfverste Wijkander och öfverstelöjtnant Nisser. Jämte
det vi insågo nödvändigheten att medgifva några
lindringar i indelningsverket, hvilket af bägge
kamrarna blifvit begärdt och af regeringen i 1869
års förslag accepteradt, ville vi dock söka rädda
åt statsverket större delen af indelningsverkets
finansiella värde. Vi trodde däremot icke på den
indelta soldatens absoluta företräde såsom stam för en
värnpliktsarmé men ville icke heller på en gång bryta
stafven öfver indelningsverket. Vårt förslag gick
därför därpå ut, att efter medelkostnaden i hvarje ort
för en ryttare eller soldat skulle bestämmas en billig
vakansafgift, och sedan skulle det stå fritt för
rust- och rotehållare att vid inträffande ledigheter
uppsätta karl eller erlägga vakansafgiften, i hvilket
senare fall kronan skulle för all framtid bekosta
rekryteringen och aflöningen samt befälet antaga
rekryter med villkor, att de skulle vara bosatta inom
det skvadrons- eller kompaniområde, som de tillhörde.

Ett sådant förslag blef ock utarbetadt, till största
delen af Wijkander och Hamilton, hvilken sistnämnde
med egen hand renskref detsamma och därvid var
så noga, att då jag vid den slutliga justeringen
gjorde ett par små anmärkningar eller tillägg, som
godkändes och af mig skrefvos emellan raderna,
skref han om hela konceptet, så att det kunde
aflämnas till tryckeriet felfritt och utan att
någon annans stil än hans egen därå syntes. Detta
var det så kallade fem reservanternas förslag, som
åtföljde utskottsbetänkandet till kamrarna. En annan
reservant från första kammaren, förre krigsministern
Björnstjerna, tillstyrkte bifall till den kungliga
propositionen, som sålunda icke fick mera än denna
enda röst.

Jag nedlade inom utskottet mitt mesta arbete
på förslaget till värnpliktslag, som i många
stycken tarfvade en revision. I några delar blefvo
förbättringar af utskottet vidtagna, och utskottets
förslag blef icke allenast vid denna
riksdag af båda kamrarna godkändt utan användes
äfven hufvudsakligen utan vidare granskning vid alla
följande förslag, ehuru det ur juridisk synpunkt
fortfarande var behäftadt med flera brister, som
först afhjälptes af lagutskottet under Bergströms
ledning, då vid 1885 års riksdag den nu gällande
värnpliktslagen antogs.

Till följd af den komposition emellan Hamilton,
Stjernblad och mig, som kommit till stånd i de fem
reservanternas förslag, och det militära anseende,
som Wijkander åtnjöt, trodde man, att detta förslag
hade utsikt att blifva antaget af första kammaren,
då en sammanjämkning med andra kammaren varit tänkbar,
ehuru jag icke trodde därpå. Adlercreutz förhörde sig
också hos mig. huruvida jag ansåg mig säker om första
kammarens bifall, i hvilket fall regeringen vore
villig att acceptera och understödja förslaget, men
jag kunde icke säga annat, än att jag tvärt om trodde
det vara mycket osäkert; och ministären uppträdde då
emot vår reservation och höll fast vid den kungliga
propositionen, hvilken visserligen icke blef af
första kammaren antagen men ändock så till vida
af kammaren understödd, att kammaren enligt ett af
Ehrenheim framställdt skrifvelseförslag uttalade sig
för indelningsverkets bibehållande men med lindringar.

Utom i denna fråga var det endast angående lapplagen,
som jag vid denna riksdag något vidlyftigare deltog
i debatterna inom första kammaren. Förslag till en
förordning angående de emellan Sverige och Norge
flyttande lapparnes rättigheter hade nämligen, efter
många unionella svårigheter, under min statsrådstid
blifvit utarbetadt och af den adlercreutzska
ministären för riksdagen framlagdt. Det blef nu af
första kammaren bifallet men afslaget af den andra.

Kung Karl var under en stor del af riksdagen
sjuk. Efter mitt afskedstagande hade jag varit
mycket litet i beröring med honom. Ett undantag var
dagarna före drottning Lovisas död den 30 mars 1871,
då änkedrottning Josefina bedt mig söka tillvägabringa
en familjöfverenskommelse
angående de s. k. fideikommissjuvelerna. Karl
XIV hade nämligen muntligen för grefve Magnus Brahe
uttalat, att han ville, att en del förtecknade
juveler, till värde af något öfver en half million,
skulle utgöra ett fideikommiss för chefen för hans
dynasti. Detta hade af hans arfvingar respekterats,
men någon laglig akt var därom icke upprättad, och
detta önskade änkedrottning Josefina nu skulle göras,
då hon på samma gång ville själf komplettera något,
som var förkommet. Jag uppsatte ett förslag, som
underställdes den kungliga familjen och godkändes
af kungen, medan kronprinsen och kronprinsessan af
Danmark voro i Stockholm med anledning af drottning
Lovisas sjukdom, men saken kom icke till något
resultat före hennes död, och sedan bad jag att få
öfverlämna fortsättningen af underhandlingarna till
Adlercreutz, som skulle verkställa bouppteckningen
efter drottning Lovisa.

Man hörde många berättelser från drottningens
sjuksäng om de djuptänkta och uppbyggliga ord, hon
under sina sista stunder uttalat. Den ena af hennes
omgifning hade hört ett och den andra ett annat,
och det hela lärer samlats af prinsessan Eugenie
uti en liten tryckt skrift. Då jag efter dödsfallet
besökte kungen, yttrade jag min glädje öfver de ädla
tankar, drottningen på sitt sista uttalat. Men han
svarade, att hon alls icke haft sans utan yrat de
sista dagarna, hvilket jag äfven sedan hört af andra
bekräftas. Sannolikt hade likväl icke ett ord lagts
i hennes mun, som hon icke sagt, men man hade låtit
allt det osammanhängande falla bort och hopbundit
det som behållits till ett vackert helt. Detta är
också en art af mytbildning. Hvad drottning Lovisa
angår, var hon en både begåfvad och ädel kvinna,
som säkerligen skulle vid full sans kunnat tala så
vackert som man här föreställt henne hafva talat.

I trontalet vid riksdagens afslutande öfverraskades
man af konungens tillkännagifvande, att han ämnade
före årets slut sammankalla en urtima riksdag för
försvarsfrågans lösning. Adlercreutz hade förut för
mig framkastat denna tanke, som jag på det högsta
afstyrkte att sätta i verket,
då ett nytt förslag efter så kort tid skulle
hafva föga utsikt att vinna framgång och det i
själfva verket måste ligga föga vikt på, om en ny
härorganisation, som i alla händelser kräfde en
öfvergångstid af många år. blefve antagen några få
månader förr eller senare, hvaremot de svårigheter,
som i hvarje fall förefunnos för att erhålla bifall
till något som helst förslag, skulle icke obetydligt
ökas af missnöjet hos riksdagsmännen öfver att
sammankallas äfven på hösten.

Det sades ock, att tanken på urtima riksdag blifvit i
det närmaste öfvergifven men i sista ögonblicket åter
upptagits och att förkunnandet däraf i trontalet, som
skedde utan stöd af något i statsråd fattadt beslut,
till och med tillkommit utan flera statsråds vetskap.

Den urtima riksdagen sammanträdde den 11 september
och fick uteslutande till uppgift att behandla en ny
kunglig proposition, som gick ut på den förut godkända
värnpliktslagen och bibehållande af indelningsverket
i hufvudsakliga delar, men med betydliga lindringar,
och rättighet för rust- och rotehållare att öfverlämna
rekryteringen till staten, om soldat icke kunde
erhållas för en bestämd måttlig lön.

Äfven nu blef jag ordförande i det utskott,
som tillsattes för detta ärende. Den ena
kammarens ledamöter kommo där att stå kompakt
emot den andras. Vi voro tio ledamöter från första
kammaren, som tillstyrkte bifall till Kongl. Maj:ts
proposition i dess helhet. Två från första kammaren,
Magnus Björnstjerna och Wijkander, tillstyrkte
värnpliktslagen men afstyrkte det öfriga såsom
medförande alltför stora rubbningar och lindringar
i indelningsverket, under det alla ledamöterna från
andra kammaren afstyrkte organisationsförslaget och
fordrade indelningsverkets upphäfvande samt ville
godkänna värnpliktslagen endast under det villkor,
att så skedde. I utskottsbetänkandet insatte de
dessutom ett skarpt misstroendevotum emot Abelin,
af innehåll, att utskottet icke kunde hysa förtroende
för de kungliga förslagen, enär de stodo i strid med
hvad krigsministern
förut uttalat. Detta var så mycket mera ohemult,
som Abelin obestridligt varit vida konsekventare än
andra kammarens ledamöter i utskottet, bland hvilka
t. ex. Arvid Posse flera gånger vacklat, icke blott
såsom Abelin i fråga om några modifikationer utan
om hela grunden för försvaret. Andra kammaren fann
likväl icke lämpligt att sedan ogilla denna strof,
om hvilken Henning Hamilton i första kammaren yttrade,
att den lyckligtvis i våra riksdagshandlingar saknade
motstycke.

I kammaren kom jag åter i motsatt läger med Henning
Hamilton, hvilken liksom Stjernblad och Wijkander
förkastade det kungliga förslaget, såsom en försämring
af de fem reservanternas vid förra riksdagen. Jag
åter försvarade det såsom en förbättring af den
nuvarande organisationen.

Vid detta tillfälle antydde jag ock för första
gången den ställning jag sedermera intog så väl
till grundskatterna som till kompromisser. Man
hade nämligen anmärkt såsom ett fel i den
kungliga propositionen, att den inlåtit sig på en
skattejämkning. Härpå svarade jag: »För min del nödgas
jag bekänna, att jag icke är så absolut motståndare
mot all sorts skattejämkning eller lindring, att
om en reglering, som är nyttig, icke kan erhållas
utan att göra något medgifvande i denna riktning, jag
skulle vilja ovillkorligen förkasta hela frågan om en
reglering. Grundskatterna, af hvilka de flesta från
början varit bevillningar, äro visserligen gamla och
häfdvunna, men de äro dock fortfarande skatter, och
jag kan icke anse dem så heliga, att de skulle helt
och hållet och under alla förhållanden undantagas
från att följa beskattningens allmänna grunder;
och till en rätt beskattningsgrund tror jag hör,
att man söker, i den mån tillgångarna medgifva,
undanrödja och jämka de orättvisor, som af förändrade
tidsförhållanden uppstå.»

Och då Karl Göran Mörner, med anledning däraf, att
de tio reservanterna själfva anmärkt flera brister
i det kungliga förslaget, yttrat, att man i deras
reservation igenkände den jämkningsanda, som på senare
tider ofta fört oss på
villovägar, svarade jag: »Jag tror, att den politiska
ställningen kan vara sådan, och jag tror den vara
sådan nu, att man icke bör absolut vidhålla sin egen
subjektiva mening utan att i ringaste mån foga sig
efter andras. Om man finner den rakaste vägen stängd,
kan man dock någon gång på en omväg, som därför icke
behöfver vara en villoväg, komma närmare målet än
genom att stå alldeles stilla. Det är visserligen
sant, att utsikterna icke äro särdeles stora, att
något mål nu skall vinnas genom det tillmötesgående
reservanterna tillstyrkt. För min del ångrar jag dock
icke att hafva deltagit i detta tillbjudande, då jag
därigenom fritagit mig. så mycket i min förmåga stått,
från ansvaret, att ingenting i denna viktiga fråga
blifver gjordt.»

Första kammarens majoritet biföll i det väsentliga den
kungliga propositionen, hvaremot densamma af andra
kammaren den 2 och 3 oktober förkastades; och innan
ännu frågan hunnit till formellt slut behandlas, blef
riksdagen hastigt, den 7 i samma månad, upplöst. Jag
undvek med afsikt att sammankalla utskottet till
något slutsammanträde, därvid det varit svårt att
icke till afsked säga hvarandra obehagliga saker.

<img></img>
</chapter>

<chapter name="1871 års ministerkris">
<h2><small>1871 ÅRS MINISTERKRIS.</small></h2>
<h2><small><small>--</small></small></h2>

Redan den 3 oktober innehöll Posttidningen,
att statsrådets samtliga ledamöter ingifvit sina
afskedsansökningar samt att konungen vidtagit åtgärder
för bildande af en ny konselj.

Som jag på nära håll bevittnade denna ministerkris,
under alla dess olika skeden och därom dagligen
gjorde anteckningar, meddelar jag här några detaljer,
som visa med hvilka svårigheter det denna gång var
förenadt att få ett kabinett till stånd.

På förmiddagen den 3 oktober, medan ännu debatterna
om försvarsfrågan inom riksdagen pågingo, kom Ludvig
Almqvist och begärde att få tala vid mig i första
kammarens läsrum. Han berättade, att kungen anmodat
honom att blifva Justitiestatsminister men att han
rådt kungen att i stället vända sig till mig och
slutligen fått kungens tillstånd att härom tala med
mig. Jag svarade, att hvarken ville jag eller trodde
jag, att <i>kungen</i> önskade detta. På eftermiddagen
samma dag kom Manderström till mig och sade, att han
blifvit anmodad att åter öfvertaga utrikesministeriet
men svarat nej och rådt kungen att rådgöra med
mig. Kungen hade visat Manderström en komplett lista
på den tillämnade konseljens ledamöter, med Almqvist
såsom justitieminister. På aftonen fick jag ett par
rader från kungen att komma upp till honom följande
dag kl. ½ 1.
Kungen yttrade då, att han naturligtvis helst skulle
velat hafva tillbaka mig, som var gammal och van, men
om jag vore bestämd att säga nej, ville han bedja mig
öfvertala Almqvist. Jag svarade, att detta troligen
ej skulle lyckas och att jag dessutom ansåg icke honom
utan Lagerbjelke nu vara rätte mannen. Kungen bad mig
då söka förmå Lagerbjelke att åtaga sig uppdraget,
hvilket jag lofvade försöka, men tillade att. det
nog för vinnande af ändamålet vore nödvändigt
att gifva Lagerbjelke fria händer att föreslå sina
kolleger. Vid ministärbildningar gör det nämligen ofta
en stor svårighet, då kungen själf, utan tillräcklig
personalkännedom och kunskap om personliga sympatier
och antipatier, på förhand gör upp en komplett lista
för att öfvertyga världen och sig själf, att det är
han och ingen annan, som bildar sin konselj.

Med Lagerbjelke satte jag mig på eftermiddagen i
beröring. Han var som vanligt mycket obenägen men
sade, att om Sundberg ville följa med honom, vore
saken möjlig; dock hade både han och Sundberg rådt
kungen att taga en fackministär utan politisk färg. Nu
talade vi om åtskilliga kandidater, såsom Oskar
Björnstjerna till utrikes, Almqvist justitie, Hamilton
krigs, Bergström civil och Sundberg ecklesiastik. Han
ansåg nödigt hafva någon med ur landtmannapartiet. Jag
föreslog Charles Emil Piper. Han syntes mera böjd
för Arvid Posse, dock endast till konsultativ.

På hemvägen från Lagerbjelke sökte jag förgäfves
Almqvist, som kom till mig på aftonen och förklarade
sig ämna svara bestämdt nej.

Den 6 oktober var ett kort bordläggningsplenum i
kamrarna, då Stjernblad berättade mig, att han varit
uppkallad till kungen endast för att gifva råd och att
han rådt till Lagerbjelke. Kungen hade frågat honom,
om han fått detta från De Geer, som gifvit samma
råd, men Stjernblad hade härtill nekat. Stjernblad
trodde, att både Lagerbjelke och Sundberg skulle låta
öfvertala sig.

Den 7 oktober, då riksdagen afslöts, sade mig
Lagerbjelke, före uppgången från plenum till kyrkan,
att hans
inträde berodde på Sundberg och att de skulle
tillsammans upp till kungen kl. 3. På aftonen kom
han till mig och berättade, att Sundberg sagt nej,
och frågade, om jag icke kunde själf eller åtminstone
gifva anvisning på någon annan, som kunde öfvertala
Sundberg, ty de skulle ännu en gång upp till kungen,
söndagsförmiddagen kl. ½ 11. Jag svarade mig icke
kunna något härvid uträtta.

På tisdagen därefter gick jag till Bergström af
nyfikenhet. Han berättade, att underhandlingar pågingo
hos konungen med Lagerbjelke, Sundberg och Hamilton
samt att Lagerbjelke slutligen förklarat sig villig
att gå in, äfven utan Sundberg, om han finge Hamilton
och Bergström med sig; men Bergström hade nekat och
sagt, att de gamla måste alla gå eller stanna. Vid
middagstiden träffade jag Lagerbjelke på gatan. Han
sade, att både Hamilton och Bergström voro omöjliga
och att Lagerbjelke således ingenting förmådde göra,
hvarför han såg ingen annan utväg för kungen än att
åter vända sig till mig. Dock skulle underhandlingarna
ännu en gång fortsättas kl. 6 på aftonen hos kungen.

Vitterhetsakademien hade sammankomst på aftonen,
dit Hamilton kom kl. ½ 8, och vi följdes åt
därifrån. Han slog då fram, att sedan allt annat
nu strandat, kom turen till mig. Dagen därpå, den
11 oktober sökte han upp mig i hofrätten och sade,
att kungen skulle skicka efter mig och att jag måste
hjälpa honom, emedan konungamakten eljest skulle
lida ett ohjälpligt nederlag. Jag frågade, hvarför
icke han själf och Lagerbjelke ville hjälpa. Han
fann det orätt af Lagerbjelke, men hvad Hamilton
själf beträffade, så var han inom riksdagen nästan
alltid i minoriteten, och dessutom hade han icke
något ansvar för det nya statsskicket, som han
alltid förutsett skulle gå illa. Jag svarade, att
den närvarande situationen ej hade det ringaste med
representationsförändringen att skaffa utan berodde af
regeringens missgrepp att sammankalla urtima riksdag,
hvilket lika väl och med samma följder kunde skett
under ståndsrepresentationen, samt att jag, som
understödt regeringen, minst
behöfde ansvara för följderna af afslaget på dess
förslag. Min ställning vore oförändradt sådan,
som då jag året förut drog mig tillbaka, hvilket
skedde därför att hela representationen, <i>äfven
de mest konservativa</i> i första kammaren, uttalade
sin missbelåtenhet med att icke reformer skedde,
med anspråk, som jag lika litet nu som då kunde
uppfylla. Jag skulle nu icke kunna åter gå in
starkare utan blifva svagare än då, helst all
rekrytering för en ny konselj ur den gamla, genom
dess sammanhållning, var stängd och de största
kapaciteterna i första kammaren dragit sig undan och
jag icke ville verkställa rekryteringen ur andra
kammarens majoritet. Dessutom vore situationen nu
icke farlig, om än obehaglig. Kungen kunde, efter
hvad ledamöter af statsrådet för mig antydt, få de
gamla kvar, om han ville konstatera omöjligheten att
få nya. Saken kunde blifva allvarsammare vid nästa
riksdag och situationen möjligen då blifva sådan,
att både Hamilton och jag kunde finna oss uppkallade
af fosterlandskärlek att spänna oss för, men ännu
vore icke den tiden inne.

En liten stund därefter, kl. 1, fick jag bud att
genast komma upp till kungen. Han sade, att alla
hans försök att få Lagerbjelke eller Almqvist till
justitieminister hade misslyckats och att jag måste
taga mig på det. Jag upprepade hvad jag sagt till
Hamilton och tillade, att det i alla händelser
vore omöjligt för mig och hvem som helst att under
förhandenvarande förhållanden med framgång gå in uti
en ministär utan att förut göra sig förvissad, att man
åtminstone från den ena sidan inom representationen
kunde påräkna något stöd. En fackministär af personer
utan politisk betydelse vore troligen omöjlig att
få ihop och skulle i alla fall genast störtas af
riksdagen. Kungen kunde dessutom icke begära, att jag
skulle gå in med personer, som jag knappt kände till
utseendet. Ett försök att nu bilda en ny ministär
skulle endast vara ett palliativ för några månader
och den nuvarande situationen sedan återkomma ändå
värre. Lagerbjelke vore den enda, som skulle kunnat
bilda en koalitionsministär nog stark, men då han
icke ville,
såg jag ingen annan utväg än att behålla de gamla,
hvilket jag trodde dem icke skola motsätta sig, om
kungen ville konstatera till hvilka han vändt sig
förgäfves. Kungen sade sig då skola tänka på den
saken och lät mig gå.

Hela audiensen räckte en kvart, och den lätthet,
hvarmed kungen tog mitt nej, ingaf mig den tanken,
att han gjort framställningen för att kunna säga,
att den varit gjord, men att han i sitt hjärta var
rätt nöjd, att han fått nej. Under samtalet nämnde
han flera, som han ämnat mig till kolleger, bland
andra O. Björnstjerna för utrikesärendena och Carlson
för finans. På min fråga, om Björnstjerna vore att
få, svarade han ja, men kl. ½ 4 kom Björnstjerna
till mig och berättade, att han på morgonen varit
uppkallad och anmodad att blifva utrikesminister med
mig eller Almqvist såsom justitieminister men att
han svarat nej.

På aftonen kom Carlson och berättade, att han
varit uppkallad kl. ½ 4 och då anmodad att blifva
finansminister eller konsultativ, då kungen tillika
uppgifvit, att Almqvist på morgonen samma dag lofvat
blifva justitieminister samt att Björnstjerna skulle
blifva utrikesminister.

För att fånga den ene med den andre synes kungen hafva
begagnat den lilla krigslisten att säga, att han hade
samtycken på åtskilliga håll, där förhållandet var
tvärt om.

Emellertid hade jag samma dag kl. ½ 3 varit hos
Adlercreutz i hans departement och omtalat mitt
nej samt sagt honom, att jag nu trodde kungen bragt
till att pressa de gamla kvar. Såvidt jag kunde
fatta Adlercreutz, skulle däremot icke möta något
synnerligt hinder, blott kungen ville förkunna
sina misslyckade försök och möjligen ytterligare
vända sig till Stjernblad. Han satte ock i fråga,
om icke af Arvid Posse skulle begäras hans program,
i händelse det skulle bjudas honom att ingå.

Dagen därpå talade jag några ord med Hamilton i
svenska akademien. Han fann lika med mig, att kungens
procedere icke kunde leda till något resultat och att
enda utvägen väl blefve att vända sig till de gamla.
Påföljande dag, den 13, berättade mig Almqvist,
att båda talmännen jämte Hamilton varit hos honom,
skickade af kungen, för att öfvertala och att de
därvid förklarat, att om de gamla stannade kvar,
skulle de blifva så illa mottagna af riksdagen,
att kungamakten därpå komme att lida. Almqvist hade
dagen förut varit hos kungen, som sagt, att de gamla
statsråden i dagens konselj bestämt vägrat återtaga
sina platser, hvarefter Almqvist slutligen svarat, att
om nio andra, som han kunde gilla, stode att få ihop,
ville han åtaga sig att fylla den tionde platsen. Han
hade sedan frågat både Adlercreutz och Bergström,
om det var sant, att de svarat ett absolut nej,
hvilket de vitsordat, men äfven Almqvist hade fått den
uppfattningen, att sådant berodde däraf, att kungen
hade gjort en naken fråga utan att afgifva något
förklarande i den syftning statsrådet fordrade; och
enligt hvad Sibbern sade sig hafva hört af ledamöter
i konseljen, hade kungen frågat dem endast, hvar
för sig, om han ville stanna kvar, men icke satt i
fråga, att alla skulle stanna. De hade svarat nej,
med undantag af Wachtmeister, som velat stanna, om man
erkände, att han vore att anse såsom gemensam för båda
rikena, hvarpå kungen hänvisat honom till grundlagen,
som säger, att utrikesministern är svenskt statsråd.

Den 14 oktober kom Hamilton till mig i ett annat
ärende och sade då, att krisen måste förlängas några
dagar, medan Almqvist skref och hörde sig om efter
personer. Själf hade Hamilton eventuellt lofvat att gå
in såsom konsultativ. Kungen hade velat hafva Bildt
till utrikesminister, men Hamilton hade tillstyrkt
Björnstjerna.

Samma dag kl. 8 på aftonen fick Wachtmeister slag på
gatan och föll död ned. Han hade haft klen hälsa och
varit mycket upprörd och orolig under ministerkrisen.

Den 19 oktober berättade mig Manderström, att
han mött Stjernblad på gatan och att denne sagt
sig nu skola resa hem efter att hafva afslagit
finansportföljen. Samma dag förklarade kungen i
statsrådet, att alla hans bemödanden att bilda en ny
konselj hade totalt misslyckats, hvarför han bad de
gamla stanna kvar.
Ännu den 20 hade likväl, efter hvad kungen uppgaf
för Bergström, Hamilton erbjudit Erik Sparre till
justitieminister och sagt sig benägen att med honom
bilda en konselj, men kungen hade bestämdt afvisat
detta.

Den 26 oktober förkunnade Posttidningen, att »sedan
det visat sig, att de allvarliga bemödanden, hvilka
med anledning af samtliga statsrådsledamöternas
begäran om afsked blifvit gjorda för bildande af en
ny konselj, icke ledt till det åsyftade målet, hafva
statsrådets nuvarande medlemmar, på uppmaning af Hans
Maj:t konungen, åtagit sig att vid sina hittills
innehafda befattningar kvarstå, statsrådet Abelin
dock, i anseende till försvagad hälsa, endast för
någon kortare tid.»

Härmed var den egentliga ministerkrisen slutad;
men det återstod att få en utrikesminister efter
Wachtmeister. För detta ändamål hade friherre
Hochschild blifvit hemkallad från London. Han
framställde villkor för sitt inträde, hvilka icke
antogos, efter hvad Adlercreutz berättade mig
den 1 november, då jag var bjuden till honom på
barndop. Det funderades då i stället på Carlson eller
Lave Beck-Friis. Ugglas hade ock satts i fråga men
förkastats af konungen.

Hochschild kom ett par dagar därefter till mig och
sade, att han både genom bref från Wachtmeister
och samtal med personer här i Sverige kommit
till den uppfattning, att hvad ställningen
kräfde, var ombyte af cheferna för landt- och
sjöförsvarsdepartementen. Om Hochschild skulle gå in,
ville han därför fordra, att jämte Abelin, som själf
fordrade att få afgå, äfven Leijonhufvud skulle följa
med eller åtminstone utbyta sjöförsvarsdepartementet
emot landtförsvaret.

Slutet blef, att Adlercreutz reste till Örbyhus
och öfvertalade Platen att blifva utrikesminister,
hvartill han nämndes den 10 november, och en kort
tid därefter erhöll Abelin afsked samt fick till
efterträdare öfverste Weidenhjelm.

Abelin gick ifrån krigsportföljen med all heder. Han
hade förtjänstfullt sträfvat att utveckla och
förbättra
indelningsverket och har blifvit sin kärlek till denna
institution trogen. Genom sin redbarhet och humanitet
tillvann han sig alla partiers aktning och var den
af rådgifvarne, som stod bäst hos Karl XV.

Ett efterspel af ministerkrisen utfördes först i
tidningarna och sedermera i åtskilliga broschyrer,
såsom: <i>Ministerkrisen af G. N.; Ännu ett ord om
ministerkrisen af J. A. G.; Svenskt statsmanskap
af Spectator</i> och <i>Hvar ligger felet? af
Tityrus</i>. Största uppmärksamheten ådrogo sig de båda
förstnämnda, måhända icke så mycket för det positiva
innehållets skull som för det pikanta skrifsättet
och framför allt för de författarnamn, hvarmed
man ansåg sig utan fara för misstag kunna ifylla
bokstäfverna --g --n med namnet Henning Hamilton och
J. A. G. med Gripenstedt. Hamilton sökte väl att
bevara anonymiteten, men de inre bevisen om hans
författarskap voro alltför påtagliga, och till
slut lärer han medgifvit, att han ägt kännedom
om broschyren före dess tryckning, men förnekat,
att han skrifvit den, hvilket man tolkade så, att
han begagnat en annans hand för skrifningen af
konceptet, som han själf likväl dikterat. Såsom
vanligt snärtade han åt alla håll, icke minst
representationsförändringen. Gripenstedt åter
tog Hamilton i en ytterligt skarp upptuktelse,
i det han kallade broschyrens författare för
Hamiltons »alter ego», men tillika gjorde han ett
utfall mot kungen personligen, förnämligast såsom
han afspeglade sig i sin dagliga omgifning och
hofvet. Jag sade Gripenstedt, att han i en punkt
måste hafva oriktigt uppfattat Hamiltons skrift,
då han såsom ett klander emot mig angifvit hvad
Hamilton uttalat såsom en allmän reflexion, och att
jag för öfrigt icke kunde gilla hans offentliga
afskaffande af kungens person. Men i denna punkt
ville Gripenstedt alls icke medgifva, att han haft
orätt, utan förklarade tvärt om, att så länge han
kunde föra pennan, skulle han bemöta hvarje försök
att på representationsförändringen hvälfva skulden
för konungamaktens försvagande i Sverige, hvilket han
ansåg vara att helt och hållet tillskrifva konungens
eget missvårdande af
den makt, han kunde och borde hafva. Det måste, sade
han, göras klart för nationen, att felet just ligger
hos personen och hvarken i den monarkiska principen
eller i statsförfattningen, emedan missnöjet eljest
vänder sig emot själfva institutionen och då blifver
vida farligare.

<img></img>
</chapter>

<chapter name="Det sista året af Karl XV:s lefnad">
<h2><small>DET SISTA ÅRET AF KARL XV:s LEFNAD.</small></h2>
<h2><small><small>--</small></small></h2>

Medan den svenska ministerkrisen pågick, lämnade
Sibbern sin plats såsom norsk statsminister i Stockholm i
november 1871 och flyttade till sin egendom Värnökloster
i Norge. Kungen, som icke kunde fatta eller ogillade
den finkänslighet, som föranledt hans begäran om afsked, då
stortinget afslog den af unionskungen föreslagna
föreningsakten, tog af honom ett kallt afsked. Men alla de, som
varit medlemmar af svenska statsrådet under hans
statsministerstid, jämte deras fruar, gåfvo för Sibbern och hans
fru en fest på Hasselbacken, därvid jag fick uppdraget att
i en skål tacka både honom för hans unionsvänliga
statsmannaverksamhet och dem båda för den storartade och
älskvärda gästfrihet, som utmärkt norska ministerhotellet
under deras tid.

Efter deras flyttning förde han och jag en tämligen
flitig och förtrolig brefväxling. Jag har sedan af honom
återfått mina bref, och ur dessa kan jag upphämta många
minnen från den tid, som nu följer i ordningen, utan att
löpa så stor fara som förut att blanda ihop tid och rum.

Den 20 december 1871 bevistade kung Karl för sista
gången svenska akademiens högtidsdag. Därvid förekom
en episod, som väckte mycken munterhet. En af
pristagarne vid detta tillfälle var nämligen en 66 år gammal
prästman, som ett par år förut fått ett litet pastorat i
skärgården men förut lefvat i största fattigdom såsom
komminister med stor familj. För att roa hustru och barn utan
kostnad öfversatte han Terentius och fick af någon tidning
den idéen att skicka in till akademien en af sina
öfversättningar, som befanns ypperlig. Vid prisets emottagande
röjde han lika mycket sin obekantskap med världen som
en oskuld, hvilken ej ens förstod sig på att vara blyg.
Sedan namnsedeln blifvit öppnad, hade Manderström, som var
akademiens sekreterare, skrifvit till honom och bedt honom
komma in till högtidsdagen. Han kom ock på utsatt timme
och blef helt förvånad öfver att af sekreteraren blifva
framledd inför de kungliga och få en harang af akademiens
president men tyckte höfligheten fordra, att man svarade,
då man blef tilltalad, hvarför han helt obesväradt uttryckte
sin förvåning öfver att man fästat en så välvillig
uppmärksamhet vid hans »lilla opus». Manderströms mimik härvid
var obeskrifligt den ena mungipan var lika mycket
skandaliserad öfver det oerhörda afvikandet från det akademiska
ceremonielet, som den andra var road åt prästens naivitet.
Under allt detta ryckte han prästen i rocken, och då denne
likväl icke var benägen att sluta så snart, tog han honom
vid handen och ledde bort honom, medan prästen än
fortsatte att tala.

Sibbern, för hvilken jag beskref denna scen, svarade:
»Det skader ikke herrer akademici at faae et saadant hvift
af naturlig friskhed ind i sin forsamling, som det der nu
bragtes lige fra 'skärgården'.»

Kungen bar redan inom sig fröet till den sjukdom,
som skulle lägga honom i grafven, men under första delen
af vintern var han dock ännu så frisk, att han kunde göra
upp plan för ett nytt giftermål. Det är numera allmänt
bekant, att hans val fallit på en i Paris bosatt polsk fröken
Krasinsky, tvifvelsutan genom Demirgians bemedling.
Saken togs af kungen på fullt allvar, ehuru han aldrig sett
fröken Krasinsky, och Platen meddelade mig och
Manderström sina bekymmer för sättet att afvärja fullföljandet. Vi
tillrådde de starkaste protester jämte förklaring af Platen,
att om de ej hjälpte, han skulle nedlägga sitt ämbete.
Kungen temporiserade, och hans sjukdom gjorde
slutligen hela saken om intet. Om detaljerna i denna
bedröfliga historia anser jag icke lämpligt att orda.

Knappt tre månader efter urtima riksdagens slut
började 1872 års lagtima riksdag, som man trodde
skulle nedkalla hämndens åskor öfver den kvarvarande
ministären.

I första kammaren hade under de föregående riksdagarna
de båda olika hufvudpartierna, det konservativa och
det s. k. skånska, röstat till utskottsvalen efter
olika listor, och för uppgörande af dessa listor
hade hvartdera partiet utsett sina förtroendemän på
särskilda sammankomster. Nu kommo båda partiernas
ledare, hvar för sig, till mig och ville hafva mitt
namn på en inbjudning till sammanträde för val
af sådana förtroendemän, men jag, som icke ville
sluta mig till någotdera partiet, nekade att härmed
taga någon befattning, om man icke ville komma
öfverens om gemensamma listor. Efter åtskilliga
underhandlingar gaf man mig också en försäkran,
att båda partierna skulle rösta på samma femton
personer till förtroendemän, och jag utfärdade då
en inbjudning till ett allmänt sammanträde, som
hörsammades från båda sidor. Jag blef ordförande
för förtroendemännen, och utskottsvalen förrättades
därefter utan all splittring.

Någon synnerlig hätskhet emot ministären visade sig
icke i riksdagens allmänna stämning, ehuru besluten
nu såsom alltid fattades utan synnerligt afseende
på regeringens önskningar; och regeringen fick nu
uppbära lika skarpa förebråelser för overksamhet som
under min tid.

Konstitutionsutskottet framställde i
dechargebetänkandet blott en enda anmärkning, som
närmast rörde den redan afgångne Abelin. Vid debatten
i första kammaren föllo Wallenberg och Hamilton icke
ur sina roller. Wallenberg var grof och Hamilton till
den grad fin, att många icke uppfattade det hvassa,
som låg bakom de lena orden, och Tornérhjelm kom
fram till honom, sedan han slutat tala, och sade:
Du har svikit kammarens förväntan; vi hoppades få
höra dig säga sanningen, men så kommer du i
stället med ett grannlåtstal; hvarpå Hamilton svarade,
att han hoppades, att statsrådsledamöterna icke voro
så utan omdöme, att de skulle taga hans ord såsom
grannlåter. Emellertid fann sig Hamilton uppmuntrad
att sjunga ut tydligare och begärde ännu en gång
ordet, då han, efter en pik åt konseljens ledamöter,
för det de funno diskussionen så utan all betydelse,
att ingen af dem fann det löna mödan att höra på,
slutade med det förklarande, att då han yrkat,
att betänkandet skulle läggas till handlingarna,
han därmed <i>endast</i> ville hafva uttryckt, att han icke
fann <i>den</i> regeringsåtgärden, som utskottet anmärkt,
böra föranleda till en hemställan om de dåvarande
rådgifvarnes entledigande.

Adlercreutz hade några dagar förut nämnt för mig,
att han ansåg konseljen icke behöfva sitta och höra
på ovett samt därför icke ämnade vara tillstädes
vid dechargedebatten. Jag afrådde allt, som kunde
tydas till en missaktning mot kamrarna, och påminte
om att på riddarhuset ministrarne alltid voro på
sina platser vid dechargedebatterna; och åtminstone
vore det nödvändigt att afgifva någon förklaring,
hvarför man frångick ett så gammalt bruk. En sådan
afgaf också Bergström i andra kammaren, hvarvid han
uttalade de sedan bevingade orden: »Gagnar det staten,
så slå till.» Sannolikt hade Adlercreutz ämnat göra
en förklaring i första kammaren, ty han hade före
plenum anmält sig att erhålla ordet. Men sedan strök
han ut sitt namn på uppropslistan och gick sin väg.

Jag understödde vid denna riksdag en af Ehrenheim
väckt motion om att en statsminister skulle blifva
främste ledamoten i statsrådet, hvilket förslag
likväl den gången icke vann pluralitetens bifall. Jag
uppträdde vidare i den viktiga formfrågan, huruvida
statsverkets ordinarie inkomster skulle, i händelse
af kamrarnas skiljaktiga beslut, kunna göras till
föremål för gemensam votering. Andra kammaren hade
nämligen beslutit mantalspenningarnas afskaffande
men första kammaren deras bibehållande, och det
var härom som andra kammaren ville hafva gemensam
votering. Jag utdelade en litografierad uppsats
häremot till statsutskottets
ledamöter, hvilken likväl hade ingen verkan på
andra kammaren. Det märkligaste i denna fråga var,
att häradshöfding Dufva, genom sitt talangfulla
försvar för voteringen, höll på att taga ledningen
af landtmannapartiet ur Arvid Posses händer, därför
att denne vacklade, huruvida votering borde äga rum
eller ej. En trovärdig ledamot af statsutskottet
berättade mig, hvad som äfven allmänt omtalades,
att då votering härom skulle ske, hade Posse tagit
en <i>ja</i>-sedel; men detta märktes af Karl Ifvarsson,
som skalkaktigt sade till honom, att »det tyckes som
voteringspropositionen blifvit otydligt framställd,
då ordföranden själf kan taga miste, det är <i>nej</i>
som vi skola rösta», då Posse rättade misstaget
och därmed troligen äfven räddade sin ställning
i kammaren. Emellertid blef det ingen gemensam
votering, ty talmännen vägrade att därom framställa
proposition. Frågan har emellertid flera gånger
återkommit, och jag har hvarje gång kämpat för min
åsikt, som hittills alltid delats af talmännen. Första
kammarens maktställning är väsentligen beroende däraf,
att samma åsikt förblifver gällande.

Mitt betydelsefullaste uppträdande vid denna
riksdag var likväl att öppet taga bladet från
munnen i grundskattefrågan, ehuru jag väl insåg,
att denna fråga ännu var långt ifrån mogen för
handling. Jag yrkade därför för tillfället afslag på
de framställda förslagen angående grundskatternas
aflösning eller afskrifning. Men jag uttalade den
åsikten, att de voro <i>skatter</i>, om de än verkade
som <i>räntor</i>, och att de såsom varande högst ojämnt
fördelade skatter borde, då tillgångarna medgåfve
skattenedsättningar, äfven däraf blifva delaktiga,
genom en successiv afskrifning och icke genom
aflösning. Detta var första gången, som afskrifning
ifrågasattes i första kammaren, och uttalandet
ådrog mig af kammarens konservativa del nästan lika
mycken ovilja som representationsförslaget, emedan
man i denna kammare alltid antagit såsom en helig
trosartikel, att grundskatterna endast vore statens i
jordegendomen intecknade räntor, hvilkas bortskänkande
vore oförsvarligt. Något mildrades dock stämningen
emot mig däraf, att ingen kunde
misstänka, att jag framställt min åsikt i något
partisyfte, enär jag så kraftigt häfdat hvardera
kammarens rätt till veto i fråga om förändring i de
ordinarie inkomsterna. I andra kammaren gingo mitt
debet och kredit ungefär ihop till följd af mitt
uppträdande, emedan man lika mycket gladdes öfver
att frågan om afskrifning vunnit min röst i första
kammaren, som man förtörnades öfver att jag ville
hindra den andra att ensam sätta sin vilja i verket.

Under nästan hela riksdagen var konungen sängliggande
sjuk. Jag begärde och fick se honom en gång i mars
månad, då han tog vänligt emot mig. Hans utseende
var ännu mera affallet än då jag senast sett honom,
och med ett resigneradt uttryck sade han, att han
själf icke kunde märka den förbättring, som läkarne
sade honom hafva vunnit, sedan han lagt sig inne, men
krafterna och aptiten voro hjälpliga och det ansågs
tillfredsställande, att han icke förlorat mera än ett
halft skålpund i vikt sedan han stängt in sig. Men
då hans vikt förut gått ned från 11 till 7 lispund,
så voro äfven de halfva skålpunden dyrbara.

Några dagar innan han i maj flyttades ut till
Ulriksdal var jag uppe hos honom och tog afsked. Detta
var sista gången jag såg Karl XV. Döden hade då,
syntes det mig, tryckt sin stämpel djupare på hans
förtärda gestalt, men på Ulriksdal blef han sedermera
så mycket bättre, att han i juli kunde begifva sig
till Aachen. På genomresan af Skåne yttrade han dock
själf, att han aldrig mera skulle återse Sverige. Som
bekant var det ock med knapp nöd som han på hemvägen
hann till Malmö.

För den, som så älskat lifvet, var det en större
pröfning än för de flesta att vid unga år steg för
steg långsamt gå förgängelsen och upplösningen till
mötes. Sitt långa lidande bar han likväl med tålamod
och en rörande undergifvenhet.

Sommaren tillbragte jag med de mina på Truedstorp,
därifrån vi gjorde en utflykt till Köpenhamn under
expositionen, och den i september återvände vi till
Stockholm. Där deltog jag, emot min vana, i några
förberedelser till
riksdagsmannavalet för Stockholm till andra kammaren
och förde ordet på ett talrikt sammanträde af
valmän på börsen. Ett af mina syftemål var att
bereda Bergström en plats i kammaren och ett annat
att afböja mitt eget inval dit, hvilket önskades
af många, som hade fått i sinnet att åt kammaren
förvärfva ett talmansämne. Dessa mina båda syftemål
vunnos också, och mötets kandidater gingo igenom. Jag
hade blott önskat, att bland dem upptagits Dufva,
för att få någon ledare inom landtmannapartiet,
med hvilken en underhandling och komposition varit
möjlig.

Det länge väntade dödsbudet om kungen kom
plötsligt och väckte om icke bestörtning dock en
allmän sorg, som visade, huru verkligt populär han
varit. Jag bedömde honom under hans lefnad, såsom
jag efteråt funnit, icke blott strängt utan till och
med orättvist. Ännu under det oändliga lofsjungandet
af den nyss hädangångne erfor jag, såsom jag skref
till Sibbern, en främmande känsla, då jag tänkte
på huru allt, som skedde under hans regering af
någon betydenhet, skedde mot hans vilja, t. ex. i
den utländska politiken, i representationsfrågan, i
strafflagsreformen, i befordringsväsendet o. s. v.;
och då han häruti gaf efter, icke af god vilja utan
af brist på kraft att strida för eller att själf
fasthålla en grundsats, hade jag svårt att fatta,
hvaruti hans storhet såsom regent bestod, ty den var
i själfva verket, liksom hans frejdade väns, Fredrik
VII:s, blott svaghet. Däremot kunde jag förstå, att han
blef älskad för sin person, ty han hade en i botten
älskvärd natur. Den stora allmänheten tycker dessutom
icke om några helgon. Det smickrar den tvärt om att se
sina egna fel och laster vara kungliga. Uppriktighet
och öppenhet älskas däremot af alla, och ingen
hade med större fallenhet än han spelat öppen. Hans
fullkomliga liknöjdhet att skyla, hvad man tyckte
han borde vara mest angelägen att dölja, gjorde det
nästan omöjligt att tro honom dölja någonting annat,
och man skulle hafva sett honom på mycket nära håll
för att i detta afseende känna honom rätt; -- men det
hade icke allmänheten. En annan sak, som vann hjärtan,
var, att allt var hos honom personligt; själf en
människa af kött och blod, betydde för honom sak
intet men person allt. Om någon, för hvilken han
hade personlig vänskap, föreslog en sak, så fick den
genast hans sympatier, som den alldeles skulle saknat,
om den blifvit satt i fråga från annat håll.

På samma gång, som jag nedskref ett sådant omdöme,
tillade jag dock, att man icke får döma en kung
strängt såsom människa, då ingen är utsatt för större
frestelser; och de flesta människor duka under för
stora frestelser.

Oaktadt denna min dåvarande uppfattning må vara
objektivt sann. finner jag numera icke blott en
ursäkt utan ock i viss mån ett försvar för Karl XV:s
hela hållning i de konservativa tänkesätt, som han
delade med så många ärans män, och i hans poetiska
sinne, som för honom framställde riddarväsendet såsom
samhällsidealet. Han kunde icke annat än med ovilja
underkasta sig allt, som därifrån aflägsnade honom,
men han insåg fruktlösheten af att söka spjärna emot
det moderna samhällets udd, och därför sökte han taga
det så lätt som möjligt.

För öfrigt anmärker jag, huru olika man, eller
åtminstone jag, ofta bedömer en människa under hennes
lefnad och efter hennes död. Och oftast framstår
bilden för mig fördelaktigare, när jag har den framför
mig såsom ett afslutadt helt, än då jag endast ser
spridda drag däraf. Har man dessutom haft att strida
med någon, så är det naturligt, att man under stridens
hetta är fientligare mot sin motståndare än man blir,
sedan striden är slut och man med lugn ser tillbaka
därpå.

Öfver Karl XV:s bild kommer alltid att falla en vacker
dager från hans goda hjärta, hans vänsälla väsende
och hans konstnärliga ande. Han är mig kärare såsom
ett minne, än han var under sin lefnad; och jag tror,
att min senaste uppfattning är den sannaste.

<h2><small><small>--</small></small></h2>

De flesta af de personer, om hvilka jag hittills i
dessa anteckningar nedskrifvit omdömen, äro döda,
men ju längre
jag kommer fram i tiden, dess flera äro ännu lefvande
bland dem, som mest varit med mig i beröring. Redan
den omständigheten, att jag själf känner mig ovissare
vid bedömandet af en människa, hvars lefnad ännu
icke är afslutad, manar mig att härefter iakttaga
större varsamhet, åtminstone i de afseenden, där jag
icke kan afgifva gillande omdömen. Härtill kommer
den naturliga känslan att icke vilja såra någon
personligen. Och som jag velat försöka skrifva så,
att om mina anteckningar finnas förtjänta att meddelas
allmänheten, detta skulle kunna ske så snart, att de
icke såsom föråldrade förlora alltför mycket af sitt
intresse, måste jag blifva förbehållsammare om allt
personligt, som icke framgår af kända handlingar. Men
om jag sålunda kommer att stundom tiga med hvad jag
ogillar, skall jag icke nedlåta mig att berömma det.

<img></img>
</chapter>

<chapter name="1873 års riksdag och kompromissen">
<h2><small>1873 ÅRS RIKSDAG OCH KOMPROMISSEN.</small></h2>
<h2><small><small>--</small></small></h2>

Konung Oskar II började sin regering klokt och
försiktigt, utan något braskande, samt tycktes
vilja behålla sin aflidne broders ministär, mot
hvilken många riksdagsmän äfven af landtmannapartiet
voro betänkta på omstörtningsplaner. Enligt hvad
Manderström berättade mig redan före riksdagens
början, var jag af Posse påräknad att låna mitt namn
åt hans ministerlista, såsom den <i>nominellt</i> främste,
men med listan i öfrigt skulle jag icke få något
att skaffa.

Det enda ombyte som skedde i konseljen var, att då
konungen likmätigt sin alltid uttalade åsikt ville
åter sammanslå de båda flottorna och det beslöts
att härom göra framställning till riksdagen, begärde
Platen sitt afsked, och Oskar Björnstjerna efterträdde
honom mot slutet af 1872 såsom utrikes statsminister.

1873 års riksdag öppnades af konungen med ett
synnerligen vackert trontal, påtagligen af honom själf
författadt. Vid alla andra tillfällen, såsom under
sina resor i landet, då han hade anledning att hålla
tal, aflade han ock prof på en lysande vältalighet
och förstod därjämte att med osökta häntydningar på
hvarje orts historia och särskilda förhållanden gifva
sina tal en lokalfärg och individuell prägel, som gaf
dem ett högre värde än vanliga vackra fraser. Såsom
svenska akademiens direktör på det nästpåföljande
årets högtidsdag, kunde jag utan smicker säga: »På
den svenska
tålighetens himmel se vi åtminstone <i>en</i> stjärna af
första storleken stråla i ständigt ökad glans. Hvem
är talaren med de höga tankarna och de ädla orden,
som eldar fosterlandskänslan i alla bröst och binder
nya kransar af minnets och hoppets skönaste blommor
i hvarje bygd? På hans skuldra hänger purpurmanteln;
det är konungen själf.»

Riksdagen visade genast i början oroande tecken till
allvarsamma brytningar så väl emellan båda kamrarna
som särskildt inom den första, ehuru det där lyckades
att likasom vid förra riksdagen få eniga utskottsval.

Jag gjorde till min uppgift att arbeta för möjligheten
af en samverkan och en öfverenskommelse emellan
kamrarna i de viktigaste frågorna, enär den olika
uppfattningen och hetsigheten hotade att icke
allenast sönderslita dessa frågor utan äfven snart
sagdt alla andra.

Karl Ekman och Stjernblad voro de första, som
uppmanade mig att jämte dem sätta mig i spetsen för
enskilda sammankomster af deras meningsfränder i
ändamål att sedan öppna underhandlingar med andra
kammarens förtroendemän om en lösning af grunderna
för försvars- ,och grundskattefrågorna, som kunde
hafva utsikt att antagas af bägge kamrarna. Med
min obenägenhet för partibildningar yrkade jag,
att hela första kammaren skulle inbjudas till dessa
sammankomster, och jag rådgjorde med bland andra
Hamilton och K. G. Mörner, som jag fann icke alldeles
omöjliga att vilja försöka en uppgörelse.

Därefter inbjödos kammarens samtliga ledamöter till
ett sammanträde på hotell Rydberg, där jag förde
ordet och framlade såsom utgångspunkt ett förslag,
hvartill jag ännu har konceptet och enligt hvilket
riksdagen, under förutsättning, att den hade att
emotse från Kongl. Maj:t förslag till en betryggande
försvarsorganisation, som medgåfve indelningsverkets
upphörande, skulle anhålla, att Kongl. Maj:t ville i
sammanhang därmed afgifva förslag till stadganden,
hvarigenom rustnings- och rotebesvären komme att
småningom minskas och efter 40 år alldeles upphöra,
emot det att skattejorden åsattes sådan bevillning,
som af frälsejord
utgår; hvarjämte riksdagen i <i>särskild</i> skrifvelse skulle
anhålla, att Kongl. Maj:t äfven ville framställa
förslag, huru grundräntan och kronotionden kunde,
genom småningom skeende afskrifning, samtidigt med
rustnings- och roteringsbesvären försvinna, under
villkor, att bevillningen för jordbruksfastigheter
bestämdes till samma belopp som för annan fastighet.

Vid detta möte begärde Hamilton och Gustaf
Ugglas uppskof för att betänka sig, och till nästa
sammankomst hade de tillika med K. G. Mörner utarbetat
ett motförslag, som gick ut dels på indelningsverkets
successiva afskrifning och dels på grundskatternas
kapitalisering. På det andra mötet accepterades
Hamiltons förbättrade redaktion i afseende
å försvarsfrågan och indelningsverket, hvilken
redaktion sedermera hufvudsakligen inflöt i riksdagens
skrifvelse; men i afseende på grundskatterna fingo
motförslagets författare icke mera än tre med sig
af de femtio deltagarne i mötet. Grundskatternas
oafkortade utgörande under fyrtio år, med löfte att de
sedan skulle på en gång helt och hållet efterskänkas,
tillfredsställde icke flertalet af de närvarande,
och man var fullt viss om att ett sådant förslag icke
heller skulle antagas af andra kammaren. Emellertid
skilde sig nu det hamiltonska partiet från vårt och
höllo möten för att samla folk kring sitt program:

I mitt första förslag gjordes sedermera på våra
möten den väsentliga förändringen, som sedermera
blifvit föremål för så mycket klander, att frågorna
om indelningsverkets och grundskatternas afskrifning
oskiljaktigt sammanknötos med hvarandra. De flesta
i första kammaren ville göra till villkor för
grundskatternas efterskänkande, att vi skulle få ett
betryggande försvar; och landtmannapartiet var icke
emot en sådan sammanknytning, emedan de provinser,
som mest trycktes af indelningsverket, icke ville
medgifva, att de, som mest trycktes af grundskatterna,
ensamt finge en lindring. Jag, som gärna skulle
bidragit att lösa båda frågorna, hvar för sig och
oberoende af hvarandra, hade föga emot att sammanknyta
dem, om deras framgång därigenom kunde befrämjas.
Regeringens ställning till denna fråga, som erhöll
en allt annat dominerande betydelse, var mycket
oklar och gaf vapen i händerna åt de många, som
arbetade på en ministerkris. Under det Björnstjerna
tvingade Wærn att ur statsrådsprotokollet utstryka
hvarje bestämdt uttalande angående grundskatternas
upphörande, så tryckte Weidenhjelm en broschyr,
däruti han antog, att indelningsverk och grundskatter
skulle samtidigt afskaffas. Adlercreutz kom till
mig en dag i senare hälften af februari och sade,
att han från andra kammaren hört, att bönderna icke
hade förtroende till regeringens benägenhet att lösa
grundskattefrågan, med mindre än att De Geer ginge
in i konseljen, och ehuru deras misstroende vore
alldeles ogrundadt, ville likväl Adlercreutz gärna
göra hvad på honom ankom för att återställa det goda
förhållandet emellan regering och representation
och förklarade sig därför benägen att afgå, om jag
ville träda in i hans ställe, hvarigenom måhända
större brytningar kunde förekommas. Jag svarade,
att jag icke under närvarande förhållanden ansåg mig
kunna motsvara det förtroende, som sattes till mig,
eller åstadkomma en regering, som kunde tillgodose
anspråken, och att jag därför till de riksdagsmän,
som talat till mig om ministärombyte, förbehållit
mig att icke blifva påräknad. Jag bemyndigade honom
att, såsom han begärde, säga till hvem som helst,
att jag var alldeles främmande för hvad som förehades
i afsikt att åstadkomma en sådan förändring och ännu
mera för all önskan att själf träda in.

Landtmannapartiets endast af sparsamhetsskäl
föranledda försök att med anledning af tronombytet
få konungens civillista något nedsatt misslyckades
och likaså försöken att åstadkomma misstroendevota
af hela riksdagen mot ministären; därvid dock föga
fattades, att framgång vunnits för en plan att
förnärma Adlercreutz genom att neka begärdt anslag
åt en under justitieministerns omedelbara ledning
ställd lagbyrå och att i stället gifva anslag åt en
af honom oberoende lagberedning.

Till stöd härför åberopade man, liksom under min tid, 
regeringens fullkomliga overksamhet i lagstiftningen. 
Adlercreutz yttrade härom i första kammaren, att skäl kunde 
förefinnas för en fristående lagberedning endast i det fall, 
att man kunde tro riksdagens hetsighet att få lagförslag i 
alla möjliga ämnen framlagda därigenom skola minskas, ty 
lagbyrån kunde komma i en ställning att lik en jagad hind 
blifva nödgad för lifvets bevarande att framkomma med 
förslag hastigare än som med den mogna pröfningen läte sig 
förena. Alltid försvarade sig Adlercreutz vid riksdagarna 
manhaftigt och tvekade aldrig att återgifva lika skarpa hugg, 
som han fick. Någon sade om honom, att han var liten 
och modig som en vessla. Själfva Hamilton, som var van 
att behandlas med stor aktning och undfallenhet, syntes 
någon gång helt flat, då Adlercreutz knäppte till honom 
för hans pikar. Under öfverläggningen om sjöförsvaret i 
andra kammaren yttrade han, att det kunde vara regeringen 
tämligen likgiltigt, om Kongl. Maj:ts förslag väckt 
förundran hos en friherrlig ledamot af statsutskottet (Ericson) 
och icke förundran hos en greflig ledamot af samma utskott 
(Posse), såsom de yttrat, och med ringaktning betraktade 
regeringen äfven de af vissa ledamöter flera gånger gjorda 
försöken att framställa regeringen, såsom om inom 
densamma icke rådde fullkomlig öfverensstämmelse i grunderna 
för försvarsväsendets ordnande. Posse gaf emellertid icke 
tappt utan framhöll åtskilliga yttranden från regeringen, 
som han ansåg innehålla motsägelser, och sade, att han 
kunde trösta sig öfver dess ringaktning.

Då jag beklagade den hätska tonen i andra kammaren, 
svarade mig Adlercreutz, att det var endast de »besegrades 
sista vanmäktiga sprattlingar». Med sin oförskräckthet och 
sin naivitet gick han också tämligen helskinnad genom 
riksdagen oaktadt alla försök, som gjordes att rifva honom ihjäl.

Det var landtmannapartiet en god läxa att få erfara, 
att det ännu icke hade hela makten, icke ens i penningepungen. 
Något stäfjades måhända ock dess ifver för en 
ministärförändring af en aning, att en ministär Hamilton 
då kunde komma i fråga. För att göra en sådan omöjlig,
vidtogs emot honom den hårdhända opinionsyttringen att
utesluta honom ur riksgäldskontoret, hvars ordförande
han varit.

Med landtmannapartiets ledare förde jag jämte Ekman,
Stjernblad och Carlson enskilda underhandlingar
om kompromissprogrammet. Dessa ledare voro
mycket uppbragta öfver utgången af de gemensamma
voteringarna i anslagsfrågor och sade, att de icke
litade på första kammaren utan ville drifva igenom
grundskattefrågan vida radikalare medelst gemensam
votering och för sådant ändamål sammanbinda henne med
ett anslag. Jag afbröt då underhandlingarna. Sedan
ångrade de sig och började taga skeden i den vackra
handen.

Vid ett nytt sammanträde med våra vänner i första
kammaren medgafs att pruta ned de 40 åren för
afskrifningen till 33 1/3, och sedan öfverlämnades
saken åt statsutskottet, där både Ekman, Stjernblad
och Carlson voro ledamöter och där Carlson utvecklade
en utmärkt förmåga att förekomma, det icke alltihop
åter gick sönder.

I samma mån som utsikterna ökades för vårt parti
att komma till en uppgörelse med andra kammaren,
ökades också animositeten emot oss hos motståndarne
i den första, som voro ungefär lika talrika som
vi. Man kallade Ekman, Stjernblad och mig för <i>listen</i>,
<i>lättsinnet</i> och <i>godtrogenheten</i>. Jag var dock alldeles
icke dupe af mitt parti och gjorde nu samma erfarenhet
som under striderna om representationsförslaget,
att mina personliga sympatier till en öfvervägande
del följde mina motståndare, och jag tyckte mig
alltför väl märka, att åtminstone för Stjernblad var
hvad skåningarne och skaraborgarne ville viktigare
än grundsatserna. Men jag fann saken för viktig för
vårt lands hela politiska framtid för att icke till en
viss grad underkasta mig den känsla af förödmjukelse,
som jag tror nästan alltid vara förknippad med rollen
af en partichef, enär det, såsom det är sagdt, i
partier oftast är svansen, som styr hufvudet. Vid
detta tillfälle trodde jag mig göra den nyttan
att hindra hälften af
första kammaren att på nåd och onåd kasta sig i
landtmannapartiets armar och på samma gång slå en
brygga, på hvilken båda kamrarna möjligen kunde mötas.

Statsutskottets betänkande blef i hufvudsak
öfverensstämmande med vårt förberedande förslag. I
utskottets enskilda öfverläggningar var jag ett par
gånger adjungerad, men under det slutliga afgörandet
där var jag frånvarande på en resa till Göteborg
i bergslagsbanans angelägenheter. Redaktionen af
betänkandet ombesörjdes af Carlson, och det fordrades
hans smidiga penna för att lotsa sig fram emellan alla
svårigheter och olika meningar. Man har synnerligen
skarpt klandrat denna redaktion och bland annat
kallat den en »råttfälla», därför att den i fråga om
arméorganisationen lämnade rum för olika tolkningar. I
min tanke var detta klander alldeles orättvist, ty
det var icke möjligt att få ordalagen bestämdare,
om man icke ville låta hela saken falla. Man bör
ock ihågkomma, att statsutskottet icke var något
militärutskott och att, då här endast var fråga om
en skrifvelse till Kongl. Maj:t, det hade varit en
tvetydig förtjänst, om utskottet velat framställa en
bestämd militärorganisation. Utskottet utgick väl
från den förutsättningen, att Kongl. Maj:t skulle
finna indelningsverket kunna upphöra och arméen i
stället grundas på en utsträckt värnplikt, men de
närmare bestämmelserna härom måste i alla händelser
öfverlämnas till Kongl. Maj:ts pröfning. I afseende å
den finansiella sidan af saken, som egentligen föll
inom utskottets befogenhet, lämnade dess betänkande
icke något i fråga om tydlighet att önska.

Andra kammaren biföll, efter endast en förmiddags
sammanträde, utskottets förslag med 128 röster emot
54. I första kammaren debatterades betänkandet två
hela dagar, den 15 och 16 maj, därunder äfven jag
utvecklade min ståndpunkt; och slutligen voterades
emellan utskottets förslag och friherre Funcks
reservation, som gick ut på att grundskatterna skulle
oafkortade utgöras under 40 år, under hvilka en
sjettedel skulle hvarje år afsättas till bildande
af ett räntebärande kapital, som vid de 40 årens
slut skulle
motsvara grundskatternas värde; och då skulle
grundskatterna upphöra.

Utskottets mening segrade med 57 röster mot 54, som
afgåfvos för sistnämnda reservation; och därmed hade
1873 års kompromiss med knapp nöd kommit till stånd.

Min uppfattning af utgången uttalade jag ett par
dagar senare i ett bref till Sibbern sålunda: »I
själfva verket är det vunna resultatet icke mera än
fredspreliminärer mellan båda kamrarna, med oviss
utsikt till definitiv fred. Inbördeskrig inom första
kammaren är den beklagliga biprodukten; och för andra
gången har jag fått blifva hufvudföremålet för det
konservativa hatet. Om man afräknar talmannens och de
båda statsrådsledamöternas röster, som ej afgåfvos, så
lära 63 af ledamöterna varit emot förslaget och 62 för
detsamma, så att det endast varit en tillfällighet,
att ej resultatet blef motsatsen. Ställningen hade
då blifvit bekymmersam för regeringen. Nu har den
åtminstone en grund, hvarpå den kan försöka att
bygga i våra båda viktigaste frågor, försvaret och
grundskatterna. Kungen insåg också vikten häraf
och tvingade sina statsråd att yttra sig mera för
än emot. Hade de velat främja saken af hela sitt
hjärta, så kunde de nog hafva stärkt majoriteten med
20 röster. Då det gick ändå, är det kanske bättre för
dem att hafva varit neutrala, för att hafva händerna
fria till modifikationer, men nog utsatte de sig för
en stor fara att äfventyra sakens fall. Nu hänger
allt på om krigsstyrelsen har tillräcklig förmåga
att utarbeta ett antagligt arméförslag, därpå man
i allmänhet tviflar. -- Andra kammaren är förtjust,
och jag får därifrån uppbära så många tacksägelser,
som om jag ensam hade gjort alltihop.»

En öfvervägande allmän mening har, likasom de
hittills skrifna historiska arbeten öfver denna
tid, uttalat en sträng dom öfver detta 1873 års
riksdagsbeslut. Särskildt fick jag känna många
taggar. Gripenstedt sade mig dagen efter: »Du har
i går påtagit dig ett stort ansvar.» Jag har likväl
hört sägas, att han mot slutet af sin lefnad skall ha
yttrat, att han icke vidare så mycket ogillade det,
men med mig
talade han icke mera därom. -- Baron Funck skref
härom i ett bref, som finnes intaget i Möllers bok
om första kammaren : »Jag skulle ej för allt godt i
världen vilja dela det dryga ansvar, som den styrande
<i>trion</i> åsamkat sig.» Och mycket i samma anda fick jag
uppbära både offentligt och enskildt.

Många hafva trott sig anföra tillräckliga grunder
för sitt fördömande endast genom att stämpla detta
riksdagsbeslut med de båda slagorden <i>kompromiss</i> och
<i>köpslagan</i>. För min del tror jag, att samtidens dom
härom skall af framtiden ändras och att så i viss mån
redan skett. Jag har i riksdagen åtskilliga gånger
förfäktat den åsikten, att en kompromiss icke i
och för sig själf kan vara absolut förkastlig inom
politikens område utan att allt ankommer på hurudan
kompromissen är; och såsom exempel har jag anfört,
att hela vårt statsskick icke är något annat än
en kompromiss emellan de absolut monarkiska och
de republikanska styrelsegrundsatserna. Jag har
också citerat Macaulays ord, att »logiken tillåter
ingen kompromiss, medan politikens kvintessens är
kompromissen; man kan därför icke förundra sig öfver
att några af världens viktigaste och nyttigaste
politiska dokumenter äro de mest ologiska ting, som
någonsin äro skrifna». Man har velat gifva ordet
kompromiss den bemärkelse, att man kompromissat
med sitt eget samvete och medgifvit hvad som är
orättfärdigt; men i fråga om jämkning af intressen
finnes det icke alltid något, som är absolut rätt,
utan man måste nöja sig med hvad som är billigt.

Den <i>köpslagan</i>, som man lägger 1873 års kompromiss
till last, skulle bestå däruti, att man med
grundskatternas eftergifvande betalte bönderna
för det de utsträckt den allmänna värnplikten, som
drabbade andra än dem. Men härvid är att märka, att
den drabbade bönderna lika mycket som alla andra och
att någon orättvisa icke ligger uti att ålägga en
<i>allmän</i> värnplikt. Orättvisan skulle således ligga
i grundskatternas efterskänkande. I nästan alla
europeiska stater hafva funnits grundskatter, hvilka
lika mycket som de svenska iklädt sig egenskapen af
statens räntor,
och likväl har man i alla funnit det billigt och
riktigt att antingen på ett eller annat sätt utjämna
dem eller alldeles borttaga dem. Vid efterskänkandet
af skatter får man icke uteslutande fasthålla den
grundsatsen, att hvarje eftergift skall komma alla
skattdragande till del. Man får ock se till, huruvida
specialskatter och klass-skatter trycka alltför ojämnt
och huruvida icke eftergiften <i>medelbart</i> är nyttig
för det hela, om den än mest är till fördel för en
särskild näring. Mig föreföll det länge betänkligt
att röra vid grundskatterna, men vid 1873 års riksdag
var detta icke blott för mig utan för hela riksdagen
en öfvervunnen ståndpunkt. I första kammaren voterade
man alls icke, om grundskatterna skulle bibehållas,
utan om de skulle afskrifvas småningom under 33
år eller på en gång efter 40. Men var det nu ett
önskvärdt mål att på ett eller annat sätt aflyfta
grundskatterna, så var det väl icke mera orimligt att
aflyfta bördan af indelningsverket, som lika rättvist
eller orättvist tryckte dem, som minst trycktes af
grundskatterna; och i finansiellt afseende var det
visst icke obefogadt att taga dessa båda frågor i ett
sammanhang. Indelningsverket åter kunde icke aflyftas,
utan att man kom in på den militära frågan. Däremot
är det nog sant, att militärfrågan skulle kunnat
företagas utan att komma in på finansfrågan, om man
blott behöft tänka på den bästa arméorganisation
och icke på möjligheten att få den längre än på
papperet. Det hade man ock gjort vid flera föregående
riksdagar, men försöken hade misslyckats, och det
fanns icke den ringaste utsikt, att det framdeles
skulle lyckas bättre, om man icke på samma gång
gick böndernas, såsom de uppriktigt trodde, rättvisa
anspråk till mötes. Det är också svårt att helt och
hållet underkänna giltigheten af det resonemang, att
då knektekontrakten försäkra rust- och rotehållare om
frihet från all vidare utskrifning, det är orättvist,
att en stående armé skall utskrifvas, till hvilken
de skola lika med alla andra bidraga, utan lindring i
indelningsverket. Tvifvelsutan voro bönderna alltför
hårdnackade att stå på sin förmenta rätt, då det var
fråga om
fosterlandets försvar, men man kan säga, att det var lika
litet fosterländskt å andra sidan att hellre låta hela
försvaret ligga nere än underkasta sig villkoret för
dess förbättring, om än detta villkor var förenadt
med någon uppoffring.

En annan fråga är, om denna kompromiss verkat
skadligt eller nyttigt. Ofta har hela skulden för
försvarsfrågans stillastående blifvit kastad på
den »olycksaliga sammanblandningen» af två ämnen,
som icke hade något sammanhang. Men det har visat
sig, att upplösandet af sammanblandningen alls
icke har hjälpt. Jag har själf varit med om sådana
försök både 1877, då visserligen både lindringar
och ökad värnplikt af regeringen föreslogos men
utan att bifall till det ena gjordes beroende af
bifall till det andra, och 1880, då regeringen
framställde förslag endast till en värnpliktslag
utan ökade öfningar i fredstid; och svårligen lärer
väl någon på allvar tro. att försvarsfrågan blifvit
skyndsammare eller mera tillfredsställande löst, om
icke 1873 års kompromiss kommit emellan. Men däremot
torde kompromissen kunna tillerkännas den nyttan,
att en ganska viktig utveckling af försvaret just
på kompromissens grund blifvit vunnen vid 1885 års
riksdag. Utan den hade nog grundskatteafskrifningen
gått fortare men icke försvarsorganisationen; och
förhållandet emellan kamrarna hade blifvit, om icke
olidligt, åtminstone hämmande för utvecklingen i
andra riktningar. Löneförhöjningarna för de civila
ämbetsmännen och armébefälet hade t. ex. då efter
all anledning icke kunnat genomdrifvas.

Lika litet som jag ångrar min verksamhet för
representationsförändringen, lika litet ångrar jag
den del jag tagit i 1873 års kompromiss, ehuru jag
i denna vida mindre än i representationsförslaget
kunde göra min egen mening gällande.

<img></img>
</chapter>

<chapter name="Emellan riksdagarna 1873 och 1874">
<h2><small>EMELLAN RIKSDAGARNA 1873 OCH 1874.</small></h2>
<h2><small><small>--</small></small></h2>

I början af mars 1873 hade prins August aflidit,
och jag fick i uppdrag att förvalta änkehertiginnan
Tereses affärer, med den mest obegränsade fullmakt
att ställa allt så som jag ville, utan att fråga
någon. Jag kom då under fund med huru svårt det är
att med någon sparsamhet ordna en kunglig persons
hushållning, ty det var med största svårighet jag
kunde bringa ned den ensamma prinsessans årliga
utgiftsstat till 70,000 kronor, däraf dock 10,000
åtgingo till pensioner, ärfda till större delen efter
drottning Desirée. Att afsätta hofmän, kassörer,
kammarfruar och lakejer var just icke något nöje,
då de själfva ville stanna kvar och hade kungliga
gynnare; men reduktioner måste ske. -- Till följd
af detta uppdrag kom jag att stundom få samtala
med kungen, som då äfven inlät sig på politiken,
hvilket han förut sällan gjort med mig, sedan han
blef kung. Efter ett par år undanbad jag mig denna
rätt besvärliga och lönlösa befattning, som sedan
uppdrogs åt en särskild hofmarskalk.

Kröningen förrättades under riksdagens sista dagar,
därvid jag fick sätta kronan på drottningens hufvud,
och festerna pågingo samtidigt med att kompromissen
ventilerades i kamrarna. Såsom alltid kunde man nu
iakttaga det för Sverige hedrande draget, huru samma
personer kunde ena stunden på dagen vara inbegripna
med hvarandra i de hetsigaste politiska strider
och den andra uppträda såsom de välvilligaste
umgängesvänner.

<h2><small><small>--</small></small></h2>
Jag hade på våren blifvit vald till preses i
vetenskapsakademien för ett år och fick såsom sådan
till åliggande att författa en minnesteckning öfver
Hans Järta. Justitierådet Södergren, som var Järtas
hängifne beundrare, hade med stor flit och möda
samlat allt af hvad Järta tryckt och skrifvit, som
kunnat åtkommas, och bundit det tillsammans i nio
digra volymer. Jag besökte nu min gamle politiske
motståndare och frågade honom, om han ville tillåta
mig att ösa ur denna rika källa, och med den mest
förekommande välvilja erbjöd han mig att medtaga
hela samlingen till Skåne, där jag under sommaren
undangjorde en stor del af arbetet. Vid mina resor
till Göteborg i bergslagsbanans affärer uppsökte
jag också Hans Järtas son, f. d. hofrättsrådet
Fredrik Järta för att erhålla materialier till
minnesteckningen. Han bodde i Alingsås men begagnade
nu baden i Marstrand, där jag träffade honom. Jag
hade förut varit bekant med denne utmärkte och högst
intressante man, men genom den närmare beröring,
hvari vi nu kommo till hvarandra, uppstod oss emellan
en verklig vänskap, som tog sig uttryck i en liflig
brefväxling, hvilken jag nu äger hel och hållen,
sedan jag efter hans död återfått mina egna bref,
dem jag förvarar tillsammans med hans.

Såsom ledamot i Svea hofrätt hade han gjort sig
känd såsom en ovanligt framstående jurist och hade
med lätthet, om han så önskat, kunnat få en plats i
Högsta domstolen. Högt uppburen i Stockholms förnäma
värld, hade han där varit en mycket anlitad juridisk
rådgifvare och utredningsman i rika sterbhus. Han
hade gjort sig en icke obetydlig förmögenhet och
med ett uppöfvadt sinne för konst för jämförelsevis
ringa penningar förvärfvat dyrbara samlingar af
gamla taflor och konstsaker, framför allt porsliner,
hvaraf i Sverige vid den tiden funnos så rika förråd
af oförstådt värde. Han hade köpt ett litet hus vid
Jakobsgatan, där han i en smakfullt anordnad våning
mottog utvalda af den högre societeten och corps
diplomatique. Under somrarna besökte han Karlsbad,
Paris och andra utrikes orter. Beskow satte honom så
högt såsom stilist och litterärkritiker, att han
ofta sade, att om han endast kunnat förmå Järta att
utgifva en enda skrift, skulle han föreslagit hans
inväljande i svenska akademien; och hans konversation
var lika kvick som hans omdömen träffande.

Ett tu tre ledsnade han vid stockholmslifvet och slog
sig ned i Alingsås, där han köpte ett af stadens
bättre hus och en park, som han sedan skänkte till
staden. Här uppsatte han sina konstskatter i öfre
våningen och sitt bibliotek i den nedre, där han
höll sig inkrupen såsom i ett skal under största
delen af året. Han sade sig trifvas förträffligt
och hade ingenting annat emot Alingsås, än att hans
umgängeskrets var för stor (tre personer). Men han
var därför icke alldeles afstängd från den öfriga
världen. Han satt såsom en spindel i medelpunkten
af ett korrespondensnät, hvars trådar sträckte sig
åt alla håll, så att få voro bättre underrättade
än han om allt hvad som tilldrog sig när och
fjärran. Manderström skref till honom många år minst
en gång i veckan, Beskow, Adelsvärd, minister i Paris,
hans bror August, minister i Wien och sedan i
Berlin, Karl Wachtmeister i London och Köpenhamn
och hans kusin Hochschild voro hans ordinarie
korrespondenter. Dessutom strömmade till honom bref
från många ungdoms-, affärs- och hofrättsvänner. På
hans äldre dagar, då korrespondensen med mig började,
minskade likväl något den öfriga frekvensen.

Nästan hvarje år drack han brunn i Karlsbad och
badade i Marstrand. Där var han åter den forne Järta,
som glad och sällskaplig deltog i alla nöjen och
var öfverallt gärna sedd. Sådan såg jag honom ock i
Göteborg, dit han ett par gånger följde mig.

Af Fredrik Järta erhöll jag icke allenast värdefulla
bidrag till minnesteckningen öfver hans fader, utan
han hjälpte mig ock att granska utkastet därtill,
när jag fick det färdigt. Äfven Södergren läste det
på min begäran och gjorde sina anmärkningar.

Då Manderström dog i augusti 1873, skref mig Järta
till, att han nästan kommit till det beslut att
förstöra alla hans bref under en förtrolig nära
tjuguårig korrespondens,
hvarigenom ett och annat af allmännare värde väl
skulle gå förloradt men på samma gång mycket,
som aldrig borde komma längre än inom det första
förtroendet. Jag skyndade mig att häremot göra en
insaga och yttrade, att om alla Manderströms bref
finge samma öde, skulle jag nästan vara färdig
att tillstyrka detsamma. Men då Henning Hamilton
hade deponerat i allmän vård en samling bref från
Manderström och jag hade anledning tro, att äfven
andra vilsekomna bref från honom förvarades, hvilka
skulle kunna bidraga att sätta honom i en ofördelaktig
dager, ansåg jag angeläget för hans minne, att så
mycket som möjligt af hans korrespondens skulle i
händelse af behof kunna framvisas. Med kännedom om
huru hastigt han följde ögonblickets ingifvelser
och huru ofta han »for ut» i tal som skrift, ansåg
jag möjligt, att ett och annat utplockadt bref skulle
kunna skada hans minne, men däremot var det min
öfvertygelse, att om <i>alla</i> hans bref komme fram, så
skulle redligheten i hans karakter icke kunna sättas
i fråga; och om där kunde spåras någon dubbelhet,
så skulle det visa sig, att den härledde sig från
begäret att ställa till rätta och ej att göra skada.

Järta lofvade, att då han slutligen genomgick
hvarje skrifvelse, skulle han pröfva, om den
borde bibehållas. Men svårigheten var att ämnena i
Manderströms bref, liksom i hans lifliga samtal,
förekommo i sådan blandning, att hvad som kunde
vara af värde att bevara, omedelbart föregicks
eller efterföljdes af ett helt annat slags notiser
och omdömen, som lofligen kunde yttras under
brefhemlighetens skydd men som aldrig borde komma
längre. För öfrigt skref han, att Manderström,
som var uppfostrad i de gamla diplomatiska
traditionerna, sorgfälligt höll på <i>sekretessen</i> i
utrikesdepartementets förhandlingar. Några reflexioner
och uppgifter af icke hemlig natur förekommo stundom
men ingenting, som kunde tjäna till historisk
upplysning eller vindikation om hans egen offentliga
verksamhet t. ex. i danska frågan, hvaremot han om
inre angelägenheter varit mindre förbehållsam.
Från Gösta Posse hade jag på hösten åtskilliga bref,
däruti han enligt uppdrag af fyra andra personer,
hvilka han icke fick namngifva men bakom hvilka stodo
som en sluten trupp omkring 140 representanter,
ville utforska, »huru långt jag tålde kallt
stål». Han ställde i utsikt för mig, att jag skulle få
situationen i min hand och spela den mest framstående
roll, om jag ville acceptera deras program, som
i mer eller mindre tydliga ord gick ut på att icke
bevilja några löneförhöjningar åt ämbetsmännen, förrän
genom ett förenkladt skattesystem och ett förbättradt
arbetssätt en mängd tjänster kunde afskaffas, och att
alla anslag till arméen skulle begränsas inom det då
utgående beloppet 20 millioner, åtminstone till dess
indelningsverket och grundskatterna voro upphäfda.

Jag svarade, att jag alls icke tålde något kallt
stål och att jag icke ville deltaga i något program
för den kommande riksdagen, förrän jag sett hvad
regeringen komme att framställa. Härmed var Gösta
Posse mycket missnöjd och framhöll de stora inre
olyckor, som hotade oss, därvid mycket kunde komma
att bero på uppträdandet af mig, som därför hade ett
större ansvar än någon annan i landet.

Gösta Posse, med hvilken jag från ungdomen varit
bekant, hade ett äregirigt lynne, ehuru han ofta sade
sig vara uppledsen vid politiken, och han spelade,
en icke obetydande roll, mest bakom kulisserna, såsom
en landtmannapartiets målsman i första kammaren, om
än denna roll icke var af fullt så stor betydelse,
som han själf trodde och utgaf.

Han var i början en anhängare till
representationsförslaget och satte till och med i
fråga att för den afgörande riksdagen arbeta för
att samla ihop den själfständiga adeln till ett
mäktigt parti, som skulle understödja reformen. Han
sade mig dock uppriktigt, att han då ville blifva
min högra hand -- till den vänstra dugde han icke --
men tog ej illa, att jag i afseende härpå ej kunde
ingå någon förpliktelse. Tvärt om tackade han mig
på det varmaste, för det jag på hans fråga, om jag
ansåg honom lämplig för högre politiska värf, därpå
svarat ett ärligt nej.
Vid representationsförslagets afgörande på riddarhuset
uppträdde han emot detsamma, emedan det ej innehöll
garantier för ett konservativt element och försvagade
konungamakten. Härom hade han förut underrättat mig,
likasom han offentligen tillkännagaf, att hans åsikt
blifvit förändrad. Han intog dock alltid sedermera
en vänskaplig ställning till mig och erbjöd mig
vid mångfaldiga tillfällen sina bona officia. Det
hufvudsakliga syftet med alla hans bref och besök
tycktes emellertid vara att på förhand få veta,
hvad jag tänkte göra, i all synnerhet de tider, då
jag satt i regeringen; och då jag icke var benägen
att häruti gå honom till mötes, gjorde han ständigt
nya försök att afpressa mig bekännelser med en
enträgenhet, som nästan kom mig att utbrista om honom,
som Manderström yttrade om en annan efterhängsen,
att han plågat mig värre än satan plågade Job. Jag
har sällan och ogärna varit ohöflig, men slutligen
förlorade jag tålamodet och skref till honom,
att då vår fleråriga korrespondens ej ledt till
något resultat, hemställde jag, att densamma måtte
upphöra. Härpå tackade han väl för nådigt straff
och sade sig skola ställa sig min befallning till
efterrättelse, men det dröjde icke två månader,
förrän han åter kom med en förfrågan, på uppgifvet
uppdrag af några framstående landtmannapartister,
om han finge framlägga ett förslag för mig oaktadt
det munlås, jag satt på honom, hvilket han hoppades,
då munlåset ju gällt honom personligen men det nu
vore fråga om <i>sak</i> och icke om <i>person</i>.

Härpå svarade jag, att sedan vi kommit öfverens
att upphöra med all politisk korrespondens, syntes
det mig besynnerligt, att han ville börja å nyo
på den grund, att det nu skulle gälla sak och icke
person. Jag frågade, om hans föregående bref då hade
afsett person och icke sak, samt sade, att jag hade
svårt att föreställa mig, att framstående män inom
landtmannapartiet skulle anse sig behöfva genom
Posse framställa en förfrågan, huruvida jag skulle
vilja från dem mottaga ett meddelande i ett eller
annat ämne.
Detta hjälpte för nära ett år men icke längre. Nu
skref han och bad mig säga uppriktigt, om munlåset
ännu ägde gällande kraft. Han hade nämligen på den
sista tiden kommit till visshet om att hämnden på mig
för decemberdagarna arbetade lifligare än någonsin
men från ett helt annat håll än det, som var honom
närmast; och om munlåset blefve upphäfdt, ville han
tala öppet med mig härom. Detta var i juli 1878.

Mitt svar härå blef, att jag icke var så blind,
att jag icke märkte, att åtskilliga krafter voro
i rörelse emot mig, men då jag icke ämnade låta
sådant inverka på mitt handlingssätt, var jag icke
synnerligen nyfiken att därom få veta mera, än hvad
som lades i uppenbar dager. Munlåset hade jag satt på
mig själf och icke på Posse. Han finge gärna skrifva,
blott jag sluppe svara.

Äfven i afseende på Gösta Posse har det inträffat
såsom med flera andra, att jag fått en bättre
tanke om honom efter döden än förut. Då jag efteråt
genomläst de bref från honom, som jag har i behåll,
har jag sett såsom en röd tråd genomgå dem en
önskan, att jag skulle komma till godt förstånd till
landtmannapartiet, och denna önskan ser ut att vara
ärligt menad, om han än ville hafva sin del däri
såsom biprodukt erkänd.

<img></img>
</chapter>

<chapter name="1874 års riksdag och ministerkris">

<h2><small>1874 ÅRS RIKSDAG OCH MINISTERKRIS.</small></h2>
<h2><small><small>--</small></small></h2>

Denna riksdag ingaf mig redan före sin början
en känsla af otrefnad. Jag hade vid föregående
riksdag uppträdt såsom ett slags partichef för de
s. k. skåningarne, ehuru det uttryckligen skett under
förbehåll, att programmet icke skulle omfatta något
annat än de båda stora frågorna om indelningsverket
och grundskatterna samt att jag i allt annat ville
vara obunden. Nu önskade emellertid denna sida,
att en fastare organisation af partiet skulle
tillvägabringas och att man, efter föregående
enskilda öfverläggningar, skulle i snart sagdt
alla frågor underkasta sig flertalets beslut vid
omröstningar i kammaren. Icke utan skäl framhöll
man, huru landtmannapartiet i andra kammaren just
från ett sådant förfarande hämtade sin styrka. För
min del ville jag å ena sidan gärna verka för att
sammanhålla partiet i de båda stora frågorna, men å
andra sidan ville jag icke binda mig vid något program
för andra ärenden och allra minst vid ett program, som
hufvudsakligen gick ut på att bilda ett mäktigt parti,
som man borde följa men som, så vidt jag visste, icke
uppställt något program i sak utan borde handla efter
sig företeende omständigheter, så framt icke innersta
meningen var, såsom jag misstänkte, att åstadkomma en
ministärförändring. Jag afböjde därför ganska enträgna
uppmaningar att sätta mig i spetsen för partiet och
höll särskildt fram, att jag skulle anse för en stor
oklokhet att frambringa en ministerkris, innan man
ännu sett regeringens under utarbetning varande
förslag till arméorganisation, samt att jag i ingen
händelse vore att påräkna för en rekonstruering
af konseljen.

Då det sådant oaktadt af tidningarna utspriddes,
att jag stod i spetsen för ett oppositionsparti,
som ville störta ministären, riktigt längtade jag
efter ett tillfälle att få visa, huru ogrundad denna
uppfattning var. Mera än ett sådant erbjöd sig snart.

För att åt den påtänkta nya arméorganisationen gifva
samma orubblighet, som indelningsverket äger enligt
80 § regeringsformen, hade regeringen föreslagit
ett tillägg till samma §, af det innehåll, som
nu finnes däruti intaget. Många i första kammaren
hyste emot detta förslag betänkligheter och funno
det icke nog betryggande, om icke däruti bestämdt
utsades, att alla till arméen gifna anslag skulle
vara fastslagna under samma skydd som själfva
arméorganisationen och således icke kunna ändras af
riksdagen utan konungens samtycke. Jag delade icke
dessa betänkligheter utan talade för bifall till den
kungliga propositionen. Motståndet kom egentligen
från det konservativa hållet, och utskottets utlåtande
blef återremitteradt.

När saken åter kom in till kammaren, beslöt
Adlercreutz att göra den till en kabinettsfråga,
hvilket den i min tanke alldeles icke förtjänade,
i synnerhet som förslaget med lätthet skulle kunnat,
med någon jämkning, framläggas till nästa riksdag,
utan att denna grundlagsfråga därigenom blifvit
senare bragt till slutligt afgörande, än om den
nu antagits att hvila. Härvid förekom också den
besynnerligheten, att det var den regeringsvänliga
sidan af kammaren, som opponerat sig emot förslaget;
och utgången kunde därför svårligen komma att utgöra
något tillförlitligt uttryck vare sig af kammarens
förtroende eller misstroende. Emellertid ansåg
sig Adlercreutz säker om bifall, sedan Ehrenheim,
som vid första tillfället talat emot förslaget,
nu lofvat att understödja det för att icke bidraga
till en ministerkris. Adlercreutz framställde i sitt
yttrande icke så tydligt sin afsikt, att alla fattade
hela innebörden af hans ord. »Om
nu ett afslag», sade han, »blefve kammarens beslut,
skulle väl då regeringen, eller åtminstone jag för min
del, kunna fortsätta arbetet på en ny organisation
af försvarsverket i den angifna riktningen, eller
skulle regeringen afbryta arbetet på en sådan
organisation, fastän icke det ringaste däraf ännu
blifvit för riksdagen synligt eller underställdt dess
bepröfvande?»

Flera talare, med Hamilton i spetsen, fortsatte sitt
yrkande om afslag och sade sig antaga, att regeringen
icke kunde taga detta illa, då därigenom endast
afsågs att bereda större fasthet åt det förslag,
som väntades.

I voteringen afslogs regeringens förslag med 46 röster
mot 43.

Detta nederlag tillfogades Adlercreutz hufvudsakligen
af dem, som mest voro hans vänner. Skåningarne, liksom
jag, röstade med honom, dock lära ett par af dem
hafva kastat om, då de af Adlercreutz' yttrande fingo
förhoppning, att en ministerkris möjligen skulle kunna
utan vidare besvär framkallas. Stjernblad tackade Gud,
att han motstått denna frestelse.

Jag hade erhållit kallelse att efter plenum
inställa mig hos kungen. Han sade, att han ville
hafva ställningen klar. Att andra kammaren ville
hafva en ministärförändring, visste han; och om
den första ville det också, vore han färdig att
göra ett ombyte; men ville den icke, så fordrade
han. att den skulle understödja ministären, som nu
komme att välja någon fråga, uti hvilken den skulle
begära ett förtroendevotum. Utgången däraf skulle
bestämma konungen. Fölle ministären, fordrade han,
att jag skulle gå in. Jag svarade, att jag skulle
obetingadt hafva tillstyrkt, att ministären finge stå
kvar till nästa riksdag, om icke dagens händelse i
första kammaren möjligen förändrat ställningen, därom
väl Adlercreutz själf komme att gifva sin förklaring,
men att jag icke kunde tänka mig någon kombination,
uti hvilken jag under nuvarande förhållanden kunde
eller borde gå in, samt förklarade bestämdt, att
jag icke ginge in med Arvid Posse, hvilket tycktes
förvåna kungen. Vårt samtal
afbröts nu, då Adlercreutz anmäldes, och kungen
ville höra hvad han hade att säga, och det var,
att han begärde sitt afsked.

Dagen därpå var Lagerbjelke uppkallad. Jag har
anledning tro, att han rådt kungen att skicka efter
Posse och Stjernblad, för att, utan att kasta
sig i deras armar, höra sig för huru de skulle
vilja ställa till, om de finge råda. De voro ock
en dag senare tillsammans uppe hos kungen, som,
efter hvad Stjernblad berättade, sagt, att så
snart statsregleringen var slut, skulle han taga
sitt parti. Men jag misstänker, att kungen äfven
sagt dem, att de icke kunde räkna på mig; ty jag
bestormades efteråt med böner, att jag icke skulle
säga nej. om jag kom i fråga. Tornérhjelm uttalade
nog den innersta tanken, då han sade till mig: »Du
måste gå in för att representera moralen och Possen
för att representera skickligheten.»

Min uppfattning af ställningen uttalade jag i ett
bref till Sibbern af den 15 mars, hvaraf jag här
meddelar ett utdrag: »Emellertid är första kammarens
öfvervägande majoritet så uppskrämd och rädd att
få en landtmannaministär, att regeringen hädanefter
sannolikt kommer att vinna alla voteringar. Det har
hela tiden varit skåningarnes stora misstag, att de
trott sig äga majoritet i första kammaren, därför att
de tillhört majoriteten i fråga om en enda stor sak,
nämligen grundskatterna och indelningsverket. Det
säkra är, att jag icke skulle tillsammans med Posse
reda mig i första kammaren; långt bättre utan Posse
i andra kammaren. Men äfven om jag kunde påräkna
majoritet i båda kamrarna, skulle jag finna det
under min värdighet att gå in i konseljen med en
kollega, som uttalat sig i snart sagdt alla frågor
såsom riksdagsman på ett sätt, som vore omöjligt att
vidhålla för hvilken regering som helst. Men det är
alldeles icke för min skull utan för sin egen, som
skåningarna vilja ha in mig, och långt hellre se de,
att jag säger nej, än att jag går in utan Posse. Det
har också bjudits mig att gå in i Adlercreutz' ställe
med bibehållande af den gamla konseljen, d. v. s. en
af dess medlemmar har
slagit fram detta såsom af sig själf. Men jag
afböjde äfven detta bestämdt. Äfven om jag finge
alldeles fria händer, vet jag icke, huru jag nu
skulle kunna sammansätta en ministär, som icke
afgjordt komme att stupa strax vid nästa riksdag,
då ett arméförslag skulle framläggas. Ett förslag
finnes nu uppgjordt. som är stämpladt såsom godt af
en generalskommitté. Det lärer taga sig godt ut ur
militärisk synpunkt, men ingen finansminister skulle
kunna lägga fram en statsreglering med tillräckliga
medel för dess genomförande. Det hela är ju då blott
ett spektakel. Men att komma fram med ett sämre
ur militärisk synpunkt skulle sätta hela första
kammaren i harnesk. Konsten är nu blott att söka en
modus vivendi till dess man får nya val efter nästa
riksdag. Första kammaren blir nog då så purifierad
från de orimliga, att sedan ett samarbete med andra
kammaren kan blifva en möjlighet.»

Den 20 mars blef jag åter efterskickad af kungen,
som sade, att han, efter att hafva samtalat med
framstående personer af olika politiska tänkesätt
och efter moget öfvervägande, kommit till den
öfvertygelsen, att en större förändring af konseljen
borde ske och att han därför vände sig till mig för
att därmed hjälpa honom. Af de nuvarande rådgifvande
önskade han behålla några, men i öfrigt ville han
lämna, mig fria händer att föreslå, ehuru alla hade
sagt honom, att det vore en politisk nödvändighet
att taga in Arvid Posse för att köpa fred med andra
kammaren, äfvensom troligen Stjernblad och Karl
Ekman ur den första. Då jag började framställa mina
betänkligheter, fordrade han, att jag icke genast
skulle gifva mitt svar utan därpå betänka mig några
dagar och därunder samtala med dem jag önskade.

Under de följande dagarna kommo Lagerbjelke
och Hamilton hvar för sig till mig på konungens
uppdrag. Lagerbjelke ansåg, att nu erfordrades en
koalitionsministär och att därför, jämte Posse ur
andra kammaren, måste tagas någon ur det motsatta
lägret för att försona första kammaren och att endast
med mig vore det möjligt att
åstadkomma en sådan koalition. Han bad mig åtminstone
tala med Arvid Posse, som han trodde skulle afgifva
lugnande försäkringar.

Hamilton föreslog också Posse jämte mig och
Stjernblad<footnote>Felaktigt Stjärnblad i orginalet</footnote> eller Ekman med flera mindre utpräglade
politici. Måhända skulle hans ord på mig haft större
verkan, om jag icke hade hört, att han sagt åt andra,
att nu måste man ha in en landtmannaministär, ty
nu kunna vi knäcka den genast, men om den dröjer,
kunna vi kanske icke sedan rå på den, och jag antog,
att han sannolikt icke skulle mycket sörja, om jag
vore med i denna ministär, när den knäcktes.

Jag kände mig för hos Ehrenheim och andra af
första kammarens majoritet, för hvilka jag hade
förtroende, och kom däraf till den mest bestämda
uppfattning, att om jag ginge in utan Posse kunde
jag påräkna understöd, utom i frågorna om arméen och
grundskatterna, men med Posse vara lika säker om den
häftigaste opposition från första kammaren.

Mina personliga vänner, såsom Lagerstråle och
Carleson, afrådde mig också på det ifrigaste från
att gå in i en ministär tillsammans med Posse.

Med skåningarne talade jag icke, dels emedan jag
visste förut hvad de tänkte och dels därför, att jag
var besluten att icke nu gå in med dem. Icke därför,
att jag hade någon personlig ovilja mot Posse, hvars
raska och öppna väsende tvärt om alltid varit mig
sympatiskt. Jag insåg också väl, att hans förmåga
och förbindelser kunde vara till stort gagn, och jag
fruktade icke, att han i konseljen skulle vidhålla
de alltför långt gående åsikter han såsom partichef
förfäktat. Men jag ansåg honom omöjlig för det hat,
han ådragit sig hos de ledande i första kammaren
och snart sagdt hos hela ämbetsmannaståndet. Hans
inkallande i konseljen skulle dessutom innefatta
ett helt landtmannaprogram, och under ett sådant
ville jag alldeles icke sätta mitt namn, då däruti
ingingo alltför många punkter, i hvilka jag hyste
andra åsikter; och de lifsfrågor däruti, till hvilkas
framgång äfven jag ville bidraga, ansåg jag helst
böra genomföras af en regering, som hvarken handlade
eller kunde misstänkas handla endast ur ett partis
synpunkt, därvid möjligen lämnande det helas bästa
mer eller mindre ur sikte.

Af Oskar Björnstjerna, till hvilken jag också vände
mig, erfor jag, att han icke ansåg ministärens
ställning ohållbar, oaktadt det streck Adlercreutz
spelat den, och förmodade, att om kungen så önskade,
skulle den kunna komplettera sig inifrån eller
utifrån.

Ännu viktigare än alla personliga betänkligheter
var för mig den så ytterst olägliga tidpunkten
för ett ministärombyte. Jag har i juli samma år
i Möllers biografiska skisser om 1867 års första
kammare härom skrifvit följande: »De förslag till
arméorganisation och grundskatternas afskrifning, som
regeringen lät utarbeta, voro ännu icke färdiga, och
ingen möjlighet fanns att beräkna, huru de skulle af
allmänna tänkesättet mottagas. Innan meningarna hunnit
sammanjämka sig, kunde intet förslag påräkna båda
kamrarnas bifall. Det var nämligen alldeles påtagligt,
att af den ringa majoritet, som biträdt riksdagens
skrifvelse om indelningsverkets och grundskatternas
upphörande men endast i sammanhang med antagandet af
ett mera betryggande försvar, ställde vida flera,
än som behöfdes för att förvandla majoriteten till
minoritet, så höga anspråk på detta försvar, att de
af andra kammaren icke skulle godkännas. Att erhålla
någon klarhet om hvad en gång stode att vinna syntes
knappt möjligt, förrän ett förslag blifvit diskuteradt
och fallit. Men förkastandet af regeringens förslag
i så viktiga ämnen kunde lätt framkalla en ny kris,
och denna var på intet sätt aflägsnad genom den
nu inträffade.»

Efter samvetsgrant öfvervägande afgaf jag den
23 mars till konungen det svar, att redan i den
omständigheten, att konseljen icke begärt sitt afsked,
låg för mig en tillräcklig anledning att svara nej,
då hvarken kungen eller jag ville, att jag skulle gå
in med den gamla i öfrigt oförändrad. Men oberäknadt
detta hade jag redan haft tillfälle yttra,
att jag icke ville gå in i konseljen tillsammans
med ledaren för landtmannapartiet, hvilken ju
skulle inkallas icke för hvad han kunde blifva
utan för hvad han varit. Första kammaren skulle
däraf retas till ytterlighet och andra kammaren
skulle svika Posse, så snart han öfvergaf någon del
af dess program. Mitt råd vore därför, att kungen
förordnade statsrådet Berg att tillsvidare förestå
justitiedepartementet. Om allt sedan gick sin gilla
gång, så kunde statsministersplatsen mot riksdagens
slut tillsättas med honom eller någon annan. Ginge
det åter så, att alla, äfven rådgifvarne, insåge
nödvändigheten af en ny ministär, vore en sådan då
lättare att åstadkomma än nu.

Kungen vidhöll dock sitt kraf på mig och antydde, att
då jag var fader till representationsförändringen,
vore det min skyldighet att gå in i ministären, när
det behöfdes. Jag skulle komma att stå till svars för
mitt nej, icke blott för honom utan för hela landet,
ty han ämnade sätta in i Posttidningen, att han
enträget uppmanat mig och gifvit mig fria händer men
att jag ändå vägrat. Jag erkände, att jag icke hade
rätt att häremot för egen del göra någon invändning,
men vågade hemställa, om sådant icke kunde försvåra
möjligheten att få behålla den nuvarande ministären,
om detta slutligen skulle befinnas vara det bästa,
samt om icke ett officiöst uttalande af kungen i
detta fall skulle uppfattas såsom ett erkännande af
parlamentarismen. Kungen svarade, att han nog skulle
veta att skrifva försiktigt, och därpå skildes vi.

Aftonen därpå innehöll Posttidningen följande: »Sedan
h. ex. herr justitiestatsministern Adlercreutz,
såsom bekant är, till H. M. konungen öfverlämnat
sin underdåniga afskedsansökan, lärer H. M:t till
presidenten i Svea hofrätt, friherre L. De Geer,
med afseende å dennes särskilda ställning till
den nuvarande representationen och hans omfattande
kännedom om personer och förhållanden inom riksdagen,
framställt sin önskan, att herr friherren måtte
emottaga herr Adlercreutz' plats inom konungens råd,
samt därvid förklarat sig vilja, så vidt möjligt,
tillmötesgå de
framställningar, hvilka friherren i följd af detta uppdrag
kunde finna sig föranlåten att göra. Friherre De Geer
skall emellertid hafva afböjt emottagandet af det
honom sålunda erbjudna justitiestatsministersämbetet.»

När skåningarne i första kammaren fingo reda
på mitt afslag, tillkännagåfvo de sitt skarpa
ogillande. Stjernblad förde ordet och sade, att
jag störtade hela partiet ned i ett ohjälpligt
fiasko. Jag erinrade, huru jag under hela den
föregående riksdagen, liksom vid denna, predikat
för dem att icke röra vid ministären, förrän de fått
se dess förslag om arméen och grundskatterna, samt
att de i intet fall kunde räkna på mig. Stjernblad
menade, att de trott mig tala så endast af personlig
obenägenhet att åter träda fram men att de alltid
hoppats, att jag skulle gifva vika, när det gällde,
hvilket i alla fall var min skyldighet såsom
representationens upphofsman. Härpå genmälte jag,
att det icke var mitt fel, att de ej trott på mina
ord. som de nu fingo se varit allvarligt menade;
och hvad min skyldighet beträffade, frågade jag, om
den nuvarande situationen efter deras uppfattning
var riksdagens eller ministärens fel. Stjernblad
svarade obetingadt: Ministärens. Nåväl, frågade jag,
är jag då skyldig att ansvara för både riksdagens
och ministärens alla fel?

Dagen efter min vägran skickade kungen efter
Ludvig Almqvist och anmodade honom att blifva
Justitiestatsminister. Huru fria händer han fick,
vet jag icke, blott att han icke svarat absolut nej
och omedelbart därefter trädt i underhandlingar med
Posse och Stjernblad. De båda sistnämnda reste kort
därpå till Skåne öfver påsk, i den tro att vid sin
återkomst finna allt klart för sitt inträde.

Samma dag, som Almqvist erhöll sitt uppdrag, hade
emellertid ställningen i kamrarna ytterligare
tillspetsat sig. Statsutskottet hade föreslagit
indragning af ett belopp i kommersekollegiets anslag,
som motsvarade presidentslönen. Bergström opponerade
sig häremot och bestred riksdagens rätt att göra
en sådan indragning på ett ordinarie anslag. Han
förklarade i båda kamrarna, att om ett sådant
riksdagens beslut skulle af honom för konungen anmälas,
skulle han häfda kronans prerogativ och tillstyrka,
att Kongl. Maj:t med ogillande af beslutet måtte
anbefalla statskontoret att fortfarande uppföra
anslaget till Kongl. Maj:ts disposition.

Härtill svarade Karl Ekman: »Då ett sådant yttrande
här blifvit fälldt, vill jag icke draga i tvifvel,
att herr departementschefen skulle tillstyrka en
dylik åtgärd; men hvad jag högeligen betviflar, det
är att statskontoret skulle kunna verkställa en sådan
Kongl. Maj:ts befallning. Är ett anslag en gång af
riksdagen bestämdt, tror jag icke, att statskontoret
kan göra någon ändring däri.»

Af detta yttrande gjordes ett förskräckligt väsen. Man
ansåg, att Ekman hade predikat uppror. Han hade dock
hvarken sagt eller menat, att statskontoret skulle
<i>vägra</i> att lyda, utan endast, att det icke skulle <i>kunna</i>
verkställa en sådan befallning. Emellertid utmålades
detta såsom ett attentat emot konungen och användes
både hos första kammarens majoritet och hos kungen
för att göra Ekman omöjlig såsom ministerkandidat,
ehuru han utom all fråga var den största förmågan
inom hela det s. k. skånska partiet, hvilket han
äfven ofta modererade i dess framfart.

Jag understödde Bergström i kammaren och motsatte
mig nedsättningen af anslaget, hvilket eljest icke
synnerligen väl lämpade sig för att häfda de ordinarie
anslagens oantastlighet, enär dels presidentsämbetet
icke på länge varit tillsatt eller var ämnadt att
tillsättas, och dels nedsättningen icke var större än
de dyrtidstillägg, som gifvits åt kommersekollegium
men icke tillhörde den ordinarie staten.

Första kammaren afslog med 4 rösters pluralitet
statsutskottets förslag, som däremot med stor
majoritet antogs af den andra och slutligen segrade
i gemensam votering.

Vid bibelsällskapets sammankomst, onsdagen före
påsk, tog mig kungen afsides och sade till min
öfverraskning, att då jag visste, att underhandlingar
varit inledda med Almqvist, ville han underrätta
mig, att han fann det nedsättande för den kungliga
värdigheten att vända sig till
personer, hvilka gjort ett sådant ingrepp på
konungamakten som indragning af presidentslönen i
kommersekollegium, och att han därför nu beslutat att
bibehålla sin gamla konselj. Jag skattade mig lycklig
att icke hafva inlåtit mig i aftal med personer, till
hvilka jag i sådant fall nu måste gått med återbud.

Härefter inleddes underhandlingar med Edvard
Carleson om att öfvertaga justitiedepartementet, men
dessa drogo ut på tiden, och sedan man besegrat
hans obenägenhet, ansåg man att utgången af
dechargebetänkandet borde före utnämningen afvaktas,
för den händelse, att hela ministärens upplösning
häraf kunde föranledas. Dessförinnan fick dock
Adlercreutz sitt afsked, i det han den 5 april
utnämndes till landshöfding i Malmöhus län. Äfven nu
ådagalade han sitt aldrig sviktande mod, då han icke
tvekade att slå sig ned i själfva getingboet bland de
skånska aristokraterna, som voro honom ganska gramse.

Konstitutionsutskottets majoritet hade i
dechargebetänkandet hemställt, att riksdagen skulle gå
in till Kongl. Maj:t med anhållan, att han måtte från
statsrådet skilja statsråden Berg, Leijonhufvud och
Wærn, därför att de tillstyrkt, att Åtvidabergs bruk
skulle få åtnjuta frihetsår, och denna hemställan blef
af andra kammaren bifallen men förföll genom första
kammarens afslag. I reservationer voro dessutom
många anmärkningar mot regeringen framställda,
och bland dessa fäste sig första kammaren mest vid
en, som afsåg upphäfvandet af ståthållarämbetet i
Norge. Svenska statsrådet hade medgifvit, att denna
fråga fick afgöras genom sanktion å stortingets beslut
i norskt statsråd, allenast svenska statsrådet förut
fick i sammansatt norskt-svenskt statsråd uttala, att
från svensk sida icke förekom någon betänklighet emot
ståthållarämbetets upphäfvande. I denna ordning hade
också frågan blifvit afgjord, men de norska statsråden
hade tillåtit sig att gifva de svenska statsråden en
skarp tillrättavisning, för det de understått sig
att i det sammansatta statsrådet göra ett uttalande
i själfva saken, hvilken norrmännen ansågo icke angå
någon svensk.
Såsom vanligt gick Hamilton i spetsen för attacken
mot ministären vid dechargebetänkandets föredragning i
första kammaren. »Då Justitiestatsminister», sade han
bland annat, »nyligen sökte ett tillfälle att erhålla
sitt entledigande, framkallade väl detta en allmän
öfverraskning, mindre likväl genom själfva saken än
i anseende till tiden och den uppgifna orsaken, som
man svårligen kunde godkänna. I alla händelser tyckes
icke denna öfverraskning hafva särdeles angripit
riksdagens nerver, hvilka möjligen kunde utan
olägenhet fördraga ännu en skakning af samma slag.»

Vidare anföll han sättet för ståthållarfrågans
afgörande; och då jag tog detsamma i försvar, sade
han, att vi båda varit ense 1860 om formen men att
om jag då hade tillstyrkt att tillvägagå så som nu
skett, skulle han påföljande dag hafva ingifvit sin
afskedsansökning.

Detta ljöd något besynnerligt i mina öron, då jag
erinrade mig, att Hamilton endast med svårighet gick
in på att jag fick uppträda för att påstå, det icke
frågan var uteslutande norsk, hvarom jag ännu har
svart på hvitt af Hamiltons egen hand.

I mitt anförande nu apostroferade jag ganska skarpt
de på kammarens läktare sittande norska statsråden
för deras protest emot ett förfaringssätt, som knappt
kunde antagas hafva blifvit begagnadt utan föregående
öfverenskommelse med dem själfva.

Den 4 maj utnämndes Edvard Carleson till
Justitiestatsminister, och den 22 i samma månad
afslöts riksdagen.

<img></img>
</chapter>

<chapter name="Under mellanakten 1874">

<h2><small>UNDER MELLANAKTEN 1874.</small></h2>
<h2><small><small>--</small></small></h2>

Då många lade mig till last, att jag vid den
genomgångna krisen undandragit mig att betala med min
person, ville jag gärna försvara mig och på samma
gång klarera min ställning till partierna. Jag
begagnade härtill det tillfälle, som erbjöd sig
i von Möllers bok om första kammaren, och då han
enträget bedt mig om några andra biografiska bidrag
än blott de torra data, skref jag på sommaren en
uppsats om min ställning till den sista och de
föregående ministerkriser, i hvilka det varit
fråga om mig. Onekligen var det en ömtålig sak
att skrifva om så nyss inträffade tilldragelser,
och bland andra Sibbern uttalade däremot sina
betänkligheter. Då detsamma i någon mån kan gälla
om senare delen af dessa anteckningar, anför jag
här, huru jag då bemötte Sibberns invändningar:
»Jag kan icke fullt instämma i dina betänkligheter
mot att en offentlig man gör allmänheten bekant med
sina motiver för de steg han tagit med hänsyn till
sin politiska ställning. De engelska statsmännen
synas hafva sig särdeles angeläget att göra sådana
uttalanden, ofta vid middagsbordet, men i akt och
mening att få dem införda i tidningarna. Thiers
och andra hafva icke heller underlåtit att afgifva
dylika förklaringar. Hvad mig angår har jag haft
särskilda uppfordringar att vid detta tillfälle taga
till ordet. Då kungen låter i officiella tidningen
införa ett diktamen, som i fullkomligt genomskinliga
ordalag innefattar en beskyllning,
att jag svikit min plikt mot det allmänna, och
då denna uppfattning har gjort sig hos mängden
gällande, måste jag äga rätt att försvara mig,
om jag kan. Härtill kommer angelägenheten för mig
att klarera min ställning till landtmannapartiet,
så att därmed icke vidare skall kunna drifvas ofog
å ömse sidor. Under sådana förhållanden syntes det
mig vara en fördel att begagna herr von Möllers bok,
som skall komma ut till riksdagen men icke utlämnas
i bokhandeln utan endast utdelas till vänner och
kammarens ledamöter. Jag nödgades visserligen
härigenom gå tillbaka till föregående kriser, men
äfven om dem hade jag ett ord otaldt med en och
annan, och ämnet var dessutom vida mindre grannlaga
redan behandladt af sådana statsmän som H. Hamilton
och Gripenstedt. Jag kan därför icke se något orätt
däruti, <i>att</i> jag tagit till ordet. En annan fråga är,
<i>huru</i> detta skett; och jag håller icke osannolikt,
att sättet kommer icke allenast att stöta många utan
också att göra mig mindre möjlig för framtiden. Detta
bekymrar mig dock föga. Jag vill, att alla skola
veta, hvar de hafva mig, och först därefter må de
för sig afgöra, om de vilja hafva mig sådan jag är
eller icke.»

<h2><small><small>--</small></small></h2>

Sedan jag nedlagt mitt presidium i vetenskapsakademien
med ett tal öfver naturvetenskapernas sammanhang med
estetiken, hvaraf jag sedan använde en del i några
»naturbetraktelser» i Litterärt album för år 1878,
utkom på sommaren min på akademiens högtidsdag
föredragna minnesteckning öfver Hans Järta. Den
innehåller ingenting, för hvars sanningsenlighet
jag icke tror mig kunna innestå, men bär några
spår af att de af mig begagnade hufvudsakliga,
källor varit mig tillhandahållna dels af hans son,
som var full af pietet för fadern, och dels af hans
störste beundrare, Södergren, som dessutom i sina mig
meddelade anmärkningar med skäl framhöll, att då jag
talade i akademiens namn, hade jag ingen rättighet
att framställa egna omdömen om Järta, som icke kunde
delas af alla, och detta
desto hellre, som jag icke var ojäfvig domare öfver
Järtas konservatism, då jag tillhörde en annan linie,
och då historiens domslut ännu icke fallit öfver våra
åsikter. En följd häraf är, att minnesteckningen icke
innehåller <i>hela</i> mitt omdöme öfver Järta, som jag
i vissa delar icke kan frånkänna en viss fallenhet
för advokatyr och orimlighet, ehuru de betyda föga
i jämförelse med hans snille och ädla karakter.

Äfven om man icke behöfver hysa de konsiderationer,
som föranledas af uppgiften att författa ett äreminne,
är det en stor svårighet, som sällan helt och hållet
öfvervinnes för en författare, som fått ett värdigt
föremål att skildra, att icke så gripas af sitt ämne,
att han åt sin bild gifver större dimensioner än de
naturliga och verkliga, eller hvad Geijer kallar att
»förbåla» sitt föremål. Det är liksom vi se, huru de,
som afbilda lejonet, vanligen teckna det större än
det i verkligheten är, så att den, som sett endast
målade lejon, finner sig otillfredsställd, då han får
se ett lefvande och är färdig förklara, liksom bonden,
att lejonen på Lejonbacken äro mycket »naturligare». I
mina senare lefnadsteckningar öfver Höpken och Platen,
har jag, så mycket i min förmåga stått, sökt undvika
detta fel.

<h2><small><small>--</small></small></h2>

Under 1874 års sommar var jag tämligen mycket i
rörelse. Förut tillbragte jag med de mina några
dagar på Tistad, där jag hade att upprätta arfskifte
efter grefve Klas Wachtmeister, och sedan besökte
vi på nedresan till Skåne Sparreholm, där jag hade
affärer såsom förmyndare för baron Sprengtportens
wrangelska barnbarn. Så hade jag de vanliga resorna
till Göteborg för bergslagsbanan, och på en resa dit
från Skåne hemsöktes jag af ett njurstenslidande, för
hvars botande Malmsten skickade mig till Karlsbad.

Dit kom jag mot slutet af augusti samtidigt med att
nästan alla brunnsgäster reste därifrån; och snart
indrogs till och med brunnsmusiken. Jag tillbragte
här en månad,
nästan mera isolerad än jag någonsin känt mig. En
af de få, som drucko brunn vid samma källa som jag,
var den bekante socialisten Karl Marx. Vi gingo
emellan glasen och blängde på hvarandra utan att
formera bekantskap. Han liknade till utseendet mycket
vår aflidne utrikesminister Karl Wachtmeister. Det
sades, att en kongress med den ena afdelningen af
internationale då var samlad i Karlsbad under Marx'
ledning. Hela förmiddagarna promenerade jag ensam i
de djupa skogarna omkring staden, där man icke mötte
en människa och knappt hörde en fågel kvittra. Men
ett djupt intryck gjorde det, då man passerade något
af de många små katolska kapellen i denna ödsliga
nejd, att där ofta finna en knäböjande kvinna, som
förrättade sin tysta bön. Invånarnes vänlighet var
också värmande. Jag bodde äfven denna gång på Insel
Malta, och hela värdens familj tycktes vara bosatt
i portgången. Jag kunde aldrig gå ut, utan att de
högljudt önskade mig en god promenad eller god aptit,
allt eftersom de tyckte att timmen därtill lämpade
sig; och som de sett min ifriga längtan efter bref
hemifrån, kom ofta vid min hemkomst någon af familjen
mig till mötes ett långt stycke på gatan och höll
triumferande ett bref högt i luften med utropet: Ein
Brief, Herr Baron! Min uppasserska var rörd nästan
till tårar af medlidande, då hon såg, att jag, som
lade patience, icke hade någon att spela med.

Det kändes som om jag blifvit fri, efter att hafva
genomgått en månads fängelse, då jag ändtligen fick
återvända kortaste vägen till Stockholm.

Vid min hemkomst dit, pågick en partiell
ministerkris. Riksdagen hade föreslagit en lag om
ungskogens skydd i Norrbotten, hvilken Wærn vägrade
att kontrasignera. Men som kungen och konseljen
i öfrigt ville bifalla lagförslaget, måste en
ny finansminister anskaffas. Sedan man förgäfves
vändt sig med förfrågningar till Carlson, J. Ekman,
Wijk, Skogman och Gustaf Ugglas, kom ordningen till
Gustaf Åkerhjelm, som varit ordförande i det utskott,
hvilket föreslagit lagen. Han tyckte, som han sade
mig, att kungen
efter så många afslag var i fara. »Frälsas kan han
med en bonde: Den är gjord att offras upp.» Och så
mottog han finansportföljen.

Med Åkerhjelms inträde slogs dörren upp för en frisk
landtvind att blåsa in i det tämligen byråkratiska
kabinettet, som väl icke heller förut var alldeles
dragfritt men dock i det hela hölls tillstängdt
af Bergströms kraftiga hand. Åkerhjelm fordrade,
att landtmannapartiet icke skulle behandlas såsom
fiender, under det Bergström visserligen ansåg dem
såsom sådana men knappt ville ens erkänna dem såsom
krigförande makt.

För mig, som var nära bekant med flera af konseljens
ledamöter och framför allt med Carleson, blef det
snart tydligt, att den till följd af sina olikartade
beståndsdelar skulle falla sönder af sig själf,
äfven om riksdagen icke gjorde något därtill.

Carleson hade med verklig själfuppoffring intagit
främsta platsen, endast för att förekomma
en landtmannaministär, som han ansåg för en
riksolycka. Han var en man af den redligaste och
ridderligaste karakter, utomordentligt skarpsinnig
jurist och lagstiftare, kunskapsrik och med
omfattande politisk blick, men tämligen hetsig och
kort om hufvudet. Han och jag hade från ungdomen
varit de närmaste umgängesvänner och kommo sedan i
nära släktskapsförhållande, då han gifte sig med min
systerdotter. Icke en dag blef vår vänskap någonsin
afbruten eller förminskad, ehuru våra åsikter i många
fall voro de mest motsatta och våra politiska dispyter
ofta blefvo så högljudda och häftiga, att fruntimren i
rummen bredvid trodde, att vi voro dödsfiender. Långt
ifrån att dessa dispyter ledde till något resultat
att närma våra åsikter till hvarandra, flyttade han
vanligen sin ståndpunkt under striden ännu längre
bort från min. Det förundrade mig därför, att han
såsom justitiestatsminister kunde utveckla en så
sammanhållande och förmedlande verksamhet, som han
gjorde och utan hvilken upplösningen af denna konselj
skulle inträffat ännu förr. Men Carleson är icke det
enda exempel jag sett på huru
statsrådsselen förmår göra äfven de ystraste fålar
spakare. Carleson gjorde sig aldrig räkning på någon
framtid i konseljen. Hela hans diktan och traktan gick
endast ut på att hålla ihop den, till dess riksdagen
kom tillsammans, då han på den kunde kasta ansvaret
för hvad som vidare skulle ske.

Regeringen hade redan under Adlercreutz' tid
gifvit tämligen tydligt på hand, att den ville
acceptera 1873 års kompromiss, om åt den gafs en
tillfredsställande tolkning, och alla regeringens
vidare åtgärder hade allt bestämdare sedan gått
i samma riktning. Kammarrådet Andersson hade
enligt erhållet uppdrag upprättat ett förslag
till grundskatternas och indelningsverkets
afskrifning i närmaste öfverensstämmelse med
riksdagens skrifvelse. Detta förslag hade af
regeringen blifvit utdeladt till riksdagen, och
Andersson blef nu utnämnd till expeditionschef
i finansdepartementet. Arméförslaget utarbetades
ock på samma basis med fullständigt upphäfvande af
indelningsverket.

Carleson ville i själfva verket aldrig för egen
del gå in på grundskatternas afskrifning men tyckte
sig kunna stå kvar på sin plats, ända till dess en
formlig proposition härom beslöts, och lät därför
arbetena fortgå. Häruti handlade han efter min
tanke icke rätt. Det var att låta slå blå dunster
i ögonen på allmänheten; och omöjligt hade det väl
varit för regeringen, om dess arméförslag antagits
under förutsättning af grundskatternas afskaffande,
att sedan komma och säga, att nu får frågan om
grundskatterna förfalla. Björnstjerna var af samma
mening som Carleson, ehuru han var mera lifvad än
Carleson för arméförslaget. För min del ansåg jag dem
moraliskt medansvariga för regeringens accepterande
af kompromissen, hvilket jag ock vid ett senare
tillfälle, emot deras protester, i första kammaren
uttalat.

Konseljens mest betydande man var Bergström, som
otvifvelaktigt ännu är, icke blott i kroppsligt
afseende, en af sin tids mest »storslagna»
personligheter i Sverige. Han är dock efter mitt
omdöme ännu mera utmärkt som juriskonsult, ämbetsman
och talare än som statsman. I
sistnämda hänseende har han nämligen i viktiga punkter
stundom förändrat grundsatser, åtminstone i deras
tillämpning, t. ex. i fråga om grundskatterna, om
protektionismen och om unionen med Norge. Men om detta
må vara en brist hos statsmannen, så är det däremot
en förtjänst hos människan. Ty då han förändrat
ståndpunkt, har det aldrig skett för att vända kappan
efter vinden utan till följd af en på inre grunder
samvetsgrant pröfvad annan öfvertygelse. Ingenting
kan förmå honom att vika från sin öfvertygelse, men
viker öfvertygelsen ifrån honom, tvekar han icke att
erkänna det och handla därefter. Därtill är han en man
af godt hjärta och ett okufligt mod att icke sticka
under stolen med hvad han tänker; begåfvad med ett
synnerligen klart hufvud och omfattande kunskaper,
understödda af ett aldrig svikande minne. Såsom
talare är han framstående genom sakrikheten i sina
yttranden och sin slagfärdighet, äfven då han är
alldeles oförberedd. Till formen äro hans anföranden
vårdade men med någon anstrykning att vilja lysa med
lärdom och synnerligen med latinska citater, äfven då
i dessa icke ligger någonting upplysande. Med stark
själfkänsla af sin öfverlägsenhet är han likväl
i sina offentliga tal helt urban, men i enskilda
samtal undfalla honom stundom föraktliga uttryck,
som höras alltför vidt omkring, emedan hans stämma,
äfven då han tror sig hviska, ljuder starkare än
mången talares från talarstolen.

För att om möjligt stämma Arvid Posse och hans parti
blidare emot regeringen beslöts det, att han skulle
anmodas att blifva talman i andra kammaren. I den
härom aflåtna skrifvelsen inlade man det villkor, att
han skulle tolka grundlagen partifritt. Posse svarade,
att han icke ansåg lämpligt att försöka åvägabringa
någon kompromiss emellan honom och spillrorna af 1871
års ministär men att i ingen händelse borde regeringen
vända sig till någon talmanskandidat, för hvilken,
de icke hade det förtroende, att sådant kunde ske
utan villkor.

Ekman och Stjernblad arbetade med mig för att få mig
att ställa mig i spetsen för det liberala partiet
i första
kammaren och framhöllo nödvändigheten af
sammanhållning. Jag ville icke svärja deras
fana men slog fram, att jag kunde vara hågad
att bilda en center, som kunde hålla balansen
emellan dem och regeringen. Därifrån bådo de mig
dock afstå, och slutligen kommo vi öfverens, att
jag när riksdagen börjades skulle inställa mig på
deras första partisammankomst men undandraga mig
ordförandebefattningen på den grund, att min tid
icke skulle tillåta mig att annat än undantagsvis
bevista deras sammankomster. Jag ville icke nu
fullständigt bryta med dem, då jag snart sagdt
ägde visshet om att ministerkris, oberoende af dem,
skulle inträffa, och jag började känna som en plikt,
att, om nya kraf då skulle ställas på mig, icke
ovillkorligt afvisa dem.

Under sista halfåret 1874
var jag direktör i svenska akademien och höll såsom
sådan tal på högtidsdagen den 20 december, hvarjämte
jag hade att emottaga Sundberg, som blifvit invald
till ledamot efter Manderström. Publiken fann det
pikant att se Henning Hamilton och mig, som voro den
tidens mest uppmärksammade politiska motståndare,
placerade vid hvar sin ände af de adertons bord,
han såsom sekreterare och jag såsom direktör,
under det Sundberg i minnestalet öfver Manderström
gjorde sina reflexioner öfver danska frågan och
representationsförändringen. Men båda skördade vi
beundran för det episka lugn, hvarmed vi åhörde äfven
det för oss mest ömtåliga.

<img></img>
</chapter>
<chapter name="Ministerkrisen 1875 eller den så kallade Bergsprängningen">

<h2><small>MINISTERKRISEN 1875 ELLER DEN SÅ KALLADE
BERGSPRÄNGNINGEN.</small></h2>
<h2><small><small>——</small></small></h2>

Slitningarna inom ministären fortgingo ända till
riksdagens början, och krigsministern, påverkad af
militärpartiet, eller de s. k. generalerna, gjorde
till en afgångsfråga för sig, att det definitiva
arméförslaget genast lades fram till riksdagens
antagande, fastän hvarken öfvergångsförslaget eller
förslaget om grundskatterna var färdigt. Alla de
andra ledamöterna ville, att därmed skulle dröjas,
så att riksdagen fick det hela på en gång, men
vågade icke möta riksdagen utan krigsminister,
helst dröjsmålet då säkerligen skulle tillskrifvits
konseljens brist på god vilja att lösa skattefrågorna,
som man starkt misstrodde. Det var emellertid
påtagligt, att riksdagen icke skulle göra annat
än uppskjuta afgörandet till dess den fått se
fortsättningen. Weidenhielm kunde då finna en
anledning att afgå, men de andra statsråden, som
reserverat sig mot framläggandet, blefve då snarare
fastspikade; men hvarken Carleson eller Björnstjerna
ville vara med om fortsättningen och måste således
skaffa sig en anledning att afgå. Ställningen inom
konseljen var därför hopplös.

Trontalet kunde svårligen uppfattas annorlunda än
såsom en fullständig anslutning till kompromissen. Det
sades nämligen däruti, att Kongl. Maj:t låtit utan
dröjsmål företaga de arbeten, hvilka oundgängligen
fordrades till utredning af de båda af riksdagen
sammanbundna frågorna om
försvarsverkets ordnande och grundskatternas afskaffande
och att förslag till det förra voro uppgjorda och slutligen
granskade men det af Kongl. Maj:t offentliggjorda
betänkandet om grundskatterna ännu beroende på vederbörande
ämbetsverks beredning; och då förslaget om försvarsverkets
ordnande icke vore afsedt att bringas till verkställighet,
innan frågan om grundskatterna förut blifvit afgjord, tvekade
Kongl. Maj:t icke att redan vid denna riksdag framlägga de
fullbordade delarna af den vidt omfattande angelägenheten.

I själfva den kungliga propositionen var värnplikten
utan stamtrupp uteslutande lagd till grund för försvaret
och fordringarna på arméen så högt tilltagna, att de
tillfredsställde generalerna. Dessutom var såsom villkor
uppställdt ett tillägg till 80 § regeringsformen, enligt hvilken
ej blott själfva grunderna utan ock de för deras tillämpning
oundgängliga anslag skulle fastställas genom lag.

Uti det propositionen åtföljande statsrådsprotokoll hade
Carleson och med honom fem statsråd uttalat sina
betänkligheter emot att framlägga förslaget utan
öfvergångsförslag och andra behöfliga utredningar; och finansministern
Åkerhjelm rent af afstyrkte hela propositionen, enär han
vore oviss, om landet skulle förmå att bära de däraf
härflytande kostnader.

Redan vid remissen af dessa propositioner framhölls
det i första kammaren såsom betänkligt, att statsrådets
ledamöter stannat i skiljaktiga meningar angående en så
viktig angelägenhet. Härpå svarades från statsrådets sida,
att skiljaktigheterna endast rörde tidpunktens läglighet.
Bergström tillade, att grundlagen förutsätter, att olikhet i
åsikter kan förefinnas emellan konungens rådgifvare, då den
ålägger dem, att hvar för sig framlägga sin mening, på det
att han må kunna välja den han finner bäst; och Bergström
kunde ej tro, att riksdagen skulle anse det rätt af konungens
rådgifvare att sammanrota sig för det tomma nöjet att hafva
<i>en</i> mening.

Hos mig och flera andra väckte det bekymmer, att
man sålunda ville föra tillbaka hela vår konstitutionella
utveckling till utgångspunkten 1809 och sålunda
vindicera statsrådens frihet äfven från politiskt
ansvar för annat än sin egen mening, så att de icke
behöfde vidare bekymra sig om huru konungen förde
rikets styrelse, för hvilken han ensam finge bära
ansvaret. Många voro dock förtjusta af ett sådant
häfdande af den monarkiska personlighetsprincipen;
och då i samma dagar gafs en middag för Bergström af
pristagarne vid wienerexpositionen, höll Erik Sparre
ett grant tal om att svenska folket älskade den
man, som oförfäradt ställde sitt breda bröst midt i
breschen, därvid fabrikörerna hurrade ursinnigt. Mig
föreföll det däremot, som Bergström dragit sitt eget
breda bröst från breschen och ställt dit konungen
i stället.

För försvarsfrågans behandling tillsattes äfven vid
denna riksdag ett särskildt utskott, och jag blef
däruti invald, dock endast med 60 röster, under det
de främsta fingo 97. Det var skåningarne och ett par
generaler, som röstat på mig. Jag åberopade, att jag
nyss åtagit mig att vara ordförande i lagberedningen
och att detta uppdrag icke lät sig förena med
ledamotskap i utskott, och anhöll därför att få
afsäga mig detta senare. Häremot protesterades
från skåningarnes sida, men genom votering blef jag
befriad, sedan Carleson till deras harm förklarat,
att jag lättare kunde umbäras i utskottet än i
lagberedningen.

I fråga om tillägget till 80 § regeringsformen
öfverensstämde Kongl. Maj:ts till denna riksdag
aflåtna förslag ordagrant med det beslut, som
första kammaren vid nästföregående riksdag hade
fattat. Men nu antog konstitutionsutskottet i stället
Adlercreutz' förslag, hvars förkastande hade föranledt
hans afgång. Jag vidhöll samma mening, som jag förra
gången uttalat om antagligheten af det adlercreutzska
förslaget, hvaremot Carleson naturligtvis stridde
för regeringens. Tvärt emot sitt beslut vid förra
riksdagen godkände första kammaren nu, den 3 mars,
med stor majoritet det adlercreutzska förslaget,
som äfven af andra kammaren antogs. Det vill synas,
som regeringen icke behöft taga sig detta nära,
då riksdagens beslut öfverensstämde
med ett förra riksdagen framlagdt förslag af en
ministär, som till största delen bestod af samma
personer som nu; och då den jämkning, som skett i det
senare förslaget, åtminstone icke kunde misstyckas
af första kammaren. Carleson begärde emellertid, i
anledning af utgången, genast sitt afsked. Påtagligen
begagnade han med begärlighet denna händelse till
förevändning för att komma ur en ställning, som han
ansåg i alla afseenden ohållbar.

I öfverensstämmelse med Carlesons råd, vände sig nu
konungen till Arvid Posse med anmodan, att han skulle
blifva Justitiestatsminister. Carleson hade nämligen
nu kommit till den uppfattning, att en possesk
ministär var ett oundvikligt ondt, som borde undergås
ju förr desto hellre, på det man sedan skulle få ro. --
Kungen och Posse blefvo ense om en ministerlista
med respektabla namn och däribland icke något af
partifärg, med undantag möjligen af den dock moderate
Karl Ekmans. Men olyckan var, att allesammans svarade
nej, när Posse kom till dem med sina anbud. Då Posse
rapporterade detta, sade honom kungen, att om han
misslyckades att bilda en konselj, ämnade kungen vända
sig till mig. Posse kom då till mig och föreslog,
att jag skulle gå in såsom justitieminister och han
själf taga civildepartementet.

Jag var nu i den tron, att en koalitionsministär
skulle vara den lyckligaste lösningen af den
invecklade ställningen och att en sådan möjligen
skulle kunna åstadkommas af mig lättare än af någon
annan, och svarade därför ej Posse ett bestämdt
nej. Men då jag visste, att konseljens kvarvarande
ledamöter i ingen händelse ämnade begära sina
afsked förrän efter dechargebetänkandets afgörande,
och det kunde hända, att detta för dem blefve en
triumf i stället för ett nederlag, i hvilket fall
hela ministärförändringen kunde blifva obehöflig,
förklarade jag, att jag för tillfället måste afslå
Posses framställning, men om dechargebetänkandet
föranledde till en kris, ville jag taga frågan i
öfvervägande.

Då konungen sedermera talade med mig, upprepade jag
hvad jag sagt till Posse, med tillägg, att om verkligt
behof uppstode, ville jag icke undandraga mig att
gå in i en ministär, med eller utan grefve Posse,
men ovisst vore, om tio personer kunde sammanbringas,
hvilka tillfredsställde både konungen och mig.

Min föresats var att icke gå tillsammans med Posse,
med mindre han ville öppet räcka handen till
försoning emellan partierna och såsom bevis därpå
medgifva, att äfven någon af motsatta partiet, mera
prononcerad än jag, finge plats i konseljen. Jag
insåg dock svårigheten både att få Posse och någon
framstående konservativ att underkasta sig samarbete
och för mig att sedan sammanhålla så olika elementer
Och visade sig detta omöjligt, var jag bestämd att
söka bilda ministären af aktade män, som alla stodo
utom dagens politiska partier. Posse visade sig i
början icke alldeles omöjlig i fråga om en verklig
koalisationsministär.

Emellertid antog riksdagen en helt annan
fysionomi. Det visade sig nu. såsom ofta förut, att
man väl varit road af att leka med elden men blef helt
förskräckt, då lågan slog ut. Andra kammaren lämnade
Posse i sticket vid åtskilliga voteringar, och man
och man emellan hörde man till och med framkastas,
att många af bönderna ville lika gärna hafva Bergström
till civilminister som Posse. Första kammaren visade
sig lika bestämd att svika Stjernblad och Ekman vid
hvarje tillfälle, som därtill kunde lämpa sig.

Två dagar före dechargedebatten innehöll Dagligt
allahanda en ljungande artikel, som gjorde ett
oerhördt uppseende. Den framhöll, att riksdagen
alldeles icke önskade någon ministärförändring
men att, efter hvad det sades, det gjorts otroliga
ansträngningar, utan att lyckas, för att nybilda en
ministär <i>Posse</i>, hvarefter man i sin yttersta nöd
måst taga sin tillflykt till <i>De Geer</i>, som jämväl
villkorligen skulle lofvat att låna glansen af sitt
namn åt den nya ministären. Man kunde dock icke
bländas af denna glans, ty kattguldet i infattningen
förtoge dess sken; och om en ministär <i>Posse</i> vore ett
politiskt missfoster, skulle en ministär <i>Posse--De
Geer</i> blifva en politisk-moralisk vidunderlighet.
Vidare uppmanades de ännu kvarvarande ministrarne
att icke begära afsked utan hellre låta sig afsättas
och uttalades en önskan, att konungens goda genius
i afgörandets ögonblick måtte vaka öfver honom, sa
att icke historiens dom skulle blifva ett eko af den
dom, som afkunnades, då, efter slaget vid Sikajoki,
»major Furumark tog ordet. . .»

(Härmed syftades på dessa ord hos Runeberg:

<poem>»Det är kungen, som har felet. 
Hvarför har han satt i nåder 
denna lumpna trumf i spelet?»)</poem>

Dechargedebatten ägde rum den
7 april. Konstitutionsutskottet hade till
behandling jämlikt 107 § i regeringsformen anmält en
anmärkning emot statsrådets ledamöter, därför att de
tillstyrkt Kongl. Maj:t att icke bifalla riksdagens
beslut om indragning af lönen för presidenten
i kommersekollegium utan i stället anbefalla
statskontoret att i sin hufvudliggare fortfarande
upptaga samma lön till oförminskadt belopp. Andra
kammaren lade betänkandet till handlingarna men
med tillägg af en icke synnerligen stor majoritet,
att kammaren gillade de af utskottet uttalade
åsikter. Första kammaren lade betänkandet till
handlingarna sans phrase och utan votering.

Jämte många andra talade äfven jag i frågan och
sökte visa, att regeringen i själfva verket, om
än med protest, låtit bero vid riksdagens beslut,
och slutade med. att jag hvarken kunde gilla det
sätt, hvarpå riksdagen handlat eller chefen för
civildepartementet talat; och jag skulle icke heller
kunna gilla, om man sökte att för några ords skull
åstadkomma en opinionsyttring mot en ledamot af
konungens råd, som däruti inlagt så stora förtjänster
som statsrådet Bergström.

Utgången af dechargefrågan kunde icke motivera någon
kabinettskris; och de förut bildade partierna inom
riksdagen började att helt och hållet falla sönder,
så att någon skymt af en riksdagsmajoritet icke mera
stod att upptäcka på något håll.

Det hade snart visat sig, att Posse och jag tänkte
alldeles för olika om både saker och personer för
att kunna
uppträda tillsammans, ehuru vi båda uppriktigt
arbetade på en öfverenskommelse. För mig var det en
verklig lättnad, då han framställde ett ultimatum,
att ingen af 1871 års män skulle få stanna kvar i
konseljen. Härpå ville jag så mycket mindre ingå. som
jag framför alla andra önskade behålla den ende, som
ännu fanns kvar från min förra statsrådstid, nämligen
Karl Johan Berg. Vi upplöste då i all vänlighet vår
kombination, och Posse förklarade sig vilja föreslå
konungen en ny konselj, mig förutan.

Så skedde ock, och kungen accepterade, att Almqvist
skulle blifva Justitiestatsminister, men Almqvist sade
nej, likasom andra hvilka nu blifvit ifrågasatta. Då
sade sig Posse vilja bjuda på ett nytt försök,
som liknade det allra-första, med Posse själf till
justitieminister, Karl Ekman finans o. s. v. Men då
Posse icke kunde meddela, att Ekman återtagit sitt
förra nej, förklarade kungen sig icke vilja löpa
cirkeln omkring ännu en gång. Posse var häröfver
förtjust men ville hafva konstateradt, att han icke
förklarat sig bankrutt, det han i själfva verket var,
utan att det var kungen, som återtagit sitt uppdrag.»

Nu vände sig kungen till mig och gaf mig samma
vidsträckta fullmakt som året förut. Jag framställde
då, att något riksdagens beslut borde afvaktas, som
påtagligen motiverade den gamla konseljens afgång,
så att nödvändigheten däraf blefve klar både för dess
egna ledamöter och hela landet. Om detta inträffade,
ville jag försöka att öfvertala ansedda män utom
partierna att med mig träda in. Både kungen och
jag trodde, att frågan om ett nytt ämbetsverk,
som af Kongl. Maj:t blifvit föreslaget att ersätta
kommersekollegium, skulle komma att framkalla en
sådan kabinettsfråga; och vi blefvo därför öfverens,
att dessförinnan ingenting skulle företagas, men
jag skulle vara betänkt på rekryter, att konungen
föreslås.

Den 28 april förekom i kamrarna frågan om det nya
ämbetsverket. Fjorton dagar förut skulle regeringens
förslag icke fått 30 röster i första kammaren, men
under trycket af fruktan för en possesk ministär,
fick det nu 61
och sålunda 10 rösters majoritet. I andra kammaren
afslogs visserligen propositionen men erhöll dock 20
röster mera än man förut beräknat.

Då Bergström af första kammaren erhållit ett så
öfverraskande förtroendevotum, hemställde jag till
konungen, att han ville låta den gamla konseljen
komplettera sig. Efter det underhandlingar härom
blifvit förda, meddelade mig både kungen och
Bergström, att den sistnämnde var fast besluten
att afgå, om det föreslagna nya ämbetsverket fölle
i den gemensamma voteringen, och som detta kunde
med visshet på förhand antagas inträffa, började nu
mitt arbete på allvar. Uppgiften var icke lätt. De
politiska passionerna voro uppdrifna och sinnena så
hetsiga, att ingen var frestad att söka sin trefnad
på taburetten. Hvart jag vände mig, drog man sig
undan med förskräckelse; och mer än en gång var jag
nära att gå upp till kungen och anmäla omöjligheten
för mig att någonting uträtta. Min räddning blef
Karl XV:s gamla garde, mina förra kolleger i
statsrådet. Lagerstråle, Thyselius och Carlson
ställde sig till kungens disposition. Ställningen
fordrade, att de egentligen representativa af den
carlesonska konseljen ombyttes, men jag hoppades,
att Berg icke skulle räkna sig dit, och använde alla
mina bemödanden att få honom att stanna kvar. Men
till min stora ledsnad lyckades det ej. Han jämte
Bergström och Wennerberg blefvo de tre <i>bergen</i>, som
sprängdes och gåfvo krisen sitt namn. Man sade, att
Åkerhjelm varit sprängsatsen, som själf följde med
och flög i luften. Fem af de gamla voro villiga att
stanna kvar, nämligen Björnstjerna, Weidenhielm. von
Otter, Alströmer och Lovén. Lagerstråle ville icke
taga något departement, men Thyselius åtog sig civil-
och Carlson ecklesiastikdepartementet.

Svårast var att få en finansminister. Jag ville helst
haft Olof Wijk, men han befanns omöjlig. Äfven andra
försök voro förgäfves. Slutligen fäste jag mig vid
Hans Forssell, som då var en helt ung man och endast
sekreterare i riksbanken men en talangfull och kunnig
författare, som väckt allmän uppmärksamhet och hvars
åsikter
öfverensstämde med mina, bland annat om kompromissen. Det
var nämligen två synpunkter, som jag icke kunde
släppa vid bildningen af denna ministär; den ena var
kompromissen, uti hvilken Thyselius, Lagerstråle och
Carlson med mig deltagit, och den andra var frihet
från partiförbindelser. Då det nämligen icke fanns
något parti, som hade majoritet inom riksdagen, och
det visat sig omöjligt att sammansätta en konselj
med medlemmar, tagna ur de motsatta partierna, såg
jag ingen annan utväg än att alldeles utesluta
dem, hvilket också mest öfverensstämde med mitt
skaplynne. — Kungen delade min uppfattning och
gillade slutligen äfven mitt äfventyrliga förslag om
Forssell. Själf blef Forssell något förbluffad, då jag
till honom framställde anbudet, men det fattades honom
icke mod, och han antog det efter en dags betänketid.

Ministerlistan var färdig, då kungen den 3 maj
reste till Norge, därifrån han återkom den 9. Dagen
förut hade den gemensamma voteringen om det nya
ämbetsverket för handel och näringar ägt rum,
därvid afslaget segrade; och den 11 fingo Carleson,
Bergström, Wennerberg, Berg och Åkerhjelm sina
afskedsansökningar beviljade. Till deras efterträdare
utnämndes på samma gång: Jag, Thyselius, Lagerstråle,
Carlson och Forssell.

<img></img>
</chapter>
<chapter name="Å nyo statsminister (1875-1876)">

<table o>
<td c><h2><small>Å NYO STATSMINISTER .</small></h2>
<td c>(1875--1876.)
<td c>--
</table>

Den nya konseljen rönte i allmänhet ett ganska kyligt
mottagande. Alla politiska grupper, som icke kommit
med, voro onda och mest Bergströms och Wennerbergs
många vänner, som ansågo dem bortkörda. Thyselius
fann man för gammal, Forssell för ung o. s. v. Af
hufvudstadspressens flertal hade Bergström alltid
varit mycket uppburen, och man kunde icke finna något
hållbart skäl för det gjorda ombytet. Hvad jag ansåg
för en stor fördel, eller att regeringen stod fri
från alla partiförbindelser, ansågs ock af många som
dess största svaghet.

Två dagar efter ministärförändringen förekom
den kungliga propositionen om landtförsvaret till
afgörande i kamrarna, och utgången blef den i denna
fråga vanliga. Genom en skrifvelse anmälde riksdagen
för Kongl. Maj:t, att dess förslag icke kunnat antagas
och att rörande de grunder, hvarpå ett nytt förslag
borde fotas, kamrarna stannat i olika beslut, hvilka
icke kunnat sammanjämkas.

För mig blef det nu klart, att man icke kunde komma
ur fläcken i försvarsfrågan på en mycket lång tid, så
framt man icke nöjde sig med att beträda de partiella
reformernas väg.

I den brännande frågan om kommersekollegium,
som närmast hetsat partierna inom riksdagen emot
hvarandra, gjorde regeringen nu, på Thyselii förslag,
ett för tillfället
lyckligt schackdrag, i det Wærn förordnades till
president i kollegiet, med uppdrag att uppgöra
förslag, huru dess göromål ändamålsenligast borde
ordnas, och honom tillades fyllnad till full
presidentslön af medel, som ostridigt stodo till
Kongl. Maj:ts disposition. Båda de motsatta sidorna
ville tyda detta, såsom om regeringen gifvit dem rätt
i konfliktfrågan, och jag tydde detta så, att man å
ömse sidor var benägen att låta hela frågan dö bort,
om det blott kunde ske med bibehållen krigsära.

Redan innan riksdagen slutat, anträdde konungen en
utländsk resa, och som kronprinsen då ännu ej var
myndig, måste det otympliga tjugumannaråd, som kallas
interimsregeringen, öfvertaga statsrodret. De
norska statsråden voro lika angelägna som de
svenska, att lotten till ordförande icke skulle
falla på en norrman, då just vid denna tid den
svenska riksdagen skulle afslutas och en mängd
svenska ärenden afgöras. Med någon liten maskopi
kom excellensen Kierulf, som skulle draga lotten,
under fund med huru han skulle välja för att undgå
ordförandeskapet, som tillföll mig. Ett senare år
fick jag sitta i konseljen, då kronprinsen såsom
myndig regerade med full kunglig makt och myndighet,
hvilket gaf mig en påminnelse om huru gammal jag var
i gården, enär jag såsom redan justitiestatsminister
hade varit närvarande vid hans födelse.

Vid mitt återinträde i konseljen bodde jag i en
hyrd våning vid Drottninggatan men hade nyligen af
excellensen Sparre köpt en fjärdedel af bondeska
huset vid Strömgatan. Den våning däruti, som jag
förbehållit mig, blef likväl icke ännu på två år
ledig. Min hustrus broder, Axel Wachtmeister, lät
oss nu för denna mellantid för godt pris hyra en
stor våning i hans hus vid Västra Trädgårdsgatan,
dit vi på hösten flyttade.

Om min ekonomi skref jag till Sibbern: »Af gammalt
vet jag, att justitieministerslönen knappt räckte
till de löpande utgifterna och alls icke till någon
uppsättning. Lönens belopp är visserligen oförändradt,
men penningarna förslå vida mindre nu än för fem år
sedan. Det är litet hårdt
att få uppoffra den ställning jag hade med 16,000 r:dr
sammanräknad inkomst och utan andra pretentioner än
en hofrättsmiddag, som kostade 1,000 kronor. Nu får
jag 18,500. Det ökade tjänstfolket och den större
våningen slukar hela skillnaden. Intet återstår
att möta anspråken med, som alltjämt ställas på
representation. Det kännes alltid litet förödmjukande
att icke kunna lefva på samma sätt som dem man lefver
med, men jag har funnit sanningen af Washington
Irvings ord: 'Have the courage to appear poor, and
you disarm poverty of its sharpest sting.'»

Efter den utgång arméfrågan fått vid 1875 års riksdag,
ansågs det alldeles lönlöst att genast framlägga
ett organisativt förslag, och regeringen beslöt sig
därför att till nästa riksdag endast begära anslag
till mindre förbättringar af det befintliga försvaret
jämte några utvidgningar af flottan.

Däremot ville regeringen med allvar taga ihop med
skattefrågan, och en stor skatteregleringskommitté af
framstående män, som voro vänner af en skattereform,
utsågos -- på papperet. Lagerbjelke åtog sig
ordförandeskapet; Posse afböjde uppdraget; Karl Ekman,
Erik Schwartz och Dufva gåfvo motvilliga löften,
och andra undandrogo sig, så att det hela stannade
i stöpet.

Under sommaren bröt jag upp mitt hem på Truedstorp
och arrenderade ut stället på flera år. Mot hösten
gjorde jag ett besök hos Karl Ekman på mitt gamla
fädernehem Finspong. Jag vet icke, om det var en
förtjänst eller ett fel hos mig. att jag kunde återse
det utan ringaste känsla af missmod, ehuru det varit i
mina förfäders ägo i två hundra år och nu tillhörde
en oskyld. Men jag fann, att jag icke är skapad
för vare sig stora slott eller stora fabriker. För
öfrigt vårdade Ekman De Geerska släktens minnen med
den största pietet, och knappast har detta verkliga
furstendöme under denna släkts tid någonsin varit
så fullständigt i ordning och välskött som i Ekmans
händer. Själf var han icke allenast den älskvärdaste
värd utan äfven vänligt stämd emot regeringen. Dock
fortsatte han alltid sitt yrkande, att regeringen
måste bilda ett fast slutet parti, och förgäfves
invände jag, att ingen ville tillhöra ett sådant
parti. Bästa beviset därpå gaf han själf, då
han uttryckte sin önskan att blifva befriad från
sitt löfte att gå in såsom ledamot i den stora
skattekommittéen, emedan han trodde sig därigenom
på förhand blifva så stämplad till en regeringens
anhängare, att han skulle förlora sitt inflytande
i statsutskottet.

Regeringens förnämsta arbeten för den stundande
riksdagen afsågo ämbetsverkens organisation, därvid
man iakttog två hufvudsyften, att minska personalen
genom indragning af så många befattningar, som
befunnos umbärliga, och att åt dem, som bibehöllos
och fingo strängare sysselsättning, bereda en
väl behöflig löneförhöjning på ordinarie stat i
stället för de dyrtidstillägg, hvarmed man under
de senaste åren sökt hjälpa sig fram. Närmast i
ordningen kommo nu på mitt departement hofrätterna
och Justitierevisionen, och samtidigt bereddes af
Forssell statskontorets ombildning och förenkling,
sedan han gjort en resa till Berlin för att taga
kännedom om denna förvaltningsgren i Preussen.

Sedan andra kammarens förre talman, landshöfding
Asker, undanbedt sig vidare fortsättning af uppdraget,
erbjöds detsamma nu åter åt Arvid Posse och denna gång
med bättre framgång. Möjligen bidrog detta i sin mån
till en vänligare stämning emellan landtmannapartiet
och regeringen.

1876 års riksdag var i allmänhet den fredligaste,
som infallit under min konseljtid. Regeringens
propositioner blefvo i allmänhet välvilligt
behandlade, och anslagsfrågorna fingo likaledes en
tillfredsställande lösning.

Den enda fråga bland dem, uti hvilka jag tog del,
som behandlades med något större hetsighet, var det
hvilande grundlagsförslaget om en statsminister såsom
den främste i statsrådet. Jag hade vid föregående
riksdagar, medan jag var utanför konseljen, talat för
denna förändring och bad nu kungen att få vidhålla
min åsikt, hvartill han också efter någon tvekan
samtyckte, under villkor bland annat, att den
nye statsministern i allmänhet icke skulle ställas
högre än justitiestatsministern eller förses med
högre lön, hvilket helt och hållet öfverensstämde
med min egen åsikt.

När detta förslag nu förekom i kamrarna, anfölls
det af icke mindre än sex före detta statsråd och
däribland häftigast af Wennerberg, hvaremot det
understöddes af Hamilton. Landtmannapartiet hade
öfverenskommit, att hvar och en i denna fråga
skulle få följa sin egen mening, och i första
kammaren hade majoriteten alltid varit knapp, utom
vid sista riksdagen, då man velat gifva statsråden
en läxa för deras oenighet, som visade behofvet af
en konseljpresident. Jag hade tänkt yttra endast
några få ord i första kammaren för att visa, att
jag icke bytt om skinn med uniformen och säga,
att jag fann förslaget antagligt endast under den
förutsättning, att man icke ställde så stora anspråk
på statsministern, som förslagets siste motionär,
Wallenberg, med flera velat på honom ställa. Men under
debatten fick jag flera bud från andra kammaren,
att om jag icke kom in och lugnade deras farhågor,
så skulle saken falla med stor majoritet. Jag gaf
vika för frestelsen att icke låta slå mig och talade
för saken äfven i andra kammaren, där den sedan gick
igenom med stor majoritet.

Bergström, som var vid dåligt lynne hela denna riksdag
och redan förut pikat landtmannapartiet för deras
smekmånad med mig, yttrade också nu, att det var
naturligt, att kammaren skulle i detta fall lystra
till hvad jag behagat yttra.

I första kammaren var Wennerberg synnerligen
pikant. Han befarade af det från England importerade
förslaget, att då det nya statsskicket ännu icke
var tio år gammalt och ännu icke fullt manbart,
det plötsligen skulle få ett för stort hufvud, --
han fruktade för »den engelska sjukan». Emot Hamilton
vände han sig med ett timeo Danaos et dona ferentes,
hvarpå denne svarade, att Wennerberg själf torde en
och annan gång erfarit, att Hamilton icke tvekade
att rent ut säga sin mening. Då någon yttrat, att
Wennerberg såg spöken på ljusa dagen, erkände han, att
han verkligen såg dem men fann dem icke behagligare
för det.
Äfven i denna kammare bifölls förslaget, med 11
rösters majoritet.

Sedan riksdagen fattat sitt beslut, gjordes försök att
förmå kungen att vägra sanktion, och Erik Sparre lär
till och med i sådant ändamål gjort knäfall. Kungen
stod likväl fast. Då det förespeglades honom,
att jag ställt till hela saken blott för min egen
upphöjelse, bad jag honom utnämna Lagerstråle till
statsminister. Men nu förklarade Björnstjerna, att han
icke kunde underkasta sig en sådan degradering, som
det innebar, att han, hvilken såsom utrikesminister
enligt grundlagen hittills haft lika rang med
justitiestatsministern, nu skulle komma att sättas
under den nye statsministern. Han ville därför
före sanktionen begära sitt afsked. Jag trodde, att
härunder låg förborgadt, att äfven Björnstjerna ville
afgifva en opinionsyttring mot grundlagsförändringen,
hvilken knappt tålte flera opinionsyttringar, än den
redan fått, och var dessutom bekymrad för förlusten
af en duglig utrikesminister. Men det visade sig,
att rangfrågan var det verkliga skälet, och saken
afhjälptes med det något oegentliga förklarandet
af Kongl. Maj:t, att Björnstjerna så länge han stod
kvar vid utrikesministersämbetet skulle bibehålla
benämningen statsminister för utrikes ärendena.

I sammanhang med sanktionen föreslogs af regeringen,
att statsministern skulle åtnjuta samma lön
som justitiestatsministern förut uppburit. Men
nu väckte Wallenberg en motion, att lönen skulle
bestämmas till 24,000 kronor. Jag opponerade mig
häremot, dels på den grund, att Kongl. Maj:t utgått
från den uppfattningen att statsministern icke
borde i något afseende sättas i högre ställning än
justitiestatsministern, och dels därför, att den
föreslagna högre lönen skulle ställa anspråk på en
representation, som icke kunde motsvaras, då den i
alla fall icke kunde möjliggöra en täflan med en rik
godsägare eller en stor industriidkare; och om än det
att »föra stat» ännu kunde i viss mån vara ett medel
att vinna inflytande, vore ett sådant inflytande icke
af något sant värde. Vid afgörandet af denna fråga
i första kammaren genom votering var det likväl med
knapp nöd, som den kungliga propositionen om lönen
bifölls.

Den 20 mars blef jag utnämnd till statsminister med
bibehållande af chefskapet för justitiedepartementet.

Emot statsministersinstitutionen anfördes onekligen
många tänkvärda skäl, och jag vill icke heller
bestrida, att, åtminstone under en sedermera blifven
statsminister, vissa olägenheter däraf också visat
sig i tillämpningen. Men det är min öfvertygelse,
att platsen af en premierminister icke kan undvaras
i en konstitutionell monarki, hvarför den också
öfverallt de facto existerar, äfven där den icke
är stadgad genom lag, såsom i England. I ungefärlig
likhet härmed kan saken hos oss sägas vara ordnad,
då statsministern icke i grundlagen fått sig tillagda
några vissa funktioner utan det beror af konungen
och statsministerns egen personlighet, om hans
betydelse skall blifva större eller mindre. Jag hade
visserligen icke såsom Justitiestatsminister någon
håg att uppträda såsom konseljpresident, men jag
kunde icke motstå omständigheternas tvång, och på
samma sätt var det med Adlercreutz och Carleson. Det
är omöjligt för en kung att hålla alla trådarna
inom konseljen i sin hand, men i någons hand måste
de vara samlade. Därmed menar jag alldeles icke,
att departementscheferna skola böja sig för eller
taga order af statsministern. Tvärt om påkallas
eftergifvenhet af konseljpresidenten för den större
fackkunskapen, men för den politiska begränsningen
af hvad som bör ske måste statsministern i främsta
rummet vara ansvarig. Allra oumbärligast är hans plats
vid ministerkriser och vid kollektiva underhandlingar
och meddelanden emellan regeringen och riksdagen.

För ändamålsenligheten af att statsministersämbetet
icke skall vara ovillkorligen fästadt vid
justitiedepartementet torde i någon mån tala, att af
de fyra statsministrar, som efter mig beklädt ämbetet,
har ingen varit chef för detta departement.

Redan vid början af riksdagen 1876 hade Karl
Ifvarsson framställt en interpellation till mig,
huruvida från
regeringens sida benämningen ordinarie eller extra
anslag ansågs inverka på riksdagens rätt att ensam
bestämma beloppen.

I öfverensstämmelse med hvad jag förut uttalat,
svarade jag, att då grundlagen icke omnämnde ordinarie
anslag, kunde icke ensamt den omständigheten,
att ett anslag var uppfördt på ordinarie stat,
utgöra ovillkorligt hinder för riksdagen att ändra
detsamma, hvartill riksdagen däremot icke ägde rätt
med en gång bestämda anslag, som äro nödvändiga för
upprätthållande af institutioner, hvilka voro bestämda
i grundlag eller allmän lag eller eljest tillkommit
genom konungs och riksdags gemensamma beslut, eller
sådana, som icke kunde indragas utan kränkning af
enskild rätt.

Med detta yttrande förklarade sig Karl Ifvarsson
tillfredsställd, och landtmannapartiet visade
sig under hela riksdagen mig bevåget, hvaremot
de högkonservativa af min förklaring togo
anstöt. Majoriteten i båda kamrarna var dock ganska
regeringsvänlig.

Änkedrottning Josefina hade på våren insjuknat, och
hennes sjukdom tog snart en farlig vändning. Den
6 juni på aftonen, då jag till följd af oroande
underrättelser var på väg till slottet för att
efterhöra hennes tillstånd, mötte jag hennes
hofmarskalk, friherre Leijonhufvud, som skulle söka
mig för att framföra hennes önskan, att jag ville
komma och hjälpa henne med sitt testamente. Framkommen
fick jag genast inträde.

Drottningen talade med mycket svag stämma och med
någon svårighet, ehuru icke egentligen otydligt. Hon
sade, att som jag var van vid förrättningar, hade
hon bedt mig komma, då hon icke hunnit afsluta ett af
henne påbörjadt egenhändigt skrifvet testamente. Då
hon såg min rörelse, tillade hon, att hon väl icke
komme att dö förr, för det hon ville hafva allt i
tid ordnadt. Det påbörjade testamentet hade förut
blifvit mig visadt. Det omfattade icke
flera af de förnämsta stipulationerna, som
Leijonhufvud sagt mig, att hon förklarat sig vilja
göra och till en del antecknat sig till minnes. Hon
hade emellertid nu icke krafter att själf redogöra
för allt detta, och jag var i stor tvekan, om jag
genom frågor skulle utleta hennes vilja, emedan ett
sådant sätt icke i regeln är en riktig grund för ett
lagligt testamente. Då jag emellertid nämnde, att
jag hört. att hon ämnade gifva något åt de tre yngre
prinsarne, sade hon genast »en million fem hundra
tusen» och på samma sätt gaf hon de mest rediga och
bestämda svar på de öfriga punkter, som Leijonhufvud
eller jag framkastade.

Jag bad slutligen att få gå ut i rummet bredvid
för att skriftligen få uppsätta min uppfattning och
sedan återkomma med vittnen för att uppläsa hvad jag
skrifvit, därtill hon samtyckte.

Det var icke så lätt att i ett ögonblick sammanfatta
alla de punkter, som härvid borde iakttagas, i
synnerhet som professor Malmsten oupphörligt oroade
mig med uppmaningar att skynda, emedan drottningen
vore död eller åtminstone mållös inom en halftimme.

Då jag efter en liten stund, åtföljd af vittnena,
gick in med det skrifna och uppläste det, föreföll hon
mig likväl nästan starkare än förut, och vid hvarje
punkt förklarade hon, att den öfverensstämde med
hennes vilja. På min fråga, om hon ville hafva något
tillagdt, uppgaf hon själf åtskilliga förordnanden,
och då jag vid ett par af dem anmärkte, att de
innefattades i hvad som redan var skrifvet, förklarade
hon, att det ändå skulle särskildt utsättas. Jag
gick därför ut ännu en gång och fattade detta i
pennan. Vid min återkomst, sade jag, att om hon icke
orkade skrifva under, vore det tillräckligt, om hon
för vittnena förklarade, att hvad jag uppläst var
hennes yttersta vilja, men hon sade sig vilja själf
skrifva under och satte sig med ansträngning upp
i sängen. Papperet lades framför henne på en pärm;
hon tog pennan, frågade mig hvar hon skulle sätta
sitt namn och började skrifva men kunde icke teckna
mera än ett stort, tämligen oläsligt J. Detta syntes
göra henne
ledsen, men på min och lifmedikus Wästfelts bön,
att hon icke skulle anstränga sig mera, lade hon sig
åter ned; och jag afträdde.

Få timmar därefter var hon död.

Jag tecknade mig sedan genast till minnes allt hvad
som tilldragit sig vid testamentets upprättande för
att i händelse af behof kunna göra noggrant reda
därför. En omständighet tillkom, som gjorde mig något
orolig, nämligen att jag först efteråt fick höra,
att änkedrottningen hade samma dag, på förmiddagen,
som hon på aftonen gjorde testamentet, förordnat om
andra betydliga dispositioner till förmån för katolska
välgörenhetsinrättningar, och detta hade icke skett
under iakttagande af formen för testamente, ehuru
därmed afsågs donationer, som först efter hennes
död skulle utfalla; och dessa förordnanden hade
icke heller blifvit omnämnda i det af mig uppsatta
testamentet. Det var mig därför klart, att det
skulle komma att bero på arfvingarnes goda vilja, om
änkedrottningens vilja i denna del skulle respekteras.

Änkedrottning Josefina var den enda af den kungliga
familjen, hos hvilken jag förmärkt spår af någon
personlig tillgifvenhet för mig. Det gjorde mig en
stor glädje, att hon i ett äldre testamente, som hon
skrifvit, sedan jag lämnat konseljen men innan jag
andra gången däruti ingick, hade uttalat en önskan,
att jag skulle få ombesörja verkställigheten af hennes
yttersta vilja, om sådant läte sig göra, fastän jag
icke var justitiestatsminister.

Jag erhöll nu också uppdrag att hålla bouppteckningen
och utreda hela boet, hvilket var ett lika mödosamt
som grannlaga arbete. Kvarlåtenskapen, som värderades
till mera än nio och en half millioner kronor,
bestod, utom af juveler m. m. och ett oerhördt
rikt lösörebo, uti värdepapper, som funnos dels
i Sverige, dels till största delen deponerade i
London och München och utgjordes af alla möjliga
slags obligationer, såsom ryska, holländska, tyska,
turkiska, egyptiska, brasilianska, indiska m. fl.,
jämte en mängd järnvägsaktier och dylikt, hvilket
allt änkedrottning Josefina ärft
efter sin syster kejsarinnan af Brasilien. Att på
fördelaktigaste sätt realisera allt detta var en
kinkig uppgift, men i synnerhet förorsakade mig de
engelska formaliteterna mycket besvär, innan jag fick
fria händer att lyfta de mera än två millioner, som
förvaltats af huset Knowles & Foster. Engelska lagen
förutsätter nämligen, att i hvarje testamente skall
nämnas en executor testamenti, men en sådan fanns här
icke nämnd. Slutligen löstes svårigheten på det sätt,
att kungen fick tillstånd att lyfta arfvet, mot det
han ställde borgen af friherre Knut Åkerhjelm och mig
för dubbla beloppet. En lycka var det, att icke äfven
Åkerhjelms och min vederhäftighet för fyra millioner
behöfde styrkas. Sedan fick jag kungens fullmakt att
handla efter behag, och från denna stund hade jag
allt skäl att vara belåten med den beredvillighet och
det förtroende, hvarmed de engelska bankirerna gingo
mina önskningar till mötes. Det lyckades mig att inom
ett år hafva alla värdepapperen tillfredsställande
sålda. Det som därvid föreföll mig märkvärdigt var,
att före utbrottet af det förutsedda kriget emellan
Turkiet och Ryssland stego de turkiska papperen,
under det de ryska föllo.

Många tvistefrågor, så vanliga vid delning af
arf, skulle här lätt kunnat uppstå. Sålunda var
godkännandet af de katolska dispositionerna en öppen
fråga. Likaså måste jag fästa uppmärksamheten på att
om allt det bortgifna skulle utgå, vore arfvingarnes
laglott för nära trädd o. s. v. De tre arfvingarne,
kungen, kronprinsessan af Danmark och prinsessan
Eugenie, ådagalade emellertid uti allt den största
generositet och sämja och hade de mest välvilliga
ombud, nämligen kungen sin hofmarskalk baron Knut
Åkerhjelm, kronprinsessan danske ministern Bille,
och prinsessan Eugenie presidenten Berg. Till följd
häraf uppstodo inga svårigheter med delningen, och
allt godkändes i öfverensstämmelse med hvad som
kunde antagas hafva varit änkedrottningens vilja
utan afseende på bristfälligheten i formen. Kungen
tog också på sin lott de gamla husen på Norrbro,
som kung Oskar I eventuellt hade skänkt till
Stockholms stad. Änkedrottningen hade förklarat sig
vilja honorera hans löfte, och det var att förutse,
att kungen skulle få fullgöra det, ehuru laglig
förbindelse därtill icke ägde rum.

De legater, som skulle utgå, innan återstoden
fick delas mellan arfvingarna, voro högst
betydliga. Sålunda erhöll Dona Amelias hospice på
Madeira en million francs till grundfond utom andra
kostnadsbidrag för att komplettera anstalten. Konung
Oskar I:s minne och Josefinahemmet fingo tillsammans
mera än 600,000 kronor; de tre yngre prinsarne
1,500,000 kr.; pensionsfonden för hoffolket 1,000,000,
utom ofantliga pensioner utrikes, ärfda efter
kejsarinnan af Brasilien. Jag häpnade, då jag fick
se pensionslistan blott för Portugal belöpa sig till
nära 4 1/2 millioner reis årligen; men jag lugnade mig
något, då jag erfor, att 1,000 reis icke motsvarade
mera än 3 kronor.

Hvarje arfslott blef omkring 1,400,000 kronor,
hvarjämte kungen fick Gallierafideikommisset,
600,000 kr., samt juveler till värde af omkring
300,000 kronor.

Var min möda stor, så blef den ock rikligen belönad,
då jag efter arfskiftet i maj 1877 erhöll ett
honorarium, som efter afdrag af alla omkostnader
lämnade mig mera än 60,000 kronor i behåll.

<h2><small><small>——</small></small></h2>

Efter änkedrottningens begrafning fick jag med
hela min familj tillbringa fyra angenäma veckor hos
Sibberns på Värnökloster. Lefnadssättet där var på
engelskt maner, komfortabelt i alla afseenden och
med fullkomlig frihet för gästerna att sköta sig
själfva. Stället var ock lika vårdadt som väl beläget,
en fjärdedels mil från Moss. Trakten liknar Sverige,
med vackra fält, ekdungar och furuskogar. Från
fönstren ser man på afstånd Kristianiafjorden,
och när man går ned till stranden, har man tjusande
utsikter. Värdens fina, poetiska sinne och fru
Sibberns stora förmåga att skapa trefnad omkring sig
satte kronan på verket.
Från Norge for jag direkte till Stockholm men familjen
till Hanaskog, där den tillbragte återstoden af
sommaren.

Mot slutet af oktober begaf jag mig på befallning
med tre kolleger till Helsingborg för att deltaga
i en konselj, som kungen höll på Sofiero, där han
gjorde sig ett nöje af att visa oss det vackra
stället. Efteråt voro vi inbjudna till stor fest
under ett par dagar till Tornérhjelm på Vrams
Gunnarstorp. Där voro, utom vår kung med uppvaktning,
kungen och kronprinsen af Danmark med följe, prins
Vilhelm af Glücksborg, de fyra svenska statsråden
och en mängd skånska possessionater och jägare ex
professo från hela landet, som alla stannade minst
öfver en natt, de flesta två, och alla såsom jag
tror väl logerade. Tafflar och ekipager voro ock
i stor stil. Storartade voro ock jakterna »à la
Louis katorsk». Till hjortjakten for man ut med tre
fyrspann o. s. v. Drefvet utgjordes af 250 man, hvar
med sin »krikkrik», som på afstånd lät som kvittrande
fåglar men voro tillräckliga att sätta hjortarna i
rörelse. Jag såg flera vackra skott men njöt allramest
af utsikten från högsta höjden af Skånes söderås,
där man, inbäddad i bokskogar, hade horisonten mot
norr begränsad af Hallandsås, Kullaberg och hafvet
samt åt söder såg Malmöhus läns rika slätter ända
till Romeleklint. Tornérhjelm själf satt outtröttlig
till häst och ordnade allt vid jakten. Det skjutna
villebrådet hängdes sedan efter medeltidsbruk upp i
rader på slottsborggården.

En afton anställdes en sällsam räfjakt. I bokskogen
utställdes ett par hundra fackelbärare i en stor
ring, och jägarne togo plats i en lång rad, upplyst
med stora bloss. Effekten af de sålunda belysta
högstammiga träden med sina ännu täta löfhvalf,
omgifna af det djupaste mörker, var underbar. Ett
dussin fångade räfvar utsläpptes nu inom ringen, och
skulle drifvas af fackelbärarne mot skyttarne. Men
räfvarna, förbryllade af den nyss återvunna
friheten, eldskenet och den för dem obekanta trakten,
sprungo härs och tvärs, snart sagdt mellan benen på
folket. Stundom såg man en fackelbärare drifva en
räf framför sig, under
utrop »skjut, skjut», utan besinning af den fara,
han själf därvid kunde löpa. Många af skyttarne voro
mycket ifriga att skjuta, men kungen af Danmark,
hvilken jag stod bredvid utan bössa, hade lugn nog
att taga ut patronen på sin, sägande: Här kan man
lätt skjuta människor.

Både kungen och kronprinsen af Danmark gjorde på
mig ett mycket fördelaktigt intryck. Den senare,
som stadigt hade mig till granne vid måltiderna,
var mycket muntrare än jag hade föreställt mig
honom. Tornérhjelm föreslog för de bägge kungarne
en skål, som från en annan skulle förefallit ytterst
taktlös men nu framställdes med så mycken bonhomie,
att den fick passera onäpst. Han beskref, huru de
höga herrarne länge betraktat hvarandra med mycken
misstro, men han var öfvertygad, att sedan de nu lärt
bättre känna hvarandra, skulle misstron vika för en
sann vänskap.

Kungen af Danmark, som icke utan särskildt
vidtagna anstalter fick vara borta från sitt rike
mera än ett visst antal timmar, ville lämna Vrams
Gunnarstorp förrän de afsedda festerna voro slut,
och man försökte till en början förgäfves att förmå
honom ändra föresats och kommendera en dansk ångbåt
till svenska kusten, men slutligen gaf han vika för
värdens ifriga böner. »Kuns Tornérhjelm kan bugte
Far», sade kronprinsen skämtsamt till mig.

Tornérhjelm förtjänar ett särskildt blad i Sveriges
inre historia för denna tid. Han var en helt och
hållet »selfmade» man, utan all boklig underbyggnad
men med ett mer än vanligt godt hufvud och ganska
mycken skarpsynthet. Genom egen drift och klokhet
hade han förvärfvat en betydlig förmögenhet. Med en
stor förmåga att tränga sig fram öfverallt, stod hans
håg allramest till kungliga omgifningar, utan att
han därför af högfärd stötte någon tillbaka. Han stod
på lika förtrolig fot med både de svenska och danska
hofven och såg snart sagdt alla de kungliga personerna
ej sällan hos sig såsom gäster. Men äfven med alla
enskilda politiska personer odlade han bekantskap utan
afseende på det läger, till hvilket de hörde. Hans
specialitet var att hjälpa till vid ministerkriser,
hvilka han på förhand vädrade med den finaste
näsa. Han gick då från den ene till den andre
och uppsnappade en antydan här och en annan där,
hvarigenom han snart kom in i situationen. Sedan
ställde han sig tjänstaktigt till förfogande och
begagnades ofta såsom en mellanhand, som icke
komprometterade någon, emedan han alltid uppträdde
såsom för egen räkning. Dels för att själf komma
under fund med allt, och dels för att underlätta
utförandet, utvecklade han en otrolig verksamhet icke
blott på högsta ort och hos afgående eller tillämnade
ministrar utan också bland kamrarnas ledamöter och på
tidningarnas byråer. Hans närgångenhet tillbakavisades
sällan såsom oförskämdhet, emedan välviljan lyste
igenom och man aldrig fann hos honom någon lust att
ställa till ondt. När en gång ministerkris samtidigt
var å bane i Stockholm och Köpenhamn, for han som en
skottspole emellan de båda städerna, på det ingenting
skulle undgå honom.

Själfve Bismarck hade en gång gästat honom på Vrams
Gunnarstorp, och när kriget hotade att utbryta
emellan Danmark och Tyskland, reste Tornérhjelm
till honom för att höra, om saken icke skulle kunna
på något sätt ställas till rätta. Efter hvad han
berättade, hade Bismarck i början bemött honom
något afvisande och sagt sig ej vilja gifva råd,
men Tornérhjelm släppte honom icke, förrän han
antydt på hvad sätt Danmark skulle kunna undvika
krig. Genast bad Tornérhjelm honom skrifva upp
detta. Nu tyckte Bismarck det gick för långt, men
Tornérhjelm sade sig vilja vara säker på, endast för
egen räkning, att han icke missuppfattat Bismarcks
ord, och slutligen gaf Bismarck honom en liten
ounderskrifven blyertsanteckning, som Tornérhjelm
visat mig. Händelserna hade emellertid utvecklat sig
så hastigt, att Tornérhjelms lapp icke kunde göra
någon nytta.

I sitt sätt att vara hade Tornérhjelm ingen värdighet
men ännu mindre något af parveny, och hvar han
kom, behandlade man honom såsom en grand seigneur,
och detta
med rätta. Jag var händelsevis bjuden af honom till
middag på hotell Rydberg samma dag som jag utnämndes
till statsminister, och det roade honom mycket, att
den siste justitiestatsministern hos honom ätit sin
sista middag och den förste statsministern sin första.

Såsom politiker för egen räkning hade han alltid
känsla af hvad klockan var slagen och rättade
sig stundom därefter. I början var han emot
representationsförslaget, men likt många andra
öfvergick han sedan till dess befrämjare. Då han ej
långt därefter blef utnämnd till hofstallmästare,
sade hans forna bundsförvanter i harmen, att detta
var för hans skicklighet att »sadla om».

<img></img>
</chapter>

<chapter name="Året 1877">

<h2><small>ÅRET 1877.</small></h2>
<h2><small><small>--</small></small></h2>

I anseende till Lagerbjelkes sjukdom måste en
ny talman för första kammaren väljas. Ingen var
därtill mera kompetent än Henning Hamilton, som varit
landtmarskalk. En stor fördel skulle det också vara
för regeringen att hafva honom på talmansstolen
i stället för i spetsen för oppositionen, liksom
det var att hafva Arvid Posse till talman i andra
kammaren. Hamilton lät ock öfvertala sig men
fogade vid sitt samtycke det villkor, att ingen
före utnämningen skulle få veta därom, med det
besynnerliga tillägg, att om något före utnämningen
därom transpirerade, ansåg han sig löst från sitt
åtagande. Hemligheten bevarades också så väl, att
när första kammarens deputation gick upp på slottet
för att begära talman, visste knappt någon hvem det
skulle blifva.

Vid 1877 års riksdag blef åtskilligt uträttadt,
dock ingenting i de stora frågorna om arméen och
grundskatterna, därom likväl regeringen framlade
förslag, som borde, om möjligt, hafva förenat
meningarna.

Från mitt departement utgingo två större
författningsförslag, det ena till utsökningslag
och det andra till lag om äganderätt till skrift,
för hvilka båda jag måste i kamrarna respondera
med ett detaljeradt försvar och som båda vunno
framgång. Likaså fortgick organisationen af flera
ämbetsverk. Den viktiga frågan om arméens pensionering
blef ock på ett tillfredsställande sätt löst. Den
häftigaste
oppositionen mot regeringen vid denna riksdag gällde
sjöministern von Otter, som i sitt kraftiga nit för
flottans bästa gått något våldsamt till väga och fått
flottans officerare och deras vänner emot sig. Så
godt jag kunde sökte jag täcka honom vid ett ytterst
hetsigt anfall i andra kammaren för hans åtgärder
med amiralitetskrigsmanskassan.

Angående propositionerna om landtförsvarets
ordnande yttrades i trontalet: »Vi äga icke rätt
att, på grund af skilda meningar om sättet för
det slutliga ordnandet, uppskjuta att vidtaga
äfven sådana åtgärder, som för hvarje försvarsplan
äro oundgängliga. Å alla sidor erkännes, att en
utsträckning af värnplikten är nödvändig. Det är i
främsta rummet till en sådan utsträckning, som jag
begär edert bifall genom antagande af en lag om den
allmänna värnplikten, så affattad, att den, med en
framdeles tillräckligt förlängd vapenöfning för de
värnpliktiga, kan utgöra grunden för en härordning,
uteslutande byggd på värnplikt. I sammanhang härmed
anser jag någon lättnad i rust- och rotehållares
besvär kunna medgifvas.»

Förslaget till värnpliktslag öfverensstämde
hufvudsakligen med det af riksdagen förut
godkända. Det upptog 62 dagars öfningstid, och
lindringarna voro beräknade till något mera än 10
procent af hela indelningsbördan men lämnade i öfrigt
indelningsverket oberördt.

Det var förenadt med någon svårighet att förmå
Weidenhielm, som kontrasignerat 1875 års storartade
förslag, att framlägga något så anspråkslöst
som detta. Måhända hade det varit lyckligare för
framgången vid riksdagen, om han icke underkastat sig,
ty hans kvarstannande underhöll den föreställningen,
att regeringen i tysthet vidhöll 1875 års förslag
såsom sitt slutliga mål; och med undantag för
några militärer hade detta förslag icke de ringaste
sympatier inom riksdagen. För min del skulle jag
aldrig velat tillstyrka framläggandet af detta
förslag, som jag ansåg öfverstiga landets krafter och
som jag trott icke böra framtvingas utom i det fall,
att en ögonskenlig fara hotat vår själfständighet. Jag
var färdig att instämma i ett yttrande af
Hamilton, jag minnes icke om det var just i anledning
af 1875 års förslag, då han sade, att om vi antoge ett
dylikt förslag, så skulle vi snart blifva så utarmade,
att fienden kunde taga oss med blotta händerna.

Regeringen framställde ock en proposition om tio
procents afskrifning af grundskatterna, men i ovisshet
om, huruvida riksdagens majoritet ville fasthålla 1873
års kompromiss, och för att äfven i motsatt fall kunna
komma till ett resultat, sattes denna proposition icke
i något oupplösligt sammanhang med arméfrågan, utan
det öfverlämnades åt riksdagen själf att sammanhålla
eller åtskilja de båda frågorna efter behag.

Dessa propositioner blefvo ganska välvilligt
mottagna i första kammaren, till och med af
generalerna. Bönderna voro väl tvehågsna, men
i det särskilda utskott, som tillsattes för
försvarsfrågan, invaldes likväl äfven från andra
kammaren ledamöter, som voro gynnsamt stämda för
det kungliga förslaget. Utskottet ökade likväl de
föreslagna lindringarna i indelningsverket, så att
de skulle motsvara 20 procent, hvilket af regeringen
äfven accepterades.

Första kammaren biföll med stor majoritet
Kongl. Maj:ts förslag, sådant det blifvit af utskottet
modifieradt. Inom andra kammaren var utgången däremot
ända till kort före afgörandet oviss. Jag hade dock i
det längsta godt hopp. Herr Emil Key, som var en af
landtmannapartiets koryféer och munvigaste talare,
sade åtta dagar före föredragningen sig vara benägen
att rösta för utskottets förslag, och själfve Karl
Ifvarsson syntes icke alldeles omöjlig att med en
modifikation gå in därpå. Men de skånska bönderna
voro absoluta motståndare, och slutligen fingo de
öfverhand på landtmannapartiets enskilda sammankomst,
där partiets hållning bestämdes.

Samma morgon, som frågan skulle förekomma, skickade
partiet Key till mig med uppdrag att säga, att man var
mycket ledsen att göra mig emot men att frågan var
så stridande emot partiets hela föreställningssätt,
att de icke ens för att få behålla mig kunde gå in
på förslaget
men på det enträgnaste bådo, att jag icke skulle
göra deras afslag till en afgångsfråga. De uppgåfvos
vara 110, som förbundit sig att förkasta förslaget
och i stället antaga ett skrifvelseförslag, däruti,
med vidhållande af 1873 års kompromiss, lämnades
närmare föreskrifter om en värfvad stam med stark
begränsning af de värnpliktigas öfning.

Utan att härpå lämna något bestämdt svar, beklagade
jag, att våra vägar skildes, enär jag ville göra
allt hvad i min förmåga stod för att bereda framgång
åt förslaget.

Under diskussionen i andra kammaren, som räckte tre
dagar, däraf en långt in på natten, sökte jag i tre
anföranden framhålla vikten af förslagets antagande
äfven särskildt för landtmannapartiet; och sedan
första kammaren afslagit landtmannapartiets äfven
där framställda skrifvelseförslag, som således var
förfallet, hemställde jag, om icke detta kunde rubba
partiets öfverenskommelse, och yttrade bland annat:
»Jag skulle icke hafva yttrat mig härom, om jag icke
trodde mig äga något anspråk att få anses såsom
en vän af den del af svenska folket, som närmast
representeras af landtmannapartiet. Jag har efter
min förmåga arbetat för ett tillmötesgående af många
bland de önskningar, som ligga ägarne af Sveriges
skattejord mest om hjärtat. Med omsorgen om det helas
väl kan icke vara förenligt att hastigt ombilda gamla
och djupt inrotade institutioner, som utgöra hinder
för vinnande af det mål man åsyftar. Men utsikten
synes för närvarande ganska god för den jämna och
icke alltför långsamma fortgången mot ett sådant
mål, så framt icke någonting inträffar, som gör
ett störande afbrott i den eniga samverkan emellan
regeringen och riksdagens båda kamrar, hvilken utgör
ett oeftergifligt villkor
för framgången i dessa bemödanden. -- -- -- Det är min
öfvertygelse, att ett välvilligt bifall af
landtmannapartiet till det förslag, som nu föreligger,
skulle vara af en omätlig vikt icke allenast för
framgången af landtmannapartiets särskilda sträfvanden
utan ock för den framtida lösningen af försvarsfrågan
i sin helhet samt hela landets lugna och lyckliga
utveckling.»
Ingenting hjälpte emot landtmannapartiets fasta
hållning. Endast sex röster af de 110 föllo ifrån i den
första voteringen, som afsåg Kongl. Maj:ts förslag,
med undantag af värnpliktslagen, som denna kammare
beslutit att företaga särskildt och sist. Keys
skrifvelseförslag antogs nu med 104 röster emot 86.

Återstod själfva värnpliktslagen, uti hvilken icke
var intagen någon tidsbestämning för vapenöfningarna
under fredstid och som således var i sig själf föga
betungande och mest afsåg en ordnad redovisning af
de värnpliktiga. Jag var emellertid öfvertygad, att
andra kammaren ändock icke skulle antaga densamma,
och hade knappt ämnat inställa mig i kammaren. Men
Arvid Posse hade förespeglat kungen, att det fanns
en möjlighet att få fram värnpliktslagen ensam,
emedan detta alternativ icke hade varit föremål för
öfverenskommelse inom landtmannapartiet; och kungen
anbefallde mig därför enträget, att jag här skulle
uppbjuda all min förmåga. Jag uppträdde därför
under öfverläggningen och slutade mitt anförande
med följande ord: »Man har visserligen hört talas
om politiska partier, som hafva velat såsom medel
för att genomdrifva sina afsikter använda en sak,
som kallas <i>skattevägran</i>, ehuru jag icke alls anser
detta såsom något önskvärdt sätt att gå till väga; men
jag har aldrig hört talas om att ett parti upptagit
på sin fana ett sådant ord som <i>försvarsvägran</i>, och
jag önskar, att landtmannapartiet icke skrifver ett
sådant ord på sin. Jag har emellertid redan trott
mig erfara, att min stämma icke förmår att göra sig
hörd hos majoriteten i denna kammare, sådan den var
i lördags, och jag skall därför icke nu onödigtvis
upptaga kammarens tid.»

Omedelbart sedan jag sagt detta, lämnade jag
kammaren. Det var icke min mening att göra utgången
af denna votering till en kabinettsfråga, hvilket
jag skulle ansett vara ett förbiseende af den stora
majoritet i första kammaren och den stora minoritet i
andra kammaren, som skänkt mig sitt stöd och hvilka
tillsammans utgjorde riksdagsmännens flertal. Men
jag lade med flit mina ord så,
att de skulle uppväcka någon ovisshet om följderna
af ett afslag, -- för den händelse, att detta möjligen
skulle kunna inverka på en eller annan.

Stämningen i kammaren blef af mina ord ganska
upprörd. Två anmälda talare afstodo i anledning däraf
från ordet, men Karl Anders Larsson från Östergötland
hemställde, om jag ägt skäl till ett förklarande,
att jag icke rönt något förtroende af kammarens
majoritet. »Om han endast pekat på en sak», sade han
om mig, »har han ju genast erhållit densamma. Alla
af honom begärda anslag, om de än varit aldrig så
orimliga, hafva vi genast beviljat för hans skull,
och det så beredvilligt, att landtmannapartiet blifvit
föremål för misstroende i landet, just därför, att
det gått regeringens önskningar i allt till mötes.»

Genom votering afslogs värnpliktslagen med ungefär
samma majoritet som förslaget i öfrigt.

Andra kammarens förhållande väckte mycken förbittring
på många håll inom hela landet, allramest inom
pressen; och regeringen fick sin släng med. Såsom
vanligt talades det om dess brist på kraft,
som lät sig nöja med ett sådant bemötande. Om de
kraftåtgärder, som bort eller borde vidtagas, kunde
man dock icke gifva någon klar föreställning. Somliga
ansågo det oförsvarligt, att icke hela ministären
på förhand uppställt bifall till Kongl. Maj:ts
proposition såsom en kabinettsfråga. Andra tyckte,
att åtminstone jag, efter hvad jag yttrat, borde
gå min väg. Några yrkade på upplösning af andra
kammaren och några, att regeringen genast skulle
begära ökade anslag till beväringens öfningar med
den gamla värnpliktslagen.

I Posttidningen infördes nu en officiös artikel,
författad af Forssell, efter samråd med mig, hvaruti
man sökte något reducera frågans proportioner, med
anmärkande dels, att om det äfven varit lämpligt
att begära ökadt beväringsanslag, så vore det för
sent vid denna riksdag, då detta anslag redan var
fastställdt, och dels, att en upplösning af kammaren
vore föga lämplig, då fråga endast var om en partiell
öfvergångsreform, som blifvit beslutad af första
kammaren icke i enlighet med regeringens förslag
utan efter ett utskottsutlåtande, som regeringen
icke utan tvekan accepterat; hvarjämte det framhölls,
att försvarsfrågan icke kunde lösas annat än på den
lugna utvecklingens väg.

Häraf blef pressen ännu mer förgrymmad och utgöt sin
vredes skålar öfver regeringen, som nu stämplades
såsom landtmannapartiets ödmjuke tjänare. Inom
riksdagen var däremot sinnesstämningen icke så
häftig, hvartill mycket bidrog, att alla frågor,
som återstodo att afgöra, gingo förunderligt efter
regeringens önskan, såsom Karl Anders Larsson antydt;
och militärerna ansågo den lyckliga utgången af
arméens pensionering ännu viktigare än det fallna
förslaget i försvarsfrågan.

I fråga om den föreslagna afskrifningen af
grundskatterna förenade sig båda kamrarna i det
uttalande, att någon sådan icke borde äga rum utan i
sammanhang med införande af en för landets försvar
betryggande härordning; och sålunda blef 1873 års
kompromiss af riksdagen ytterligare vidhållen.

I sitt afsked till första kammaren yttrade Hamilton
vid nedläggandet af talmansbefattningen, att frågan
om värnpliktslagen »fallit framåt» och att grundad
anledning funnes till den förhoppning, att »om vid
en kommande riksdag af konungen ett förslag till
lag angående den allmänna värnplikten framlägges af
sådan beskaffenhet, att regeringen icke anser sig
i någon väsentlig del kunna därifrån vika utan att
svika sin plikt, skall ett sådant förslag icke inom
riksdagen sakna understöd». Orden voro sväfvande men
uppfattades allmänt såsom en pik åt ministären för
det den vid denna riksdag vikit från värnpliktslagens
framtvingande.

<h2><small><small>--</small></small></h2>

Emanuel De Geer hade bjudit mig och de mina att
tillbringa sommaren på det De Geerska fideikommisset
Väsby, en timmes väg från Stockholm, och vi funno
där mycken trefnad. Efter en slutad brunnskur gjorde
jag en liten resa i Södermanland och besökte därunder
mitt
barndomshem Stjernholm, som nu ägdes af den gamle
hertigen af Otrante, Fouchés son. Stället hade
icke i det yttre undergått stora förändringar,
och likväl hvilken skillnad! De långa korridorerna,
som förr genljödo af en talrik barnskaras stoj och
musiklektioner, voro nu försänkta i den djupaste
tystnad. Den gamle ägaren satt i den stora våningen,
ensam och nästan orörlig, förmodligen af gikt, som
han ådragit sig under ett kringirrande jägarlif,
bland annat i Nordamerikas vildmarker, där han
på flera månader icke legat i säng. På de fordom
så fullsatta väggarna fanns nu icke en tafla,
på borden hvarken en bok eller en blomma. Högar
af utländska tidningar och duschapparater spelade
däremot en roll i möbleringen. Middagsbordet i salen,
som i min barndom vanligen var dukadt för omkring 20
personer i hvardagslag, hade nu endast två kuverter,
en för värden och en för mig. Men i rätternas antal
var förhållandet omvändt. Själf var hertigen den
mest älsklige och förbindlige värd. Han ställde till
min disposition ett litet ekipage, med hvilket jag
kunde färdas äfven på smala skogsvägar och därför
också besökte nästan hvarje vrå af egendomen,
där jag hade något barndomsminne fästadt. Skogarna
hade ansenligt ökat sin höjd, ty liksom villebrådet
voro de fullständigt fridlysta. Ehuru hertigen icke
längre kunde hoppas att själf få jaga, roade det
honom att tänka på att fågel och harar fingo växa
till i fred. Om trädgårdarna, som han låtit omhägna
med stängsel af ovanlig höjd, hyste han en synnerlig
omvårdnad, och då någon gjorde anmärkning emot
att han midt under skördetiden lät köra ofantliga
kvantiteter vatten för att under en svår torka
uppehålla körsbärsträden, svarade han, att han satte
mera värde på att rädda sitt favoritträd af hvita
bigarråer än ett års inkomst af Stjernholm. Jag
lämnade mitt ungdomshem med den känslan, att jag
där ville gärna lefva och dö.

Senare på sommaren gjorde jag och Caroline en utflykt
till Dalarne, som ingen af oss sett förut och hvaraf
vi erforo ett stort nöje. Blott på ett ställe råkade
vi ut för en
liten missräkning. Resplanen var icke på förhand
uppgjord, och ännu mindre några förberedelser
vidtagna, ty det ingick just i vår beräkning att
alldeles obemärkta efter behag få ströfva omkring i en
del af landet, där vi icke hade några bekanta eller
skyldighetsbesök att aflägga. Första nattkvarteret
skulle tagas i Falun, och som jag händelsevis vid
affärden från Stockholm på järnvägsstationen fick
se riksdagsmannen Liss Olof Larsson, frågade jag
honom, hvar man bäst kunde taga in i Falun. Vår
bestörtning blef stor, när vi vid ankomsten dit
funno på perrongen oss till mötes landshöfdingen,
regementschefen, borgmästaren och gruffogden med
flera och af dem inbjödos att först bese det nya
lasarettet och grufvan m. m. samt sedan intaga supé
på stadshotellet. Mitt samtal med Liss hade hörts
af någon, som därefter telegraferat om vår resa
till Falun. Vi hade tänkt tillbringa vår afton med
att läsa högt en medtagen bok, men det blef annat
af. Våra värdar voro dock så vänliga och hyggliga,
att vi snart försonade oss med vårt öde. Vid dylika
tillfällen har det också alltid varit min tröst,
att det vore ändå värre att vara kung. Sedermera
under vår resa fingo vi ock göra många intressanta
bekantskaper icke blott bland dalallmogen utan ock
med sådana högdjur som »Leksandskungen» och Bröms
Olle. Efter en färd på Siljan med ångbåt från Leksand,
som var vårt hufvudkvarter, till Rättvik och Mora,
vände vi åter hem, synnerligen uppfriskade af hvad
vi sett af Dalarnes land och folk.

På hösten voro vi också i Upsala vid universitetets
imposanta jubelfest, där jag gjorde flera intressanta
bekantskaper, såsom med Madvig, de Laveleye och
Geffroy. På hemvägen utförde kungen och jag ett
attentat emot general Rosensvärd. Det fanns nämligen
önskvärdt att göra ett ombyte af krigsminister, dels
för att blifva mera obunden af föregående arméförslag
och dels för att Weidenhielm ansågs för vek emot
främmande påtryckningar; och han var själf icke
ovillig att lämna sin plats. Han
var för öfrigt ett godt hufvud, en verklig vältalare,
om än något sirlig, och en angenäm kamrat, samt skall
varit en framstående militär på fältet. Valet till
hans efterträdare hade fallit på Rosensvärd, men han
var alls icke hågad att öfvertaga befattningen. Då
vi nu åkte i den kungliga järnvägsvagnen, skickade
kungen först in honom och mig i ett enskildt rum,
där jag började stormlöpningen. Jag har förvärfvat en
viss erfarenhet i jakten efter statsråd. På den första
frågan till en person, om han vill blifva statsråd,
får man i regeln nej till svar, och denna vägran
är i de flesta fall uppriktig, men snart kommer man
under fund, om den är absolut oöfvervinnelig eller om
man icke i den tillfrågades eget inre har en hemlig
bundsförvant, som förmår honom till hälften önska
att blifva besegrad. Man har då att söka undanrödja
misstron till egna krafter, politiska och ekonomiska
betänkligheter o. s. v., och får man sedan till
slut, visst icke ett bestämdt ja, men en begäran om
betänketid, så kan man vara viss om framgången. Men
hos Rosensvärd fanns påtagligen icke den ringaste
håg att blifva krigsminister. Han insåg fullkomligt
klart, att under för handen varande omständigheter
någon tillfredsställelse icke stod på denna plats
att vinna, och som jag trodde detsamma, gjorde
jag mig nästan samvete af att vara enträgen. Någon
måste likväl mottaga ämbetet, och jag visste ingen
kompetent, åt hvars händer man med mera trygghet
kunde anförtro det. Till slut fick jag honom också
tveksam, och då bad jag kungen fortsätta. Strax före
framkomsten till Stockholm hade han kapitulerat,
och den 11 september nämndes han till chef för
landtförsvarsdepartementet. Han var detsamma vuxen
både i dess militära, administrativa och kamerala
delar men måhända något envis i detaljer och såsom
talare tröttande genom sina sakrika anförandens längd.

Landtmannapartiet lade mera på sinnet, än man
skulle trott, allt det hån och klander, som det
fått uppbära i anledning af sitt förhållande i
försvarsfrågan. Delegerade af partiet sammanträdde
på hösten i Stockholm och
arbetade med tillkallade sakkunniga biträden samt
icke utan kostnader ett snart sagdt fullständigt och
ingalunda förkastligt arméförslag på de grunder,
som voro framställda i partiets skrifvelseförslag
vid den förflutna riksdagen.

<img></img>
</chapter>

<chapter name="Åren 1878 och 1879">

<h2><small>ÅREN 1878 OCH 1879.</small></h2>
<h2><small><small>--</small></small></h2>

I motsats till landtmannapartiet hade regeringen
för tillfället lagt ned försvarsorganisationen, och
i trontalet till 1878 års riksdag sades det, att
ytterligare meningsbrytningar syntes oundvikliga,
innan den enighet i tänkesätten vore att emotse,
utan hvilken det stora målet -- ett starkare försvar --
icke kunde vinnas.

Lagerbjelke hade åter insjuknat kort före riksdagens
början, och Sundberg, som åtagit sig att blifva vice
talman i första kammaren, blef nu i stället dess
talman. Hamilton återgick till sin ledamotsplats i
kammaren, hvars oppositionella falang likväl icke
därigenom återfick hela sitt forna skaplynne, sedan
K. G. Mörner och Nordström voro borta.

Vid remissen af statsverkspropositionen började
dock Wallenberg dansen i vanlig tonart med en
klagan öfver lagstiftningens stillastående och
lagskipningens oerhörda långsamhet, hvarför han
önskade, att regeringen måtte förstärkas med
en <i>effektiv justitieminister</i>, som kunde mottaga
portföljen ur mina påtagligen trötta händer.

Jag svarade, att lagskipningen här gick icke
långsammare än i andra länder och att man
för dess påskyndande nyligen klyft domsagor,
förkortat hofrätternas semestrar och utfärdat en ny
utsökningslag. Hvad åter lagstiftningen beträffade,
var jag mera orolig, att under min tid för många
lagar, och dessa för hastigt, tillkommit, än att med
lagstiftningsarbetet gått för långsamt.
Vid föredragningen af ett
konstitutionsutskottsbetänkande om förstärkning af det
ministeriella statsrådet, var jag icke närvarande i
första kammaren utan i stället på vetenskapsakademiens
årshögtid. Jag fäste vid förslaget icke synnerlig
vikt, och regeringens ståndpunkt uttalades af
utrikesministern Björnstjerna. Detta förtröt grefve
Oskar Mörner, som yttrade, att han »varit emot
införande af statsministersvärdigheten men trodde
dock ej, att denna ämbetsmans tillvaro skulle - så
komplett, som nu skett, försvinna ifrån det allmänna
medvetandet, utan att man skulle få se något spår
af hans verksamhet. Men här afhandlas och afslås de
viktigaste frågor, utan att statsministern säger
ett enda ord utan låter saken hafva sin af honom
ostörda gång».

Detta föranledde mig att taga ordet i andra kammaren,
när saken där förekom, och oförbehållsamt uttala
min uppfattning om statsrådets ställning till
konungen, ehuru ämnet var ömtåligt och mitt yttrande
måste väcka ett visst uppseende på mera än ett
håll. Jag sade bland annat, att enligt min åsikt
förefunnes en så genomgående brist i regeringsformens
föreskrifter om statsrådets ansvarighet, att
föga vore vunnet genom antagande af utskottets
förslag. »Vår regeringsform», fortsatte jag, »fordrar
nämligen icke någon solidaritet vare sig emellan
konungen och hans statsråd eller emellan statsråden
inbördes. Statsrådets ledamöter äro endast hvar och en
för sig ansvariga för sina till statsrådets protokoll
antecknade meningar; och blott de icke förgäta att
reservera sig, kunna utan brott emot regeringsformens
anda och bokstaf i konungens råd sitta män af de mest
olika tänkesätt, hvilka icke behöfva bekymra sig om
huruvida konungen ena gången följer den enes och en
annan gång en annans mening. Ansvarighetslagen för
statsrådets ledamöter förklarar nämligen uttryckligen,
att det icke kan läggas statsrådets ledamöter till
last, om mot deras råd utgången i något fall utan
deras förvållande skulle blifva olycklig; och det är
endast om konungen vill företaga något, som innefattar
ett brott emot regeringsformen, som den
dragande departementschefen har plikt att
vägra sin kontrasignation och nedlägga sitt
ämbete. Den allmänna konstitutionella utvecklingen
i vår tid godkänner emellertid alldeles icke ett
sådant förhållande, och oberoende af den juridiska
ansvarsfrihet, som må tillkomma statsrådets ledamöter,
gör den allmänna meningen dem politiskt ansvariga,
icke blott för rådslagen utan äfven för besluten,
i det man tillämpar den grundsats, som i den danska
grundlagen fått ett bestämdt uttryck, då där säges,
att ministrarne äro ansvariga för regeringens
förande. Häruti gör man, enligt min åsikt, äfven
rätt så till vida, att en statsrådsledamot icke
bör anses skyddad för politiskt ansvar blott genom
en reservation, så framt densamma ej åtföljes af en
afskedsansökning. Ett steg i riktning att åstadkomma
solidaritet inom statsrådet har jag" trott ligga i
införandet af statsministersämbetet, då jag ansett,
att den, som af konungen nämnes att vara statsrådets
främste ledamot, därigenom äfven fått i uppdrag
att arbeta på statsrådets sammanhållning till en
politisk enhet, och jag kan ej föreställa mig,
att någon statsminister skulle underkasta sig att
stanna kvar på sin plats, därest någon eller några
af hans ämbetsbröder förhandlade viktiga statssaker
bakom ryggen på honom eller statsrådets öfriga
ledamöter. Men finnes en konstitutionell anda inom
statsrådet, så behöfves icke i själfva verket ett
sådant stadgande, som konstitutionsutskottet här
föreslagit. Finnes åter icke denna konstitutionella
anda i konseljen, så är det fara värdt, att ett
dylikt stadgande föga hjälper. Det skulle vara lätt
nog att kringgå detsamma eller göra det overksamt,
och i ingen händelse lärer man vilja eller kunna
förbjuda konungen att personligen afhandla med
personer utanför statsrådet och tala om vare sig
inländska eller utländska angelägenheter. Det vore
detsamma som att vilja förbjuda en riksdagsman
att tala om allmänna angelägenheter annat än till
kammarens protokoll eller genom sin röstsedel. Icke
heller lärer man kunna förhindra, att det fästes vikt
vid konungens uttalade ord och mening, äfven om detta
icke skett i legalt bindande form, då hvar och en vet,
att konungen äger rätt
och makt att genomföra sitt beslut, såvidt detsamma
ej är stridande mot grundlagen. Det konstitutionella
bandet på konungen måste bestå däruti, att han vet,
att i händelse han skulle vilja sätta i verket något
beslut, som konseljen ej finner öfverensstämma med
det allmänna bästa, konseljen afgår och han måste
vara beredd att skaffa sig ett nytt statsråd.»

Den hetaste dust, som regeringen vid denna riksdag
hade att bestå, var i fråga om skjutsskyldigheten,
hvars aflyftande från jordbruket regeringen
hade föreslagit. Propositionen, kontrasignerad af
Thyselius, försvarades af honom i andra kammaren på
ett utmärkt sätt samt af Ahlströmer och mig i första
kammaren. Här förespeglades, att ett bifall till
propositionen skulle genom dess orättvisa framkalla
ett bittert missnöje i landet, och på samma gång
uttalade man misstroende till regeringens beräkning
af kostnaderna samt tyckte att resandes bekvämlighet
icke blifvit nog tillgodosedd. Hetsigast yttrade sig
min vän Carleson, som kallade förslaget ödesdigert och
däraf förutspådde de betänkligaste följder. Förslaget
antogs med 65 röster emot 59, och utgången hade
således berott på rösterna af de sju statsråd, som
tillika voro ledamöter af kammaren.

I andra kammaren fördes regeringens talan af Thyselius
och Forssell. Framgången där var icke oviss, men
anfallen desto skarpare. Nästan alla landshöfdingarne
i båda kamrarna uppträdde emot förslaget och i den
andra Adlercreutz med mycken häftighet, ehuru han
såsom landshöfding förut afgifvit ett utlåtande, som
för förslaget var gynnsamt. Han ansåg nu förslaget så
orimligt, att han icke kunde tro, att civilministern
allvarligt menat att få det antaget. Detta höll på att
stå Adlercreutz dyrt, ty det sattes starkt i fråga,
att han skulle mista tjänsten, hvilket likväl afböjdes
af Thyselius och mig, med afseende dels å Adlercreutz'
stora förtjänster, och dels å betänkligheten
att straffa ämbetsmän för deras yttranden såsom
riksdagsmän, hvaraf följden kunde blifva, att inga
ämbetsmän vidare blefve valda till riksdagsmän.
Sedan förslaget blifvit lag, har man knappt hört en
halfdragen anda om alla de olyckor och missnöjen,
som man däraf förutspått.

Thyselius gaf kort efter afgörandet i kamrarna en middag
för landshöfdingarne. En liten dotterdotter till honom
roade sällskapet efter måltiden med sitt naiva prat
men väckte på en gång en allmän förstämning, då hon
med djupt allvar utropade: »Dusse lof, att sussen
gick.» Ännu i dag instämmer jag med flickan.

Det af landtmannapartiets delegerade utarbetade
förslaget till försvarsväsendets ordnande
undertecknades af 104 medlemmar af partiet
och framlades för riksdagen såsom motion. Efter
behandling i ett särskildt utskott, som i förslaget
gjorde åtskilliga förbättringar, föredrogs saken den
6 maj i kamrarna. Vid debattens början förklarade jag
i andra kammaren, att regeringen måste iakttaga en
tillbakadragen och afvaktande ställning, då det var
i fråga, att riksdagen skulle taga initiativet i ett
ämne, om hvilket, efter hvad i trontalet yttrats,
regeringen trott ytterligare meningsbrytningar
oundvikliga, innan enighet kunde vinnas, hvarjämte
jag framställde åtskilliga anmärkningar emot det
föreliggande förslaget men erkände, att det ägde
verkliga förtjänster, och förbehöll Kongl. Maj:t dess
rätt till fri pröfning af frågan i hela dess vidd.

Hamilton yttrade i första kammaren, att »i hela
den civiliserade världen utom Sveriges gränser icke
finnes en ministär, som en enda dag skulle kvarstanna
på sin plats, om representationen visade honom den
missaktning att till hans upplysning och vägledning
kasta till honom en skrifvelse med det ursprung,
som det föreliggande förslagets». Dessa ord hade
mera sin grund i Hamiltons missaktning för både
ministären och landtmannapartiet än i det förevarande
sakförhållandet. Landtmannapartiet ville utan någon
missaktning mot regeringen uttala, huru långt det
ville gå på den af regeringen antagna grunden af
1873 års kompromiss, och om detta fanns antagligt,
borde ursprunget från landtmannapartiet alldeles icke
utgöra något skäl till
förkastelse. Men visserligen vore det ett fullgiltigt
skäl för en ministärförändring, om ett sådant förslag
af hela riksdagen antagits, emedan det visat, att
regeringen alldeles misstagit sig i sin uppfattning,
att något resultat omöjligen kunnat så snart uppnås,
och att de krafter, som förmått åstadkomma resultatet,
också borde få utföra verkställigheten. Men det
lät också tänka sig, att riksdagen förhastadt kunde
antaga sådana grunder, som icke läto sig tillämpas
utan fara för rikets ekonomiska ställning eller som
afsågo inrättandet af ett försvar, som vore sämre
än det vi ägde, och det kunde då blifva ministärens
fosterländska plikt att stanna kvar för att underkänna
riksdagens beslut. Först om förslaget befanns möjligt,
vore tiden inne för ministärens afgång. Inom konseljen
voro vi ock ense om att icke på förhand framställa
förslagets öde såsom en kabinettsfråga, desto hellre
som det i själfva verket knappt fanns någon, som
trodde på att kamrarna skulle komma att förena sig
om samma beslut. Tvärt om beslöto vi att intaga en
neutral ställning och icke deltaga i omröstningen.

Under debatten yttrade Hamilton bland annat: »Hade
regeringen vid förra riksdagen med verkligt allvar
och kraft drifvit på frågan, hade vi nu haft den
beväringslag, som då af Kongl. Maj:t föreslogs, och
därigenom ägt en fast grund, på hvilken man sedan
kunnat bygga.»

Härpå svarade jag: »Grefve Hamilton har ingen rätt
att betvifla regeringens allvar men har rätt att
döma om dess kraft, huru han behagar. Att döma af det
yttrande den värde grefven fällde vid sitt afsked från
kammarens talmansstol, skulle den kraft regeringen
underlåtit utveckla bestå däruti, att ministären
borde hafva gjort värnpliktslagens antagande till en
kabinettsfråga. För min del har jag aldrig kunnat
finna, att det skulle erfordras någon kraft för
att framställa en kabinettsfråga. Tvärt om vill det
förefalla mig, att detta är ett af de lättaste sätt
för en regering att lösa en svår uppgift, -- om den
lösningen annars kan anses tillfredsställande, ty
antingen vinner regeringen därigenom sitt mål och
saken får framgång, då det alltid kan
vara en tillfredsställelse för densamma att hafva
vunnit, eller också misslyckas det, och regeringen
får då afgå; och i mina ögon kan det icke anses
annat än för en lycka att få falla för en sak och
få afgå från en föga afundsvärd plats på en
så fullt berättigad grund, som det är, sedan en
kabinettsfråga är framställd. Jag tror likväl,
att i ett konstitutionellt land och Sverige i
synnerhet det är en skyldighet för en ministär att
icke framställa sådana frågor utan att tänka på de
konsekvenser, som däraf skulle följa. Jag tror, att
man icke känner landtmannapartiets skaplynne riktigt,
om man antager, att det i sådana frågor skulle böja
sig för en ministärs förklaring, att den skulle
afgå, därest den icke vann bifall. Jag tror tvärt
om, att det partiet går sin egen väg, utan afseende
på de personer, som sitta i konungens konselj. Men
skulle det, därför att en fråga fallit, efter någon
vanlig konstitutionell uppfattning vara berättigadt,
att en ministär, som i den ena kammaren fått bifall
till sitt förslag och en så stor minoritet i den
andra kammaren, att den hade en numerisk öfversikt
af riksdagens personal i sin helhet, afginge endast
till följd af ena kammarens majoritets beslut?»

Detta svar, som afgafs ögonblickligt efter Hamiltons
yttrande, lärer uttalats med en hos mig ovanlig ton af
harm. som ännu icke hunnit lugna sig, och det uppstod
därför en stor nyfikenhet om huru Hamilton därpå
skulle svara. Han anmälde sig ock genast men hann icke
få ordet samma förmiddag, och till aftonens plenum
voro både kammarens och läktarens bänkar fullsatta.

Denna gång föll Hamilton undan. Han erkände, att
ordet <i>allvar</i> var illa valdt. Han hade begagnat det
endast såsom ett uttryck af sin öfvertygelse, att om
jag till försvar för det nämnda förslaget användt
hela den förmåga och hela det stora inflytande,
som jag ägde, så trodde han, att jag hade kunnat
besegra motståndet af de ganska få röster, som inom
representationen röstade emot detsamma. Tillika
förklarade han, att det var långt ifrån hans tanke
att med de afskedsord, han vid förra riksdagen
yttrat, syfta
på en kabinettsfråga. Om Hamilton hade sagt, att min
förmåga och mitt inflytande voro för små för att vinna
ett resultat, så hade han kommit sanningen närmare,
men mitt samvete fritog mig för att icke hafva användt
hvad jag däraf ägde.

Landtmannapartiets förslag erhöll i första kammaren
uti en punkt icke mindre än 56 röster mot 64 men
skulle efter all anledning icke nått till samma
röstetal uti åtskilliga andra punkter, som efter
den förstas utgång afslogos utan votering. I andra
kammaren bifölls det af 102 röster och hade sålunda
icke förvärfvat flera röster än motionärernas egna.

Riksdagen i öfrigt aflopp tämligen fredligt. I
andra kammaren fick Hedin till mig framställa en
interpellation om anledningen till regeringens
overksamhet i fråga om lagstiftningen för
försvarslösa, hvilken jag besvarade i ett längre
anförande, visserligen icke till Hedins belåtenhet
men efter hvad jag tror till kammarens i öfrigt.

Statsrådet Alströmer, som var sjuklig och uppnått
pensionsåldern, fick sitt afsked beviljadt den
4 juli och efterträddes af expeditionschefen i
ecklesiastikdepartementet von Steyern. Alströmer var
en erfaren ämbetsman, lika klok som redbar, en sant
frisinnad statsman, och skulle varit en god talare,
om han haft en kraftigare stämma. Hans förlust blef
fullt ersatt genom Steyern, som i alla afseenden är
en första klassens man.

Omedelbart efter riksdagen hade äfven Carlson
tillkännagifvit sin önskan att lämna det högst
betungande ecklesiastikdepartementet. Han uppgaf
därför ingen annan anledning, än att han kände sina
krafter tröttas. Han lofvade likväl att stanna kvar
öfver årets kyrkomöte men var angelägen, att icke hans
anmälda önskan om afsked dessförinnan skulle blifva
bekant, emedan detta skulle betaga hans ord vid mötet
hela dess vikt. Underhandlingar inleddes emellertid
om efterträdare, först med landshöfding Edelstam, som
vägrade, och sedan med frihetstidens häfdatecknare,
professor K. G. Malmström i Upsala. Honom kände
jag af gammalt från studenttiden till följd af mitt
umgänge med hans broder skalden, och han hade varit
informator på Stjernholm för mina yngre bröder. Där
hade han fått en ögonsjukdom, som tvingade honom
att lägga bort boken. Med en ovanlig energi grep
han sig då an med landtbruk och blef inspektor på
Stjernholm till min fars fulla belåtenhet. Efter
ett par år blefvo ögonen bättre, och han återgick
då till studierna, som han med känd framgång
bedref. Malmström var äfven ganska obenägen att
blifva statsråd, men med tillhjälp af Carlsons och
Forssells öfvertalningsgåfvor, lät han slutligen
därtill förmå sig. En plikttrognare människa har jag
icke känt. Carlsons afsked och Malmströms utnämning
skedde icke förrän den 1 november och väckte då en
stor öfverraskning hos allmänheten, som ingenting anat
och nu mycket undrade öfver anledningen, då man hade
den föreställningen, att Carlson älskade makten. Han
ansågs så slug, att han förutsåg ministärens fall
och därför, likt en huskatt, öfvergaf huset före
eldsvådan.

<h2><small><small>--</small></small></h2>

I juli månad, medan kungen var i Norge och jag
förestod utrikesdepartementet, fick Stockholm
besök af Förenta staternas förre president Ulysses
Grant. Rykten hade föregått om, huru han i Europa
på förut besökta ställen hade uppträdt med anspråk
på att behandlas såsom en kunglig person, ehuru han
numera var blott general och i sitt hemland säkerligen
icke kunde bemötas annorlunda. I England skulle man
dock hafva gått honom till mötes efter önskan. Men
då han kom till Paris ville man icke härpå ingå. Då
han blef bjuden till middag af utrikesministern, lät
han svara, att han skulle komma men med villkor, att
han placerades framför alla ambassadörerna, hvilket
hade till följd, att inga ambassadörer bjödos. I
Köpenhamn vägrade han att göra första visiten hos
utrikesministern och reste därifrån utan att hafva
gjort dennes bekantskap. Kungen förbjöd mig, före
sin afresa till Norge, att göra Grant första visiten,
hvilket jag eljest gärna skulle gjort
såsom en hyllning åt en man, som spelat en
världshistorisk roll i kriget för slafveriets
afskaffande.

Emellertid kom han nu till Stockholm, och hvarken
gjorde han eller jag den andre visit. Men amerikanske
ministern gaf en supé för Grant, till hvilken äfven
jag blef inbjuden, och där blefvo vi föreställda
för hvarandra. Vår bekantskap kunde dock icke blifva
förtrolig, redan af det skälet, att han icke talade
annat än engelska, hvaruti min öfning var snart
sagdt ingen. Han gjorde för öfrigt icke på mig något
sympatiskt intryck, och ännu mindre hans fru. Vid
uppbrottet tog han sin fru under armen och gjorde
sin rund med nådiga afskedsnickar till hvar och en
af sällskapet.

Dagen därpå skref jag en biljett till honom och bjöd
honom på middag. Han svarade, att han var ledsen,
att han måste resa just den dagen, som middagen var
utsatt, och skickade mig jämte brefvet sitt kort. Jag
hade således fått hans kort först och kunde med godt
samvete skicka mitt tillbaka.

<h2><small><small>--</small></small></h2>

Min hustru och jag, som detta år icke tagit något
sommarställe, gjorde i stället under augusti och
halfva september en resa. Med ångbåt foro vi först
i det härligaste väder till Lybeck. Därifrån till
Köln, hvarest vi påträffade upsalasångarne, som firat
sina triumfer i Paris och nu skulle göra en färd på
Rhen. Vi gingo sedermera tillsammans med dem, ett
stycke uppför floden på en af de stora ångbåtarna,
med 600 passagerare, bland hvilka entusiasmen blef
stor, då studenterna i de hvita mössorna slöto sig
tillsammans och började sjunga. Bland annat ägnade de
mig en sång och en hälsning, som jag besvarade. Detta
väckte mycken uppmärksamhet hos de andra passagerarne,
af hvilka många, i synnerhet amerikanska familjer,
sedan sökte vår bekantskap. Några förklarade sig
ovillkorligen skola resa till Sverige för att ännu
en gång få höra något så vackert och skaffade sig
uppgift, huru de skulle kunna från den svenska
musikhandeln erhålla de förtjusande sångerna.
En fru skickade sedan till Caroline från Amerika en
af henne författad bok till minne af denna dag. Vi
trodde, att den skulle innehålla hennes senaste
reseintryck, men funno i stället en roman, med titeln
Seola, som var förlagd i tiden före syndafloden.

Från Rhen foro vi till Schweiz, och efter besök
i Luzern och Interlaken stannade vi åtta dagar hos
Carolines ungdomsvän, friherrinnan Ramel, född Dardel,
och bodde i hennes châlet nära Neuchâtel. Härunder
gjorde vi som hastigast bekantskap med en del af
Neuchâtels aristokratiska familjer, hvaraf många
öfver sommaren bodde uppe i Jurabergen. Hos
dem alla förmärktes en stark animositet emot det
radikala partiet, som då var vid makten. Så vidt
jag kunde utröna, var likväl deras missnöje till en
stor del af personlig art och grundade sig mera på
att vara uteslutna från deltagande i styrelsen än på
några vidtagna regeringshandlingar, af hvilka flera
föreföllo mig både energiska och kloka. Sedan begåfvo
vi oss till Lausanne och Ouchy. Därifrån hade vi ämnat
oss till Vevay och landvägen öfver S:t Maurice och
Chamounix till Genève men fingo en så vild längtan
efter våra bref från Sverige, som skulle ställas
till Genève, poste restante, att vi styrde kursen
direkte dit. Vi ankommo sent en lördagsafton till
Genève och underrättades på söndagsmorgonen, att
man den dagen icke kunde få ut några bref. Jag kunde
icke tro detta vara absolut omöjligt och gick därför
själf till posten, där jag slutligen fick reda på en
posttjänsteman, som var mycket höflig men försäkrade
mig, att om jag ville betala 100,000 francs kunde jag
icke få ut mina bref på söndagen. Emellertid togo
vi platser på en diligens, som afgick på måndagen
en timme efter postens öppnande, men fingo då icke
ut några bref. Man lofvade att skicka dem efter oss
till Chamounix senare på dagen, men icke heller där
fingo vi några, lika litet som vid återkomsten till
Genève. Medelst telegramväxling fingo vi dock reda på
att flera bref blifvit skickade dit från Sverige och
däribland ett, som var angeläget för underhandlingarna
om ny ecklesiastikminister.
Någon tid efteråt bars i Stockholm till mig ett bref,
adresseradt till dåvarande ryske ministern härstädes
»de Giers», och då jag öfverlämnade det till honom,
sade han, att en familj med mitt namn hade gjort honom
mycken olägenhet, till följd däraf, att den ofta fått
sig tillsända, på landet långt från staden, Giers'
bref, medan han var rysk minister i Genève. Möjligen
hade nu våra bref gått samma väg, men sannolikast
hade de stannat i Chamounix. Detta var den enda gång,
som jag icke riktigt fått mina bref. Hela vår resplan
i Schweiz hade emellertid blifvit förryckt genom
denna breffråga.

Från Genève foro vi till Paris och bodde där i
fjorton dagar hos Sibberns. Ingen af oss hade förut
varit i Paris, och vi hade således mycket att se men
beklagade, att vi icke fingo se det i hvardagslag
utan uppfylldt af främlingar under den stora
världsexpositionen. Den politiska och diplomatiska
världen fick jag se på en storartad mässa i Notre
Dame årsdagen efter Thiers' död.

På hemvägen från Paris stannade vi i Liège, därifrån
jag tänkt göra en utflykt till Tongres, i hvars
grannskap skola finnas ruiner efter ett slott Geer,
beläget vid floden af samma namn och därifrån släkten
De Geer hämtat sitt. En öfverväldigande värme förmådde
mig likväl att afstå från nöjet att besöka den gamla
stenhögen efter mina förfäder, som jag kanske i alla
fall aldrig kunnat finna. I stället sökte jag i den
antikvariska bokhandeln samla minnen från släktens
forntid. Till Stockholm återvände vi sedan sjöledes
från Lybeck, nöjda både med resan och att hafva kommit
hem.

<h2><small><small>--</small></small></h2>

Vid denna tid började en svår ekonomisk kris
inträda i Sverige. Orsakerna voro bland annat dåliga
konjunkturer för järn och skogsprodukter men allramest
det omåttliga byggandet af enskilda järnvägar, som
slukat alla penningetillgångar. Bankerna hade bundit
sina kapitaler i dessa dåliga valutor, som icke kunde
realiseras. Alla affärsmän vände sig nu till staten
med anspråk om hjälp och
ville, att den skulle inköpa snart sagdt alla
enskilda järnvägar eller åtminstone låna dem behöfliga
penningar på billiga villkor. 1879 års riksdag blef
till följd häraf företrädesvis en finansriksdag. Redan
statsregleringen var i anseende till minskade
statsinkomster förenad med stora svårigheter,
dem Forssell med mycken skicklighet sökte besegra,
hvilket dock icke kunde ske utan förhöjning af vissa
indirekta skatter. Det var för öfrigt han, som under
denna riksdag spelade regeringens första stämma, och
jag sekunderade honom efter bästa förmåga. Forssell
var en afgjord motståndare mot förslagen, att staten
skulle träda emellan för att hjälpa de skuldsatta
storindustrimännen och ännu mera emot att staten
skulle köpa de enskilda järnvägarna. Han ådrog
sig härigenom hos majoriteten i första kammaren
mycken förbittring, hvilken ännu mera ökades af hans
förslag att indraga privatbankernas rätt att utgifva
femkronesedlar. Denna sista åtgärd gjorde honom
däremot populär i andra kammaren, som alltid haft
ett horn i sidan till privatbankerna. Indragningen af
femkronesedlarna blef ock genomförd, men trycket af
den förtviflade ställningen blef slutligen så starkt,
att regeringen måste bekväma sig till att föreslå
dels inköp af Hallsbergs--Motala--Mjölby järnväg
och dels anvisande af en järnvägshypotekslånefond,
dock så ordnad, att staten därpå ingenting gärna
kunde förlora.

Den med fruktan blandade oviljan emot Forssell
var så stark, att flera af första kammarens mest
betydande ledamöter kommo till mig och sade, att det
var nödvändigt att aflägsna Forssell ur konseljen,
om regeringen skulle finna något tillmötesgående af
representationen. Jag svarade härpå, att då Forssell,
åtminstone offentligen, icke gjort något utan efter
samråd med mig och med mitt fullkomliga gillande,
så kunde jag icke bidraga till att skilja Forssell
ur konseljen utan att själf följa med.

På vanligt sätt ville landtmannapartiet underlätta
statsregleringen med att nedsätta det ordinarie
vapenöfningsanslaget för indelta arméen med en hel
million men
interpellerade försiktigtvis mig, om jag skulle
upptaga detta såsom ett misstroendevotum, och då jag
svarade, att jag gjorde så, lät man frågan falla.

Från mitt departement utgingo under denna riksdag
ett lagförslag om afledning af vatten, som vann
riksdagens godkännande, och två af kyrkolags natur,
det ena om tillsättning af prästerliga tjänster
och det andra om förbrytelser af präst. Båda dessa
förföllo genom afslag af andra kammaren, som fann
dem alltför hierarkiska. Vid en senare riksdag blefvo
likväl lagar af nästan samma innehåll antagna.

Jag fann 1879 års riksdag allt igenom otreflig,
till följd af de oblygt framträdande enskilda
intressena. Men den slutade bättre än jag vågat
hoppas. De motsatta anspråken togo ut hvarandra,
såsom vid förkortning af bråk i aritmetiken,
och man lyckades bereda den allra nödvändigaste
hjälpen utan att inleda staten i någon äfventyrlig
finanspolitik. Det egna intresset är det, som
innerst styr alla klasser såsom sådana; och detta
må vara i viss mån berättigadt, men orätt är att
vilja fritaga sin egen klass från egennytta, då man
därför debiterar de andra. Man sparar icke på klander
af böndernas egennytta, som likväl inskränker sig
till att de vilja befrias från de bördor, hvarmed
staten företrädesvis trycker dem, under det de högre
klasserna såsom sin rätt yrka, att staten skall
lämna dem positiva förmåner och ersätta dem deras på
enskilda spekulationer förlorade rikedomar. Detta var
den reflexion, som för mig utgjorde behållningen af
1879 års riksdag.

Jag hade länge önskat att blifva justitiedepartementet
kvitt, emedan jag fann mig icke hinna med att
jämte statsministersämbetet så som sig borde sköta
ett departement, där stora lagstiftningsfrågor
förekommo. De kandidater, till hvilka jag vändt
mig, såsom Berg, Almqvist och justitierådet Rabe,
hade emellertid afböjt att åtaga sig befattningen,
hvarför jag måst tillsvidare behålla den. Men vid ett
tillfälligt sammanträffande med Almqvist fann jag,
att han ändrat åsikt, och då nu Lagerstråle efter
riksdagens slut fullföljde sitt gamla beslut att afgå,
så snart han uppnått
pensionsåldern, så lät Almqvist den 6 juni 1879 sig
utnämnas till justitieminister, och jag öfvertog
Lagerstråles konsultativa statsrådsplats, med
bibehållande af statsministersämbetet.

<h2><small><small>--</small></small></h2>

En del af sommaren fick jag nu åter tillbringa med
familjen på Truedstorp, som blifvit ledigt från
sin hyresgäst. Här tog jag ännu en gång upp min
vittra penna, som varit nedlagd omkring trettio år,
med undantag af en uppsats i Literärt album för
1878. Nu sköt min gamla kärlek för teatern ett nytt
skott, och jag författade ett dramatiskt stycke
under titel: <i>Grefve Lillie</i>, som någon tid legat
mig i tankarna. Det hade nämligen fallit mig in
att dramatiskt behandla representationsförändringen
och de sinnesstämningar, som densamma uppväckte hos
personer inom olika fraktioner af adeln och andra
samhällsklasser. Under den djupaste anonymitet
lät jag genom F. A. Dahlgren erbjuda denna pjes
till uppförande åt kungl. teaterstyrelsen, men den
blef icke antagen, hvarefter jag påföljande året
lät utgifva den på trycket. Kritiken yttrade därom
vidt skilda omdömen, liksom gissningarna på olika
författare voro många, såsom på kungen, Henning
Hamilton och mig m. fl. Sedan har jag sett R. von Koch
i bokkataloger uppgifven såsom den sannskyldige. Jag
var själf så nöjd med mitt verk, att jag ansåg det
icke hafva blifvit tillbörligen uppskattadt, och
tillskref detta dels att det skildrade specifikt
adliga känslor, som icke utom ståndet kunde rätt
uppfattas, och dels att en tidningsskrifvare var
framställd i en ogynnsam dager och man oriktigt
föreställde sig, att jag därmed afsett en typ för
pressens män i allmänhet.

<img></img>
</chapter>

<chapter name="1880 års riksdag och afskedet från statsministerbefattningen">
<h2><small>1880 ÅRS RIKSDAG OCH AFSKEDET FRÅN
STATSMINISTERSBEFATTNINGEN.</small></h2>

<h2><small><small>--</small></small></h2>

Kungen hade, i öfverensstämmelse med Hamiltons och
flera militärers råd, satt i fråga, att värnpliktslagen skulle
åter framläggas så väl till 1878 som 1879 års riksdag, men
jag hade lyckats afböja det, öfvertygad som jag var, att
landtmannapartiet icke skulle vika från sin föresats att icke
gå in på någon förändrad organisation af arméen, med
mindre än att på samma gång definitivt beslöts, att
indelningsverket och grundskatterna skulle upphöra. Förrän
landtmannapartiets eget arméförslag hade fallit vid 1878
års riksdag, skulle det i alla händelser varit fruktlöst att
lägga fram en isolerad värnpliktslag, och föga gynnsammare
var tidpunkten 1879, då förbittringen öfver detta förslags
förkastande ännu var liflig och den ekonomiska krisen
upptog alla tankar. Jag kunde emellertid icke helt och hållet
förneka giltigheten af konungens åsikt, att det var
regeringens skyldighet att för riksdagen framlägga samhällets
oundgängliga behof och låta riksdagen bära ansvaret, om de
icke tillgodosåges. Sedan Lagerstråle och Carlson, som
bestämdt motsatt sig en proposition om värnpliktslagen,
lämnat konseljen, förklarade jag därför för kungen, att ehuru
jag hade föga förhoppning om framgången, vore jag beredd
att göra ett ytterligare försök och sålunda tillstyrka en lag,
hvarigenom beväringsåldern men icke fredsöfningen
utsträcktes, dock under förbehåll att få afgå, i händelse
försöket misslyckades. Kungen medgaf detta och sade sig
hoppas framgång, om jag gjorde mitt kvarstannande till
insats. Chefen för landtförsvarsdepartementet gick därefter
i författning med att revidera det gamla lagförslaget.

Genom denna lag, som nu föreslogs 1880 års riksdag,
skulle inga större uppoffringar än förut under fredstid
utkräfvas, men åt arméen skulle beredas en högst betydlig
förstärkning i krigstid, med fullt vapenöfvadt manskap,
genom dem som varit soldater men före den långt
utsträckta värnpliktsålderns slut återgått till andra yrken.

Regeringen blef sedan klandrad för det den icke på
förhand rådgjort sig med riksdagsmän och känt sig för,
huruvida förslaget hade att påräkna någon framgång, i
stället för att låta det komma som ett åskslag från en
klar himmel. Detta hade varit befogadt, om regeringen
icke varit besluten att gå fram med förslaget, äfven om
det icke hade utsikt att antagas. Men nu var det att
förutse, att om man frågat riksdagsmän af andra kammarens
majoritet till råds, så skulle de på det lifligaste hafva
afstyrkt förslagets framläggande; ty att de helst önskade
slippa det, var otvifvelaktigt, och trycket på dem skulle
naturligtvis förminskas, om dess ledande män kunde
åberopa, att de på förhand varit tillfrågade men afstyrkt.

Ehuru inga åtgärder vidtagits för att förhemliga
regeringens plan, tycktes det vara en öfverraskning för den
stora allmänheten, då beslutet i trontalet förkunnades. Det
väckte dock till en början icke något utomordentligt
uppseende, och efter hvad jag kunde förmärka hoppades andra
kammarens ledande män, att man tyst och stilla skulle
kunna förkasta förslaget, utan att däraf skulle uppstå andra
följder, än att möjligen krigsministern afginge, hvaruti man
icke såg någon stor skada. För att förekomma, att
landtmannapartiet med en sådan uppfattning skulle på någon
sammankomst utan tvekan fatta beslut om afslag på lagen,
hvarefter jag väl visste, att allt vidare ordande tjänade till
ingenting, beslöt jag att redan vid remissen af den kungliga
propositionen framhålla frågans politiska betydelse.
Denna tanke fick jag emellertid icke förrän om natten
förut. Det framstod då för mig, huru viktigt det var, att
allt, som möjligen kunde bereda framgång åt
värnpliktslagen ensam, nu försöktes, så att, om detta ändå
misslyckades, det skulle blifva klart för första kammaren, att
om man önskade arméfrågans lösning, så var det
nödvändigt att antaga landtmannapartiets grundvillkor. Jag fick
nu knapp tid att öfvertänka lydelsen af den kabinettsfråga
jag ville framställa och som jag på förmiddagen före plenum
meddelade kollegerna i statsrådsberedningen. Däremot hann
jag icke att på förhand jämväl underrätta konungen, hvilket
jag icke heller ansåg nödvändigt, då han visste, att saken
tidigare eller senare på riksdagen skulle af mig förklaras
för en afgångsfråga. Jag skulle icke heller därifrån kunnat
afstå, ifall kungen i det afgörande ögonblicket fått
betänkligheter, enär jag ansåg rättigheten för en statsminister att
själf bedöma, huruvida ett riksdagens beslut bör föranleda
hans afgång, icke kunna honom af konungen frånhändas.

Mitt förslag till yttrande gillades af alla statsrådets
ledamöter, som förklarade sig vilja följa med mig upp i
plenum för att därmed ådagalägga, att de ville stå och
falla med mig. Jag sökte afvända detta och framhöll, att
saken i sitt närvarande skick icke vore af så stor betydelse,
att den borde föranleda till hela ministärens afgång, och
att en af de fördelar jag påräknat af
statsministersinstitutionen var, att ombytena för politiska frågors skull i
allmänhet skulle kunna inskränkas till statsministern och
vederbörande departementschef. Man ville dock ej gå in härpå,
utan alla följde med mig upp i andra kammaren, med
undantag af Almqvist och Steyern, som hade förhinder,
dock icke politiska.

Efter att hafva fått ordet i kammaren och framhållit
värdet och vikten af värnpliktslagen, slutade jag med
följande ord: »Försmås nu emellertid äfven denna utväg och
förkastas detta af Kongl. Maj:t nu framlagda förslag, så
måste jag bekänna, att det är slut med min
uppfinningsförmåga i afseende å hvad som i rikets viktigaste
angelägenhet under nuvarande förhållanden är att företaga. Och
att alldeles nedlägga hela saken och låta den hvila till en
obestämd framtid, anser jag, efter allt hvad som däri
passerat, vara hvarken regeringen eller riksdagen värdigt. Jag
anser det icke heller vara förenligt med den omsorg, som
de äro skyldiga att ägna åt rikets trygghet och
själfständighet.»

Detta väckte stor uppståndelse och beklagades genast
af ett par talare ur landtmannapartiet.

Till middagen var hela statsrådet bjudet till kungen
på slottet. Så snart kungen kom ut till gästerna, gick
jag honom till mötes, och med en känsla, att jag brustit i
skyldig grannlagenhet, som icke förut underrättat honom
om hvad jag ämnade göra, berättade jag nu hvad som
passerat i andra kammaren. Han syntes öfverraskad men
icke obelåten och sade ingenting till mig om att han borde
fått veta det förut.

Det spridde sig snart, att bönderna voro alldeles
obenägna att antaga värnpliktslagen. Jag ville då försöka att
underhandla med dem, och som jag bland dem alla hade
största förtroendet till Karl Ifvarsson, af hvilken jag alltid
fått öppet och ärligt besked, då jag vändt mig till honom,
skref jag nu en biljett och bad honom om ett samtal samt
öfverlämnade till honom själf att afgöra, om han ville taga
flera med sig. Han kom ensam och sade, att han talat
med ett par af sina vänner och bland dem den betydande
skåningen Ola Andersson i Burlöf men funnit dem ännu
mera omöjliga än han själf. Han förklarade, att ingen af
landtmannapartiet skulle kunna förmås att rösta för förslaget
och därmed öfvergifva partiets en gång intagna ståndpunkt.
Själf vore Karl Ifvarsson visserligen icke så ifrig att blifva
af med grundskatter och indelningsverk, men han var desto
mera rädd för värnpliktens ökande och visste, att samma
fruktan var allmänt utbredd i landet. Mina invändningar,
att regeringens förslag icke skulle medföra någon ökad
tunga i fredstid och att man med bifall därtill kunde köpa
några års ro för vidare anspråk, voro förgäfves, och på
samma gång som han var döf för alla
öfvertalningsförsök, uttalade han sin och sina
vänners ledsnad, att jag fäste en så afgörande vikt
vid frågan, emedan de ogärna och med ledsnad såge,
att anledningen till min afgång skulle kunna läggas
landtmannapartiet till last, ehuru de väl eljest
kunde hafva skäl att önska en regering, för hvilken
de icke ansågo sig behöfva hafva så mycket undseende
som för mig i frågor om anslag.

Jag fann snart Karl Ifvarssons uttalade uppfattning
bekräftad från flera håll och blef öfvertygad, att om
icke några under riksdagen inträffade händelser och
påtryckning från andra samhällsklasser kunde verka
till något förändrade åsikter, vore icke att hoppas på
framgång, hvars enda möjlighet således berodde på ett
uppskof med afgörandet. Jag bad därför Lagerstråle,
som var ordförande i lagutskottet, att motverka
ett omedelbart företagande af denna fråga, likasom
jag framhöll önskvärdheten, att de, som icke ville
bifalla förslaget, dock hellre än om ett rent: afslag
ville förena sig om några modifikationer däruti,
t. ex. genom att något inskränka beväringsklassernas
antal. Ett sådant förslag, antaget af riksdagen,
skulle kunna slå en brygga för mig att kvarstanna,
i händelse man fann detta önskligt. Lagerstråle
framkastade ock något i denna riktning endast
såsom sin egen tanke; men det uppfattades genast
såsom en förkänning af regeringen och väckte ond
blod inom första kammaren, som alls icke ville höra
talas om några emot andra kammaren tillmötesgående
modifikationer.

Under tiden gingo de öfriga riksdagsärendena sin jämna
gång. Med Almqvist hade konseljen onekligen fått
förstärkning af en effektiv justitieminister. Han
grep verket an med lika mycket kraft som mod och
var vida mindre undfallande än jag varit för Högsta
domstolens kritik och andra fina juristers teoretiska
betänkligheter. I synnerhet var detta fallet med
hans förslag till lag om inteckning i järnväg, som
satte mig i någon förlägenhet, emedan det till en
del hvilade på grunder, som blifvit underkända i ett
af mig kontrasigneradt och till 1879 års riksdag
framlagdt förslag. Jag måste nu emellertid foga
mig efter Almqvist, hvars förslag löste frågan på
ett synnerligen praktiskt sätt och gick igenom vid
riksdagen, utan att den i öfverensstämmelse därmed
utfärdade lagen sedan visat sig medföra den af
juristerna befarade oredan.

Ännu kinkigare var frågan om civilt äktenskap för dem,
som till namnet tillhörde svenska kyrkan men icke
begått nattvarden. Flera så väl kyrkliga som juridiska
auktoriteter, dock icke Högsta domstolens pluralitet,
ansågo en lag härom vara af kyrkolags natur,
och ecklesiastikministern yrkade, att kyrkomötet
därom skulle höras, men härpå ville Almqvist icke
ingå. Båda hotade med att afgå. För att undvika en
konflikt föreslog jag att uppskjuta hela frågan eller
ock göra en formell ändring i förslaget, hvarigenom
kyrkomötets hörande ostridigt skulle erfordras,
men icke heller härom ville Almqvist höra talas. Jag
ansåg, att Almqvist hade rätt, och kunde därför icke
annat än instämma med honom. Proposition afläts i
öfverensstämmelse med hans mening, sedan jag förmått
Malmström att åtnöja sig med en reservation till
statsrådsprotokollet. Riksdagen antog förslaget, ehuru
regeringen inom första kammaren hotades med riksrätt,
om den promulgerade lagen utan kyrkomötets samtycke.

Vidare fick Almqvist fram en lag om vattenrätten och
en ny växellag.

I fråga om vattenrätten drabbade jordbrukarintresset
och vattenverksintresset i strid mot hvarandra. Det
förra hade öfvervikt i andra kammaren och det senare
i första kammaren, men slutligen antogs lagen med
någon försämring af Kongl. Maj:ts proposition.

Växellagen var ett stycke praktisk skandinavism,
för hvilken jag intresserat mig. Riksdagen hade,
med anledning af en Bergströms motion vid 1876 års
riksdag, i en skrifvelse uttalat önskan om åtgärder
för att åstadkomma en gemensam handelslag för de
tre skandinaviska rikena, och efter en vidlyftig
korrespondens med danske
justitieministern Nelleman, hade vi kommit öfverens, att
jag skulle taga initiativet med att till en början
föreslå en gemensam växellag. En kommitté tillsattes
därefter i hvartdera landet, och Bergström blef själen
i den svenska, som sammanträdde med den danska och
norska. Resultatet vanns, och lika lydande växellagar
för Sverige, Norge och Danmark kommo till stånd,
utan större svårigheter vare sig hos regeringarna
eller representationerna.

Ett par af Almqvist utarbetade lagförslag, om vatten
och brödstraffets afskaffande och om offentlighet
vid underrätter, hunno icke af Högsta domstolen
granskas så tidigt, att de kunde framläggas vid
denna riksdag. Almqvist var icke lika slagfärdig
i debatten som vid skrifbordet, och detta plågade
honom så, att han, innan riksdagen var halfgången,
brann af lust att komma ifrån ämbetet.

För att vrida ett af skälen ur händerna på dem,
som ville afslå värnpliktslagen, framlades
på min tillskyndan en kunglig proposition
om en grundlagsändring, hvarigenom riksdagen
erhöll rättighet att deltaga i den militära
kriminallagstiftningen, hvilken förut varit konungens
ensak.

Sedan riksdagsmännen varit hemma öfver påsk,
återkommo bönderna, om möjligt ännu mera bestämda
att förkasta lagen, hvilken de påstodo skulle väcka
en allmän och farlig ovilja i landet.

Några dagar före afgörandet kom Liss Olof Larsson
till mig och sade, att inom landtmannapartiet fanns
knappt någon enda, som ej önskade, att jag skulle
stanna kvar, och att han därför varit betänkt på någon
form för ett afslag, som gjorde det möjligt att få
behålla mig, såsom att lagen antogs med förbehåll,
att den icke fick träda i verket förrän frågan om
indelningsverket blifvit löst, eller ock att afslaget
motiverades på ett sätt, som visade riksdagens goda
vilja; men han tillade, att föga utsikt funnes att få
majoritet för ett sådant förslag. Jag svarade, att på
den punkt sakerna nu kommit, måste regeringen yrka ett
rent bifall till sitt förslag, med de modifikationer
lagutskottet däruti gjort, men att jag i alla fall,
för landtmannapartiets egen skull,
skulle anse det fördelaktigt, att partiet icke
stannade vid ett enkelt afslag.

Jag beredde mig nu blott på att falla med ära. Det
var ingen lätt uppgift att i denna fråga tala i båda
kamrarna. Helst hade jag velat uppträda först i den
andra, emedan det i själfva verket var där, som slaget
skulle vinnas eller förloras. Men genom en manöver
och emot öfverenskommelsen i talmanskonferensen
satte sig andra kammaren i efterhand och beslöt att
företaga värnpliktslagen en plenidag senare än första
kammaren för sig utsatt. Möjligen hoppades man, att
äfven första kammarens majoritet skulle afslå lagen
till följd af sin ovilja mot 1873 års kompromiss, och
andra kammaren undginge då att ensam bära tadlet för
att hafva framkallat en ministärförändring. Däremot
var man öfvertygad, att om andra kammaren förut hade
förkastat lagen, skulle första kammaren otvifvelaktigt
bifalla den.

Jag måste således först uppträda i första kammaren
och sökte därvid att så litet som möjligt beröra
1873 års skrifvelse, om hvilken nu alls icke var
fråga och som jag visste i denna kammare hade så
ifriga vedersakare, att regeringen skulle förlora
många röster om den förklarade sig ännu vidhålla
kompromissen. Jag tvingades likväl af flera talare
att slutligen bekänna kort och förklara, att jag stod
kvar på 1873 års grund. Detta oaktadt biföll första
kammaren värnpliktslagen med betydlig majoritet, efter
en fyra dagar lång öfverläggning. Innan diskussionen
ännu i andra kammaren var afslutad, men sedan det
var uppenbart, att frågan där skulle falla, begärde
jag ännu en gång ordet i första kammaren och yttrade:

»Sedan första kammaren nu har godkänt den föreslagna
värnpliktslagen, så anhåller jag att få afgifva en
förklaring, som måhända kan vara behöflig för att
mitt handlingssätt icke må kunna missförstås. Man
skulle nämligen kunna föreställa sig, att jag icke
fäster lika stor betydelse vid ett bifall af första
kammaren som vid ett afslag af andra kammaren, då jag,
i händelse slutet blifver sådant,
kommer att begära entledigande från den förtroendepost
jag bekläder. Så är icke förhållandet. Jag har flera
gånger med handling visat, att jag i likartade fall
icke funnit anledning att nedlägga mitt ämbete
och att jag i allmänhet icke låtit mig ledas af
någon öfverdrifven ömtålighet. Men en djupare
anledning finnes nu. Mitt bemödande har städse
varit att främja en lugn utveckling med att ställa
regeringen utanför partierna och lika mycket söka
stöd hos riksdagens båda kamrar genom att mellan
dem medla. Men om kamrarna nu uti en fråga, som så
djupt ingriper i landets viktigaste angelägenhet,
ännu en gång stanna mot hvarandra i oförenliga
beslut, så ser jag mig nu ur stånd att längre till
någon båtnad vidhålla detta program. Möjligen
kan det utföras af någon annan. Hvarom icke, så
torde det vara nödvändigt, att regeringen mera
än hittills närmar sig den ena sidan eller den
andra; men i ett konstitutionellt land kräfver
både rikets och ministrarnes värdighet, att ett
ombyte af personer föregår ombytet af grundsatser.»

I andra kammaren öppnade jag debatten med ett långt
tal, däruti jag framhöll, att landtmannapartiets
motstånd mot alla partiella förbättringar knappt kunde
förklaras annorlunda, än att partiet gjorde sig säkert
om att kunna på en gång taga allt hvad det ville och
själft bestämma villkoren, men häruti kunde ligga en
missräkning. Ett hänsynslöst utöfvande af makt kunde
framkalla ett oväntadt motstånd. Städernas växande
folkmängd komme att minska landets öfvervikt; och
regeringen kunde icke behöfva frukta ett missnöje
i landet genom att begagna sitt veto i en sådan
fråga. Genom ett bifall till förslaget skulle
landtmannapartiet däremot förvärfva berättigade
anspråk på välvilja och tillmötesgående mot sina
önskningar, hvilka säkerligen icke skulle svikas, om
än debet och kredit icke på hvarje sida i räkenskapen
kunde gå ihop. Jag påminde vidare, att ungefär samma
värnpliktslag blifvit godkänd af fyra riksdagar, i
sammanhang med olika arméförslag, och blifvit framlagd
af landtmannapartiet själft vid 1878 års
riksdag. Men ännu viktigare än den militära vore den
moraliska betydelsen af ett bifall. »Vi skulle
då icke längre inför utlandet erbjuda det ömkliga
skådespelet af ett folk, som i femton år fört på
tungan nödvändigheten af att stärka sitt försvar men
ännu icke kommit öfverens om något. Att ådagalägga
inför Europa, att vi vilja och ämna försvara oss,
är likväl redan värdt en half armé. Och för ett
lands inre förhållanden kan knappast något vara af
högre värde än att det, under dagens kif och split i
små frågor, någon gång känner sig genomströmmas af
enighetens och gemensamhetens anda, då det gäller
något fosterländskt stort.»

Mitt anförande föreföll landtmannapartiet såsom bäska
piller, och A. P. Danielsson förklarade, att jag
förstört min historia, därför han dock senare gjorde
en ärlig ursäkt med förklarande, att han alltid skulle
vörda min person och de lagrar jag skurit i svenska
folkets historia samt att han skulle uppmana sina
barn att göra detsamma.

Sent på aftonen andra dagen, då kammarens nästan
alla ledamöter hade tillkännagifvit sin mening,
begärde jag för sista gången ordet i andra kammaren
och tog afsked i dessa ordalag:

»Den långa öfverläggningen har, såsom här redan
blifvit sagdt, antagit egenskapen af en öppen
votering, hvars utslag redan fallit. Med tanken på det
inflytande, utgången sannolikt kommer att utöfva på
den politiska ställningen, kan jag icke undertrycka,
en känsla af vemod. Men för min person känner jag
mig lättad från en tung börda.

Om regeringen hade mött ett så stort förtroende, att
detta förslag blifvit antaget, skulle jag ansett mig
förpliktad att ägna mina återstående krafter till att
föra framåt de stora svårlösta frågor, som ligga oss
alla om hjärtat. Inom några ögonblick är jag väl löst
från en sådan förbindelse, och jag skall då begära
att få nedlägga ett ämbete, i hvilket jag ingenting
förmår uträtta.

Det är mig kärt att bland mina intryck från denna
kammare få medtaga minnet af en personlig välvilja,
hvarpå
jag härstädes och senast i dag fått mottaga
bevis. Historiens dom skall icke heller fälla mig
att icke hafva menat väl med Sveriges allmoge, och
jag vet med mig själf, att jag menat bäst, då jag
sagt dess målsmän, hvad jag trott vara <i>sanningen</i>.»

Med anledning däraf, att en talare yttrat, att jag,
som störtades just af dem, som jag hjälpt fram och
understödt, hade skäl att med Cæsar utropa: Äfven du,
min Brutus, afslöt Karl Ifvarsson debatten med den
försäkran, att om jag blefve personligen anfallen,
skulle Sveriges bönder icke vara de sista att
värna mig. De voro tacksamma för hvad jag gjort,
men om icke hvar och en ägde handla efter sin
öfvertygelse, helst i en stor fosterländsk fråga,
så vore representationsreformen icke mycket att tacka
för, och i en så maktpåliggande sak som denna finge
man icke af konsiderationsskäl falla undan, huru högt
man vördade mig personligen. Men »i alla fall uttalar
jag högt <i>min</i> vördnad för hvad herr statsministern
gjort för Sveriges folk».

Därpå företogs voteringen, och värnpliktslagen afslogs
med 121 röster mot 75.

Detta var den 12 april 1880, och dagen därefter
ingåfvo alla statsråden sina afskedsansökningar. Men
kungen, som redan förut i bref från Kristiania satt i
fråga andra kammarens upplösning, i händelse af ett
afslag å värnpliktslagen, fordrade nu formligen i
en till mig ställd skrifvelse, att statsrådet skulle
afgifva yttrande, huruvida icke en sådan upplösning
borde ske, enär han förmodade, att svenska folket,
riktigt upplyst om sakens beskaffenhet, skulle sända
en annan riksdagsmajoritet, men i hvarje händelse
kunde då hvarken kungen eller statsrådet med fog
klandras för att de icke uttömt alla till buds stående
konstitutionella medel att bereda framgång åt en stor
fosterländsk angelägenhet.

Ett par af statsrådets ledamöter voro benägna
för denna åtgärd, men jag var från början däremot,
emedan jag var fullkomligt öfvertygad, att syftemålet
icke skulle vinnas utan att landtböndernas opinion
skulle visa sig vara ännu starkare emot allt slags
utsträckning af värnplikten än
riksdagsböndernas. Jag trodde därför, att man snarare
borde förminska vikten af afslaget än tillerkänna det
en så utomordentlig betydelse; hvartill kom, att om
kungen vädjade till folket men fick samma svar, hade
han sedan knappt någon annan utväg än att helt och
hållet kasta sig i armarna på landtmannapartiet. När
det nu kom till definitivt afgörande, afstyrkte
också samtliga statsråden upplösningen, och då en
sådan icke gärna kunde äga rum, utan att vi togo
tillbaka våra afskedsansökningar, lät kungen frågan
förfalla utan att tagas till protokoll men begärde
tillbaka sin skrifvelse till mig i ämnet för att
taga en afskrift för sitt familjearkiv, hvarefter
originalet återställdes till mig.

I den sista konselj jag bevistade förekom ett
ovanligare ärende. Genom den nya riksdagsordningen
hade adeln såsom sådan förlorat sin politiska
betydelse, men någon inskränkning gjordes icke
i konungens rättighet att förläna nya adliga
värdigheter. Hittills hade likväl denna rättighet icke
efter representationsförändringen blifvit begagnad,
ehuru kungen därpå någon gång varit betänkt. I slutet
af 1879 utvecklade kungen i en utmärkt väl motiverad,
till mig lämnad promemoria sina skäl, hvarför han
icke ville låta detta kungliga prerogativ så helt
och hållet gå ur bruk, att själfva rättigheten kanske
en gång kunde blifva bestridd för hans efterträdare,
som kunde vilja utöfva densamma, och då ett lämpligare
tillfälle för dess tillämpande icke kunde tänkas än
att åt de män, som utfört Asiens kringsegling och
af hvilkas lof hela världen nu genljudade, gifva en
belöning, som icke blott fästes vid den lefvande
personen utan tillika förmådde fortplanta glansen
af en världshistorisk tilldragelse till senaste
efterkommande, ville konungen upphöja professor
Nordenskiöld i friherrligt stånd och tilldela adlig
värdighet åt herr Oskar Dickson och löjtnant Palander.

Tillfället var onekligen väl valdt, och inom
statsrådet gjordes ingen invändning, ehuru jag inom
mig ansåg saken såsom en anakronism. Meningen var,
att promotionen skulle ske, sedan Vega anländt till
Stockholm, men då detta icke
inträffade, förrän den nya ministären skulle utnämnas,
och kungen icke var säker för möjligt motstånd från
dennas sida, så blef ärendet företaget, innan den
gamla blifvit afskedad.

För min del ansåg jag, att Arvid Posses tid nu var
kommen att efter mig inträda såsom statsminister. Han
hade såsom talman i andra kammaren, åtminstone i
viss mån, varit ställd utom sitt parti och vunnit
erkännande såsom en duglig och oväldig talman. Det
kunde antagas, att politiska motståndares bitterhet
emot honom skulle under tiden något förmildrats
äfvensom att han själf skulle kommit till mera sansade
tänkesätt. Jag var emellertid icke fullt säker, att
han nu mera än förra gången skulle lyckas att bilda en
ministär, och som jag dessutom tänkte mig möjligheten,
att kungen kunde vilja emot landtmannapartiet
uppställa en kampministär, så kände jag mig för hos
Ehrenheim, om han skulle tilltro sig, om det kom i
fråga, att gå in med en ministär ur första kammarens
majoritet, men han förklarade, att han icke kunde
det i anseende till kammarens obestämda ståndpunkt
och oberäknelighet. Den ende, som han trodde skulle
kunna möjligen lyckas sammanhålla kammaren, vore
Gustaf Ugglas, men Ugglas var omöjlig och bad mig
för all del icke sätta någonting sådant i fråga.

Då kungen några dagar före afgörandet frågade mig,
om jag hade något emot, att han öppnade eventuella
underhandlingar med Arvid Posse, svarade jag därför,
att jag icke hade något bättre råd att gifva och
lofvade kungen min medverkan, att Posse skulle få
behålla så många af mina kolleger som möjligt, på
det han icke skulle nödgas rekrytera allt för långt
till vänster.

Arvid Posse fick därpå formligt uppdrag att föreslå
kungen en ministär och förklarade sig därtill
villig. Han sade sig vilja så mycket som möjligt gå
i de gamla fotspåren och hoppades kunna få köpa en
billigare arméorganisation än 1878 års förslag genom
en förstärkning af flottan. Han vände sig eget nog
icke till någon enda af landtmannapartiet, som därpå
icke heller gjorde anspråk.
Almqvist och Thyselius hade han bedt kvarstanna men
funnit dem omöjliga, och till min glädje visade
han sig angelägen att få behålla Forssell, för
hvilket ändamåls vinnande han påkallade min hjälp,
som jag gärna gaf. I Forssells kvarstannande såg
jag nämligen en garanti, att icke Posse skulle köpa
första kammaren med att låta staten öfvertaga de
enskilda järnvägarna, hvarjämte jag i en kombination
emellan Posse och Forssell såg en trygghet både emot
den faran, att reformen af privatbanklagstiftningen
skulle helt och hållet skjutas åt sidan, och att
regeringen skulle emot dessa banker gå alltför
bröstgänges till väga, hvartill Forssell efter mitt
omdöme var benägen. Det var dock endast med möda,
som Forssell lät sig öfvertalas att stanna kvar,
under förbehåll att genast få bryta upp, om hans
och Posses vägar för mycket skildes åt. Steyern och
Lovén hade inga betänkligheter mot att fortsätta,
och Malmström, som för sin hälsas vårdande erhållit
tre månaders tjänstledighet, förklarade sig villig
att under denna tid icke fordra sitt afsked, då Posse
ansåg detta vara att göra honom en tjänst.

Den 19 april beviljades afsked åt mig, Björnstjerna,
Thyselius, Almqvist, von Otter och Rosensvärd; --
och den posseska ministären trädde in.

<img></img>
</chapter>

<chapter name="Efter afskedet (1880, 1881, 1882.)">

<table o>
<td c><h2><small>EFTER AFSKEDET.</small></h2>
<td c>(1880, 1881, 1882.)
<td c>--
</table>

Presidentämbetet i Svea hofrätt hade stått reserveradt
för min räkning under min senare statsministersperiod,
och det var min mening att däruti nu åter
inträda. Men omedelbart efter det jag ingifvit min
afskedsansökning, kom Lagerstråle och berättade, att
fråga om en pension åt mig varit å bane vid en enskild
sammankomst af inflytelserika ledamöter af båda
kamrarna, där man blifvit ense om att väcka motioner,
att jag skulle få behålla hela statsministerslönen,
och att Lagerstråle fått i uppdrag att förvissa sig,
att jag icke skulle undanbedja mig. Jag svarade, att
om detta kom från båda kamrarna så enhälligt, att det
icke kunde komma att anses såsom en belöning af endast
en fraktion af riksdagen, skulle jag med tacksamhet
mottaga en pension, men fann det ifrågasatta
beloppet alltför högt för att jag trodde det kunna
vinna någon allmännare anslutning. Lagerstråle
upplyste, att från första kammaren hade i början
föreslagits att sätta beloppet till 15,000 kronor,
men att då bönderna sagt, att det skulle vara hela
lönen, så hade alla gått in därpå. Sådana motioner
väcktes omedelbart därefter i första kammaren af
vice talmannen Ehrenheim och i den andra af åtta
landtmannapartiets förtroendemän. Statsutskottet
afgaf genast ett enhälligt tillstyrkande, och motionen
bifölls af första kammaren med acklamation och utan
att ens andra gången bordläggas.
I andra kammaren rönte den däremot åtskilliga
motsägelser. Det hade till en början väckt ovilja, att
förslaget blifvit förberedt i en enskild konklav inom
landtmannapartiet, utan att kammarens öfriga ledamöter
tagits till råds. Men äfven i själfva saken yttrades
af några betänkligheter emot pensioner för politiska
förtjänster, som kunde urarta till majoriteternas
partibelöningar. Erik Sparre anmärkte ock, att den
ifrågasatta belöningen väl egentligen skulle vara
för representationsreformen, men denna vore ett
medel och icke ett ändamål samt hade hittills icke
verkat något godt. Däruti instämde äfven Rundgren. Å
andra sidan uttalade sig flera, som ej tillhörde
landtmannapartiet, för bifall till motionen, hvilket
också utan votering blef kammarens beslut.

I skrifvelsen härom heter det, »att riksdagen,
såsom en gärd af det erkännande svenska folket
ägnar f. d. statsministern friherre Louis De Geers
förtjänster om det allmänna, anvisat ett belopp,
motsvarande hela den lön, han såsom statsminister
uppburit, eller 18,500 kronor, att årligen, från
och med den dag friherre De Geer icke längre uppbär
statsministerslönen, till honom under hans återstående
lifstid af allmänna indragningsstaten utgå.»

Utan tvifvel låg det sanning i betänkligheterna mot
att gifva nationalbelöningar åt politiska personer,
och jag skulle ansett det orätt att mottaga den mig
nu beviljade pensionen, om den blifvit mig gifven
af en partimajoritet. Men då första kammaren beslöt
den utan ringaste invändning från något håll och
jag alldeles icke uppträdt såsom någon anhängare
af landtmannapartiet, hvilket jag tvärt om under de
sista åren med all makt bekämpat, tyckte jag mig kunna
med godt samvete mottaga hvad som bjudits mig, ehuru
det efter diskussionen i andra kammaren visserligen
icke skedde med oblandad tillfredsställelse. Utan att
såra riksdagen skulle jag icke heller kunnat efteråt
afsäga mig pensionen, sedan jag förut på förfrågningar
förklarat mig vilja mottaga den.

Emellertid hade jag skilts från ministerbänken
i godt förhållande till båda kamrarna; och äfven
kungen förklarade
mig sitt välbehag samt lofvade mig vid afskedsuppvaktningen
sitt porträtt, det jag någon tid efteråt fick mottaga.
I olikhet med de af kungen vanligen bortgifna oljefärgsporträtten,
var han på detta icke iklädd uniform, och på
ramen var tecknadt: »Af Oskar II till friherre Louis De Geer»,
hvilket jag tolkade så, att han velat gifva ett
erkännande åt mig såsom enskild man men icke såsom
statsman.

På samma gång jag erhöll afsked från
statsministersämbetet, medgafs mig fjorton dagars
tjänstledighet från presidentsämbetet i Svea hofrätt,
men så snart som pensionen blifvit mig beviljad,
begärde jag, ehuru något sådant villkor därvid icke
var fästadt, afsked äfven från presidentämbetet, som
jag erhöll den 30 april, hvarmed jag återgick till
privatlifvet vid 62 års ålder, efter att hafva varit
42 år i statens tjänst och däraf 17 på den främsta
platsen i konungens råd.

Jag drog mig dock icke helt och hållet från det
politiska lifvet, i hvilket jag fortfarande deltog
såsom riksdagsman; och ännu en gång skulle jag till
och med blifva anmodad att åter ingå i konseljen.

Posse ville genast lägga beslag på mig och anmodade
mig att blifva ordförande i den stora kommitté,
som skulle tillsättas för försvarets ordnande. Jag
svarade, att om jag tilltrott mig att lösa
denna fråga, så hade jag icke lämnat konseljen,
och hemställde, huru det skulle taga sig ut, om
regeringen satte till ordförande just den, som
offentligen förklarat, att hans uppfinningsförmåga
i ämnet var slut.

Med lätt hjärta reste jag efter riksdagens slut med de
mina till Truedstorp. Dessförinnan hade jag köpt ett
landtställe vid Mälaren på vägen åt Upsala, benämndt
Sandvik. Vi tyckte nämligen, att flyttningarna till
Skåne hvarje sommar skulle blifva för besvärliga,
sedan vi blifvit gamla, och dessutom ville vi vara
närmare våra söner. Stället, som var väl byggdt i
villastil och hade en areal af 125 tunnland, mest
skog och berg, kostade med yttre inventarier 35,000
kronor. Det kan sägas vara typiskt för Stockholms
omgifningar, icke saknande någon af dess skönheter och
dessutom prydt af en hög, åt sjösidan nästan lodrät,
granitklippa, afstängd från landsidan af ofantliga
med människohand uppförda stenmassor, som fordom
utgjort en med naturens tillhjälp väl befästad
borg, hvars inre utgöres af en liten högslätt,
liknande en krater, med en rik vegetation af träd,
buskväxter och blommor. Från de höga kanterna har
man en vidsträckt utsikt öfver norra segelleden i
Mälaren med dess stränder, och åt nordväst utbreder
sig en fjärd, en mil lång och en half bred, kransad
af en mängd holmar och uddar. Mellan berget och sjön
leder en romantisk bergstig öfver väldiga remnade
klippblock. Vår förtjusning öfver stället blef dock
snart förgiftad, genom Stockholms stads inköp af det
i grannskapet liggande Riddersvik, i ändamål att
bereda en upplagsplats för latrin och orenlighet. Det
behöfdes flera år, innan erfarenheten öfvertygat
oss, att vi icke skulle få någon olägenhet däraf,
och sannolikt kommer det att försvåra försäljningen,
i händelse vi därtill få lust.

För att få sysselsättning åtog jag mig, efter
återkomsten till Stockholm, att författa en
minnesteckning åt svenska akademien öfver riksrådet
Höpken. För den, som icke är historicus ex professo,
kräfves för ett sådant företag mycket arbete, enär
man måste först studera sig in i hela det tidehvarf,
som utgör omfattningen till den bild, som skall
tecknas. Jag hade dock förbehållit mig god tid och
började med att läsa det mesta, som fanns tryckt
om frihetstiden. Besvärligare var det att uppleta
hvad som i handskrifter fanns af och om Höpken i
riksarkivet, i allmänna bibliotek och enskilda arkiv
och brefsamlingar. Arbetet intresserade mig allt mera
ju längre det fortskred, och Höpken framstod för mig
såsom en af Sveriges djupaste tänkare, kunnigaste
statsmän och största stilister. Minnesteckningen
upplästes i sammandrag, sedan den länge varit
färdig, på svenska akademiens högtidsdag 1881 och
vann erkännande äfven af kompetenta domare, såsom
Malmström och Odhner.
Inom konseljen gick det snart sönder emellan Posse
och Forssell, och båda vände sig till mig för att
få biträde till oenighetens utjämnande. När Posse
nyss inträdt i styrelsen, hade han fordrat,
att Kongl. Maj:t skulle vägra sanktion, i
händelse riksdagen åsatte tull på majs, och
uppmanat Forssell att uppträda i kamrarna emot
den föreslagna tullen, hvilket denne också gjort,
ehuru utan framgång. För att sedan få stöd för en
sanktionsvägran, hade Forssell remitterat frågan till
utlåtande af kommersekollegium, landtbruksakademien
och generaltullstyrelsen samt planerat med dem att få
ett afstyrkande svar, hvilket också erhållits. Men
nu förklarade Posse, att han ändrat mening och
ville hafva riksdagens beslut godkändt. Detta kunde
Forssell icke smälta utan ämnade afgå, om ej Posse
gaf med sig. Jag fann, att Forssell härtill kunde
vara befogad, men ställde mig i saken på Posses
sida och hemställde, om man i detta ögonblick,
för en jämförelsevis mindre viktig tullsats, borde
uppröra sinnena med utöfvandet af konungens rätt
att nedsätta tullar. Men det visade sig nu, att det
innersta skälet till schismen låg djupare, nämligen i
Posses hela uppfattning af statsministerns ställning,
som Forssell icke ville underkasta sig. Han hade
förhandlat med andra om ärenden, som hörde under
finansdepartementet, och gifvit löften härutinnan,
utan att hafva rådgjort med departementschefen. Detta
vidgick Posse och medgaf till och med, att han i
<i>en</i> fråga haft orätt, men uppgaf, att Forssell allt
ifrån början velat strida med honom om makten,
hvaremot han icke haft någon svårighet med de
andra departementscheferna till följd af sin
uppfattning, att departementscheferna fingo styra i
departementsärenden, men i politiska frågor. skulle
statsministern hafva beslutanderätten. Jag menade,
att de politiska frågorna jämväl vanligen voro
departementsärenden och att statsministern och
departementschefen därför måste vara ense i frågor
af vikt samt att departementschefen borde vara den
synlige utföraren.

Då någon komposition icke befanns möjlig,
tillrådde jag, att Forssell såsom skäl för sin
afgång hellre, såsom
han ämnat, uppgaf tullfrågan, som var af principiell
natur, och hvaruti de flesta troligen skulle ställa
sig på Posses sida, än att en personlig eller ännu
djupare oenighet skulle uppgifvas såsom orsak. I
det längsta trodde Posse icke, att Forssell hade
allvar med sitt hot om afgång utan därmed blott
ville tilltvinga sig något, och en lustig episod
i våra samtal föreföll, då Posse lät undfalla sig:
»Det ligger någonting annat bakom, antingen det nu är
Hamilton eller De Geer ... Ugglas, vill jag säga.»
Jag smålog såsom åt en missägning och sade, att man
svårligen kunde misstänka Hamilton att intrigera med
Forssell och att Ugglas säkerligen vore oskyldig.

I början af december fick Forssell afsked, och Posse
öfvertog själf finansportföljen.

I 1881 års riksdag tog jag knappt någon annan synlig
del, än att jag, för första och enda gången af min
riksdagsmannabana, väckte en motion. Den afsåg en
nedsättning af bevillningen för de lägst beskattade,
som af bevillningsutskottet erkändes vara påkallad af
rättvisans fordringar och behöflig för hela den klass
af kroppsarbetare, som endast med svårighet kunde
tillfredsställa lifvets nödtorft vid sidan af statens
anspråk på skattebidrag, men likväl afstyrktes. då
frågan därom borde behandlas i sammanhang med andra
skattefrågor. Härtill lades i första kammaren det
skäl, att genom bifall till motionen skulle på en
omväg jämväl beredas en nedsättning af strecket för
valrätt till andra kammaren. Vid mitt försvar för
motionen hände, hvad som icke händt mig vare sig förr
eller sedan, att jag kom af mig; dock icke så, att
det af någon annan märktes, men så, att jag tappade
bort just det förnämsta af hvad jag velat säga och
hvarpå jag särskildt beredt mig. Jag hade nämligen
ämnat framhålla, att det väl låter sig försvaras,
att man från deltagande i lagstiftningen utesluter
en del medborgare, så länge man är öfvertygad, att
äfven dessas sanna väl blir bättre tillgodosedt
af dem, åt hvilka lagstiftningen är förbehållen,
än det skulle blifva af dem själfva, men att om man
med bevillningsutskottet erkände, att rättvisans
fordringar icke i afseende å de uteslutna
voro uppfyllda, så innebure deras afvisande
från lagstiftningsarbetet ett oförsvarligt
förtryck. Motionen bifölls af första kammaren men
afslogs af den andra och föll i gemensam votering. Det
dröjde dock icke länge, förrän motionens syfte vann
tillämpning i en ny bevillningsförordning.

Den inverkan, min motion skulle haft på de
valberättigade, inskränkte sig till att borttaga
anledningen för dem, som hade en inkomst af 800
kronor, att icke låta sig så högt uppskattas, i
det att det beskattningsfria minimum höjdes. Detta
hade varit fullt berättigadt och borde alldeles icke
uppfattas såsom ett kringgående af grundlagen för att
få strecket nedsatt. Dessutom hade vid stiftandet af
riksdagsordningen syftemålet förnämligast varit att
upplösa ståndsförfattningen och bereda inträde för
kategorier, som stodo utanför riksstånden, fastän
de kunde anses med dem sidoordnade, men något behof
af valrättens utsträckning nedåt antogs då ännu icke
hafva gifvit sig till känna. Men sedan har småningom
inträdt ett sådant behof, som jag tror böra snart
tillgodoses, om representationen fortfarande skall
kunna anses utgå ur hela den politiskt tänkande
delen af nationen och på det man icke genom dröjsmål
må äfventyra att framdeles få medgifva en större
utsträckning af valrätten, hvilken på en gång satt
i verket kunde blifva menlig för samhällets lugna
utveckling.

Det lärer icke kunna nekas, att den bildning,
som är nödvändig för ett politiskt omdöme, under de
senaste åren nedträngt i djupare samhällslager, än som
tillförne ägt rum, och att till följd häraf många, som
nu sakna rösträtt, och bland dem förnämligast en stor
del kroppsarbetare, måste känna såsom en orättvisa
att vara beröfvade politiska rättigheter. Genom deras
inrymmande till sådana skulle dessutom de särskilda
intressena inom samhället komma att i representationen
betraktas från mångsidigare synpunkter och tillika
bereda en viktig klass medborgare en klarare
upplysning om de nu icke fullt insedda svårigheterna
att genom lagstiftning bota alla brister i samhället.
Däremot finner jag rösträtt vid val af riksdagsmän
icke rimligen kunna medgifvas andra än dem, som äga
rösträtt inom sina kommuner, och yrkandet om allmänna
val finner jag lika principvidrigt som betänkligt. En
konsekvent tillämpning af personlighetsprincipen
låter hvarken förena sig med ett olika röstetal
för städernas och landets representanter eller med
kvinnans utestängande från rösträtt; och troligen
skulle samhällets konservativa och religiösa intressen
blifva väl så godt bevakade af kvinnorna som af
obildade män.

Hvad som under denna vinter ådrog sig allmänna
uppmärksamheten nästan mera än hela riksdagen var
tragedien: <i>Henning Hamilton</i>. Han var redan vid årets
början insjuknad i en ytterst plågsam nevralgi, som
oafbrutet höll honom vid sängen, så att han ingen
gång kunde intaga sin plats i första kammaren. Då jag
en gång i början af februari besökte honom, föreföll
han både mig och sig själf döende. Sakta hviskande
tog han formligen afsked af mig och sade bland annat,
att vi tänkt olika i många ämnen men att han alltid
värderat mig personligen och varit öfvertygad, att
jag menat väl med fäderneslandet. Han blef väl sedan
något bättre, men bruten till kropp och själ kunde
han icke längre uppehålla sin alldeles undergräfda
affärsställning eller ens vidtaga sådana åtgärder, som
kunnat förmildra den oundvikliga katastrofen. Han var
af naturen fallen för högt spel, och början till hans
obestånd härledde sig från misslyckade spekulationer
i brännvin, dem han bedrifvit tillsammans med kapten
J. af Geijerstam.

Då denne sistnämnde slutligen måste göra konkurs, blef
Hamilton, som då var landtmarskalk, jämväl nära däran
men räddades af sin rike vän baron Set Adelsvärd,
som försträckte honom en större summa penningar mot
förskrifning, på hvilken han under sin lifstid icke
fordrade någon ränta. Men i bouppteckningen efter
Adelsvärd fanns upptagen en fordran hos Hamilton på
200,000 kronor, för hvilka han sedan fick ansvara
både till kapital och ränta.
Hamilton hade visserligen alltid haft goda inkomster
och hade äfven nu, sedan han tagit. afsked, genom en
mängd arfvoden från olika håll, en årlig inkomst
af omkring 18,000 kr. samt hade alltid lefvat
förståndigt och hushållsaktigt, men hans inkomster
kunde dock icke räcka till att dessutom förränta
200,000 kronor jämte andra skulder, hvilka under
årens lopp ökades, slutligen med hastigheten af en
lavin. Försök att anlita spellyckan i Homburg lära
äfven förgäfves blifvit gjorda. Ändtligen brast hela
bubblan sönder under vintern 1881. Det uppdagades nu,
att skulden belöpte sig till omkring 760,000 kronor
och att Hamilton för att betäcka en del af dessa,
hade lämnat förbindelser, med sin brorson Wathier
Hamiltons falskeligen skrifna namn, till ett belopp af
280,000 kronor. Wathier, som var djupt fästad vid sin
farbror, hvilken också varit hans förmyndare, tyckte
likväl i början, att det var för mycket för honom att
ensam åtaga sig hela skuldbeloppet, och reste därför
till Stockholm för att söka förmå några af släkten
att biträda honom med att rädda Hennings ära. Dessa
rådgjorde med sina affärsmän, som afstyrkte, och
underhandlingarna hade ingen annan följd, än att
ryktet om de falska förbindelserna, hvilka redan förut
voro misstänkta af åtskilliga banker, som en blixt
spridde sig öfver hela Stockholm. Man kan tänka sig,
hvilket intryck det skulle göra, att Hamilton, som
säkerligen var, åtminstone af de högre klasserna,
den mest uppburne man i riket och betraktad såsom
ridderlighetens själfva blomma, hvilken oegennyttigt
offrat allt för fäderneslandet och sin öfvertygelse,
-- beträddes med ett vanärande brott! Brorsonen
skyndade nu att erkänna alla de i hans namn utfärdade
förbindelser och iklädde sig betalningsskyldighet
äfven för de öfriga, från hvilka icke fordringsägarne
själfva afstodo. Men nu var det för sent. Wathier
Hamilton lyckades väl med sin oerhörda uppoffring
att befria Henning från rättsligt åtal, men hans ära
var tillspillogifven. Under sin första förtviflan
begärde Henning Hamilton afsked från kansleriatet
för universiteten och en del andra befattningar samt
beslöt att bosätta sig utrikes, undangömd
för hela världen; men sedan brorsonen öfvertagit
skulderna, växte modet, och han blef betänkt på
att behålla de inkomstgifvande uppdrag, som icke
redan blifvit lämnade. Detta gick dock icke för sig,
och förbittringen emot honom ökades, då man hörde,
att han icke fallit till föga. Honom aftvingades nu
den ena afsägelsen efter den andra, till och med af
serafimerorden, och slutligen äfven hans ledamotskap
i alla akademier och lärda samfund.

Den 20 april fick jag från honom en biljett, däruti
han bad, att jag, »såsom ett sista prof af en ofta
visad vänskap», ville samma dag skänka honom ett kort
besök. Jag gick till honom, och vårt sammanträffande
var en af de pinsammaste stunder i mitt lif. Den forne
stolte Henning Hamilton med det högburna hufvudet,
de kvicka ögonen och det intagande sättet stod där
nu en utmärglad försagd gestalt, med utseende af
en ödmjuk brottsling. Likväl var det mera rädsla än
ånger, som stod att läsa i hans drag, och under hela
vår samvaro yttrade han ingenting i ord, som kunde
sägas utgöra någon bekännelse. Hans ärende till mig
var blott en bön, att jag ville säga honom min tanke
om en förklaring, som han uppsatt och tänkt insända
till tidningarna, i anledning af en uppgift i Börsen
Halle, att han skulle skrifvit falska <i>växlar</i>, hvilket
han med en öfverflödig utförlighet förnekade, helst
han knappt skrifvit eller begagnat sådana. Jag sade,
att jag icke trodde detta skola gagna hans sak utan
upptagas blott såsom ett försök att genom ordrytteri
blanda bort saken, emedan man här i Sverige icke lade
honom till last, att han förfalskat <i>växlar</i> men väl
andra skuldsedlar; och detta hade utan vederläggning
blifvit sagdt från så många trovärdiga håll och äfven
offentligt, att knappt någon människa funnes, som icke
trodde på sanningen däraf. Ville han skrifva något
till allmänheten, så borde han icke söka försvara sig
utan bekänna, att han dukat under för frestelsen af
dåliga affärer, och att då han blifvit skonsamt bedömd
af dem det rörde, hoppades han, att allmänheten icke
heller skulle bedöma honom alltför strängt eller tro
honom vara ändå sämre, än han vore.
Under det jag talade i denna anda, satt han alldeles
orörlig med nedslagen blick och sänkta händer men
svarade icke ett ord. Sedan beklagade han sig öfver en
förfärlig officiös artikel i Schwedisch Norwegische
Korrespondenz, hvarpå jag svarade, att den var ändå
mildare än hvad som sagts i de flesta andra så väl
inländska som utländska tidningar. Han ämnade dagen
därpå resa till Hedenlunda och på första öppet vatten
med ångbåt direkt till Bordeaux.

När vi skildes, sade han, att han var af sina plågor
så nedsatt äfven till sina själskrafter, att han icke
rätt visste hvad han gjorde eller borde göra, tackade
mig och bad mig tro, att hans frestelser varit svåra.

Man kan knappt förklara hans uppförande genom
annat än hans af sjukdom förmörkade tankekraft. Han
hade blott behöft i tid yppa sin ställning för sin
brorson och bedja honom om hjälp, för att denne med
uppräckta händer skulle räddat honom. Men om han,
då detta icke skedde, gjort konkurs, så hade han
däruti fått en giltig anledning att genast nedlägga
alla sina befattningar, och allmänheten hade insett
omöjligheten af något åtal, då inga åklagare och inga
bevis framkommo. Nu trodde man i stället, att det var
genom mannamån för honom personligen och för hans
höga samhällsställning, som han undgick rättvisans
straff, och förbittringen häröfver, i synnerhet hos de
lägre klasserna, var utomordentlig. Om ett åtal emot
honom anställts, hade han dock sannolikt frikänts
från allt ansvar. Utan ett sådant fick <i>han</i> dock nu
det strängaste straff, som han gärna kunde få, —
att falla så djupt från en sådan höjd!

Med sin trofasta maka lefde den olycklige sedan,
sjuk och landsflyktig, flera år i sydligaste delen
af Frankrike, där de båda gjorde sig älskade af hela
sin omgifning. Samma dag, som underrättelsen om hans
död kommit, besökte jag Sibbern, som vid den tiden
bodde i Stockholm, och han lämnade mig då följande
nyss nedskrifna vackra verser, i hvilka jag af allt
hjärta instämde:
<poem>»Hvad formörket var i Livet 
Döden klarner med sit Haab
om den himmelske Forsoning 
i en ny forklaret Daab.

Paa et Liv med stærk Belysning 
faldt en Skygge mörk og bred; 
og et Levnet, værd at mindes, 
faldt, som Straf i Glemsel ned.

Skyggen skal nu mildt forsvinde 
for en bedre Morgen klar: 
Mindet skal igjen faa Ret til 
at bevidne, hvad han var.»
</poem>

Jag blef Hamiltons efterträdare såsom
universitetskansler, hvartill jag valdes af Upsala
konsistorium enhälligt och af Lunds med 21 röster emot
8, hvilka gåfvos åt Oskar Björnstjerna, såsom det
sades, dels till följd af den åsikt, att det skulle
vara fördelaktigare för Lund att hafva en särskild
kansler än att hafva en gemensam med Upsala, och dels
af ovilja emot mig för representationsförändringen.

Riksdagen år 1882 aflopp, liksom den 1881, lugnt
och stilla. Man hvilade på geväret i afvaktan på
regeringens förslag i de stora frågorna. Jag var
ledamot af talmanskonferensen och ordförande för
de förtroendemän, som uppgjorde utskottsförslagen
åt första kammaren. Med någon svårighet undgick
jag att själf inväljas i utskott och deltog endast
sällan i debatterna. Kammaren hade nu åter sin gamle
talman, Lagerbjelke, lika oförsvagad på sin plats
som före hans sjuklighet. Han hade från början
på kammaren inympat den stränga ordning, som det
svenska riddarhuset med sin under århundraden vunna
erfarenhet småningom utbildat till betryggande af
ordets frihet och rättigheten att få sin mening
pröfvad. Arbetssättet hade ock under hans säkra
ledning utvecklats till allt större fullkomlighet;
och det är till väsentlig del Lagerbjelkes
förtjänst, att första kammaren troligen icke af
någon parlamentarisk
församling öfverträffas i ett noggrant iakttagande
af lagstadgade former, i aktning för allas rätt och
i ärendenas lugna behandling. Litet tråkigt föreföll
det visserligen ibland, att icke den minsta, äfven
den mest oskyldiga, frihet fick tagas.

Hvad ledamöterna i de båda kamrarna angår, kan man
icke undgå att tillerkänna i allmänhet åt andra
kammarens ett bestämdt företräde i plikttrohet och
vana att taga sitt riksdagsmannakall på allvar.

<h2><small><small>--</small></small></h2>

Somrarna fingo vi nu tillbringa på Sandvik, med
längre och kortare utflykter. Så blef min hustru år
1882 ordinerad att dricka Karlsbad, och vi begåfvo
oss dit, så snart vi hunnit utrusta vår son Gerard
för en expedition till Spetsbergen, dit han och
geologen Nathorst reste i vetenskapliga ändamål,
sedan de i Tromsö förhyrt en liten norsk fångstbåt,
på hvilken de gjorde öfverresan, hvarefter vi icke
fingo någon underrättelse om dem på hela sommaren.

Till Karlsbad togo vi vägen öfver Berlin, som på mig
förut gjort intrycket af en tråkig stad men som nu
bytt om skepnad och föreföll mig såsom en intressant
världsstad. Jag bevistade ett riksdagssammanträde i
hopp att få höra eller åtminstone se Bismarck. Men
detta lyckades icke. I stället fick jag höra
Richter och några andra talare, som icke tycktes mig
öfverlägsna våra egna i kamrarna. Ett drag af tysk
gemytlighet, som jag knappt väntat mig finna i Berlin,
var, att då vi en afton superade i matsalen på vårt
hotell, anvisade man oss ett litet bord vid sidan af
ett stort, som var fullsatt af en mängd herrar, hvilka
efter afslutad middag sutto kvar och drucko champagne,
ömsom politiserande och ömsom skrattande. Sedan de
gått, frågade jag hvilka de voro och fick till svar,
att det var en del deputerade, som före hemresan hade
en kollation för att taga ett hjärtligt afsked af
ministern Puttkammer.

Medan vi voro i Karlsbad, inföll kungens och
drottningens silfverbröllopsdag, som firades af
ett hundratal
svenska och norska herrar och damer med en
middag. Tillställarne hade sagt värden, att min hustru
och jag skulle hafva främsta platsen, hvilket han
hade uppfattat så, att det var vårt silfverbröllop,
som skulle firas, och han hade därför dekorerat med
blommor och emblemer för oss såsom sådana. Vi voro
under denna sejour mycket tillsammans med Bildt,
då minister i Berlin, och trifdes godt med honom.

<img></img>
</chapter>

<chapter name="Riksdagen och ministerkrisen år 1883">

<h2><small>RIKSDAGEN OCH MINISTERKRISEN ÅR 1883.</small></h2>
<h2><small><small>--</small></small></h2>

1883 års riksdag var af större betydelse än de båda
föregående. Posses ministär gick den ganska väl rustad
till mötes. Utom allt annat voro förslag till arméens
och flottans organisation utarbetade med verklig
sakkunskap, sparsamhet och praktisk blick, så att
svårligen en så stor försvarsstyrka kunnat åstadkommas
för billigare pris, då man måste beakta nationens
bestämda motvilja mot en större utsträckning af
värnplikten och emot lottning. Likaså var skattefrågan
väl behandlad med ett varsamt tillmötesgående af
landtmannapartiets önskningar, på samma gång som andra
lättnader voro föreslagna i de fattigare klassernas
bördor. Carlson hade på sista tiden varit själen i
skattekommittéen och satt form på det hela.

Men allt ifrån början af Posses ministär fanns emot
honom en stark opposition i första kammaren, som
fordrade hans störtande, såsom en nemesis, påkallad
af rättvisa och den politiska moralen.

Hela uppmärksamheten koncentrerades från början
vid de så kallade stora frågorna, och valet af
ledamöter i det för dem afsedda särskilda utskottet
blef det första stridsämnet. Jag var äfven nu
ordförande för förtroendemännen i första kammaren,
och enighet vanns om de andra utskotten, men i
fråga om särskilda utskottet delade sig kammaren
emellan två olika listor, af hvilka den ena upptog
sådana, som ansågos för regeringsförslagens
vänner, och
den andra dess motståndare. Abelins, Rosensvärds
och mitt namn voro likväl upptagna på båda listorna,
men i fråga om de öfriga segrade hvardera listan med
ungefär lika många namn; och häraf blef det genast
klart, att utgången var högst oviss i första kammaren,
och såsom sannolikast antog man, att arméförslaget
skulle gå igenom men alltsammans falla på det därmed
oskiljaktigt sammanbundna skatteförslaget.

I andra kammaren visade sig meningarna lika
delade. Det eljest så eniga landtmannapartiet skilde
sig i fråga om tillsättningen af det särskilda
utskottet; och på samma sätt gjorde centern, så att
slutet blef äfven här, att motsatta meningar fingo
sina representanter.

Till ordförande i utskottet blef jag enhälligt
vald, ett uppdrag, som var föga tillfredsställande
med den ohjälpliga splittring, som ägde rum i
tänkesätten. Fyra ledamöter af första och tre af andra
höllo på indelningsverket och afslogo därför det
kungliga förslaget. De öfriga från andra kammaren
ville väl bygga på den kungliga propositionens
grund men endast med stora nedsättningar i
försvarsstyrkan; och egentligen voro endast 8
af utskottets 24 ledamöter, och däribland jag,
väl stämda för det kungliga förslaget. Det erhöll
likväl inom utskottet i allt väsentligt en skenbar
pluralitet, ty indelningsverkets vänner röstade med
förslagets vänner, när böndernas prutningar kommo
under omröstning, och bönderna för förslaget, då det
voterades om indelningsverkets bibehållande.

Ett rykte hade allmänt spridt sig inom riksdagen,
att Posse under hand låtit bönderna förstå, att de
gärna kunde pruta på arméförslaget, blott de antoge
grunderna; han skulle nog, sedan andra kammaren
fattat sitt beslut, förmå den första att foga sig
därefter. Det var naturligt, att härigenom försvann
allt tryck på bönderna att gå längre än de själfva
ville. Ingenting kunde skada saken mera i första
kammaren, och det hjälpte hvarken, att Posse inför
ledamöter af första kammaren och slutligen offentligt
inför kammaren förklarade, att han höll på det
kungliga
förslaget oförändradt, eller att krigsministern förde
ett mycket bestämdt språk emot alla prutningsplaner.

Hvad som äfven bidrog att afskräcka bönderna från att
antaga förslaget utan högst betydliga reduktioner,
var de från folkmöten i alla landsorter ingående
opinionsyttringar emot alla ökade bördor, vare sig
af skatter eller värnplikt. Inom utskottet hörde man
också framställas det skäl, att så länge vi hade en
liten och svag armé, så skulle kungen icke inledas
att omfatta en politik, som kunde inblanda oss i krig
med andra makter, och då man bemötte detta skäl med
att en sådan politik åtminstone icke vore att frukta
från våra kungar, som visserligen icke kunde komma
att önska krig, yttrade en bonde, att så länge de
nyttjade Karl XII:s vagga vid sina prinsars dop,
trodde han dem icke mera än jämnt.

Så snart utskottets betänkanden voro färdiga och
man fick läsa landtmannapartisternas reservationer,
togs detta till förevändning af många ledamöter
i första kammaren att affalla från de kungliga
förslagen. Man sade sig nämligen frukta, att ett
bifall af första kammaren skulle göras till föremål
för en sammanjämkning med andra kammarens prutningar
och ett otillfredsställande resultat däraf komma till
stånd. Sedan andra kammaren antagit reservanternas
förslag, proklamerade också flera i första kammaren
offentligt sitt affall, och däribland så betydande
män som Oskar Björnstjerna och Thyselius.

Posse var tämligen matt i försvaret, och efter
sex dagars debatt afslog första kammaren den först
föredragna paragrafen med sju rösters pluralitet,
och sedan sopades de andra paragraferna bort utan
diskussion.

Många af dem, som höllo fast vid det kungliga
förslaget intill slutet, drogo likväl en suck
af lättnad, när det föll, utan att de hade dess
fall på sitt ansvar. Landtmannapartiet sköt nu
emellertid skulden på första kammaren, och flera af
dess ledare förklarade, att meningen med kammarens
beslut icke var att utgöra dess ultimatum utan att
i sammanjämkningsväg gå in på hela det kungliga
förslaget
endast med inskränkning af de värnpliktiges öfning i
fredstid till sextio dagar, men sannolikt var detta
icke de djupa ledens mening. Af det hela fick jag
den uppfattning, att i försvarsfrågan funnos bland
riksdagsmännen vida flera nihilister, än som ville
bekänna det. Äfven bland indelningsverkets vänner
voro ganska få benägna att gifva det någon större
utveckling, utan de nöjde sig helst med hvad som
fanns.

Och om sinnesstämningen var sådan hos riksdagens
flertal, så var den det ännu säkrare inom landet. Så
stora förändringar, som vid denna riksdag voro
föreslagna, kunna svårligen, och böra knappt,
genomföras utan att hafva ett säkert stöd i den
allmänna meningen; och det var därför måhända
lyckligt, att de icke vunno riksdagens bifall. Jag
arbetade likväl för dem i den öfvertygelse, att
en billigare och varsammare uppgörelse af frågorna
om indelningsverket och grundskatterna i en framtid
svårligen kunde vinnas och att, om förslagen nu föllo,
föga utsikt fanns, att en lika god härordning skulle
komma till stånd, förrän vi lidit svåra nederlag
eller förlorat vår själfständighet. Vårt förnämsta
hopp måste därför hvila därpå, att vi alltjämt få
lefva i fred eller att ingen af de oss omgifvande
grannarne unnar oss åt den andre.

Omedelbart efter dessa frågors afgörande innehöll
Posttidningen den för många öfverraskande
underrättelsen, att hela statsrådet begärt sitt
entledigande.

Efter min uppfattning, som jag meddelade åt Posse,
då han kom till mig för att tala om situationen, var
en konseljförändring icke påkallad. De stora frågorna
hade fallit på ett sådant sätt, att sannolikt ingen
annan ministär skulle omedelbart vilja våga försöket
att lösa dem; och om ingenting stod att uträtta,
kunde lika väl de gamla ministrarne stanna kvar. Dock
fann jag svårigheterna för kvarstannandet ökas däraf,
att konseljens afskedsbegäran blifvit publicerad. Jag
ansåg det visserligen riktigt, att konseljen hemställt
till kungen, huruvida han icke ville göra någon annan
kombination, men detta borde tillsvidare
blifvit en sak emellan konungen och hans råd. Då
Posse gick ifrån mig, var jag i den tro, att han
skulle stanna kvar, och samma uppfattning hade andra
personer fått vid samtal med honom kort därefter. Men
då han dagen därpå for upp till konseljen, hade han
funnit kollegerna förut samlade och mötts af det
förklarandet, att de samtligen kommit öfverens att
afgå; och Posse hade då ej annat val än att göra
sällskap. En timme senare hade han med alla sina
kolleger till konungen aflämnat skriftliga och
ovillkorliga afskedsansökningar.

Kungen skickade nu efter många inflytelserika
riksdagsmän för att höra deras tankar om ställningen,
och då äfven jag slutligen uppkallades, framställde
kungen formligen till mig en anmodan, att jag
skulle ingå såsom statsminister. Hans mening vore
att till nästa riksdag framlägga samma förslag
med några förändringar, som icke skulle försvaga
försvarsstyrkan, eller också att något afpruta både
på värnplikten och på den valuta, som bjudits åt
landtmannapartiet, för att framdeles kunna bjuda
återstoden af grundskatterna emot tillökning af
de värnpliktiges öfning. Jag svarade, att min
statsmannabana var afslutad, och att om det var
meningen att fullfölja just det program, med hvilket
Posse gått in, kunde jag icke inse, hvarför han skulle
afgå. Äfven kungen fann, att positionen väl blefve
till utseendet något falsk genom Posses afgång men att
många de mest framstående riksdagsmän sagt honom, att
Posse omöjligen kunde bibehållas, och att han trodde
det både för sakens och Posses egen skull bäst, att
han nu lämnade platsen. Han ville denna gång icke anse
min vägran såsom definitiv, ehuru jag därom anhöll.

Dagen därpå fick jag på förmiddagen besök af fyra
bland statsråden, nämligen Hochschild, Lovén, Steyern
och Hederstjerna, hvilka kommo hvar för sig och
enträget bådo mig gå in i konseljen, i hvilket fall
ingen mera än Posse skulle gå ur den, så framt jag
icke sådant önskade, dock under förutsättning, att
samma förslag om försvaret, som det jag ju godkänt,
blefve åter framlagdt. Jag förklarade,
att redan häruti låg ett hinder för mig, emedan jag
ansåg detta förslag ohjälpligen fallet, och att jag
i intet fall vore att påräkna.

Af allt detta syntes mig framgå, att hela krisen
egentligen gick ut på att blifva af med Posse. Han var
på en gång befunnen för lätt och för öfvermodig. Man
hade respekt för honom, så länge han troddes disponera
andra kammarens majoritet; men sedan denna illusion
försvunnit och man tillika kommit under fund med att
han icke ägde den högre förmåga, som är af nöden
hos en ledande statsman, började den hållning han
antagit att kännas alltför besvärlig för kollegerna
och måhända äfven för kungen. Posse sökte nämligen
att spela kung icke blott de facto utan äfven till
skenet. Han reste omkring och inspekterade Karlsborg
och Karlskrona, kungen oåtspord, och lät för sina
resor en kunglig salongsvagn ställas till sin
disposition. Liksom det hade händt Forssell, fingo
äfven andra departementschefer åtnöja sig med att
Posse underrättade dem om beslut, som han fattat eller
utlofvat i ärenden, som tillhörde deras departement,
utan att rådföra sig med dem, o. s. v.

En episod, som under riksdagen väckt mycken
ovilja, var, att Posse med en vanlig tryckt
kallelsebiljett stämde generallöjtnant Abelin till
sig på statsministerns ämbetsrum. Där frågade han
Abelin, om det var sant, att han reserverat sig
mot det särskilda utskottets tillstyrkande af den
kungliga propositionen, och då Abelin härtill jakade,
uppmanade han honom att före tryckningen återkalla
sin reservation. Abelin svarade, att han icke kunde
härpå ingå, helst andra reservanter åberopat honom och
Abelin i alla fall endast vidhållit samma åsikter
och skäl, som han städse anfört vid föregående
riksdagar. Posse förklarade då, att Abelin finge
skylla sig själf för konsekvenserna. Samtidigt förekom
i Dagens nyheter, som ansågs vara Posses organ, en
antydan, att regeringen icke kunde tåla, att dess
förtroendemän motsatte sig dess förslag. Abelin kom
till mig och frågade, huru jag uppfattade saken. Jag
bad
honom vara lugn och sade, att det var otänkbart,
att regeringen skulle våga taga en man af Abelins
anseende för hufvudet för en reservation, som endast
höll sig till sak och ej innefattade annat, än hvad
Abelin alltid såsom krigsminister och riksdagsman
konsekvent uttalat. Detsamma yttrade jag äfven till
Posse, då han kände sig för om min tanke, och hotet
blef aldrig satt i verket.

Vid mitt nästa företräde ansatte mig kungen
ganska hårdt, men sedan jag framhållit, dels att
jag tillhörde första kammarens minoritet, hvadan
mitt inkallande icke kunde uppfattas såsom något
tillmötesgående emot dess majoritet, och dels att
jag alldeles icke kunde tillråda att till nästa års
riksdag framlägga det nu förkastade förslaget, samt
att jag, som år 1880 afgått, därför att ingenting
kunde uträttas i försvarsfrågan, borde vara befriad
från att åter gå in med program att däruti under den
närmaste tiden göra ingenting, hvilket jag emellertid
trodde vara det enda lämpliga, så accepterades
slutligen mitt undanbedjande, men kungen bad mig
omtala det tillbud jag fått jämte min vägran, hvilken
äfven konungen själf ämnade berätta.

Sedan ryktet spridt sig, att jag vore påtänkt
till statsminister, och innan man visste, att jag
afböjt uppdraget, sökte man i pressen afskräcka
från dess framställande, och för att nedsätta mina
förtjänster uppgåfvo Dagligt allehanda och Figaro,
som då var Wallenbergs organ, såsom ett kändt
faktum, att Gripenstedt varit drifkraften till
representationsförändringen och jag endast ett
tämligen viljelöst redskap i hans hand.

Nu blef det en formlig jakt efter en
statsminister. Inom konseljen erbjöds platsen åt
Hochschild och Steyern, men de undanbådo sig. Därefter
ansattes Ugglas och på det skarpaste Thyselius,
men förgäfves. Likaså vägrade Oskar Björnstjerna,
ehuru han, liksom Thyselius, väsentligen bidragit att
framkalla situationen och icke kunde förebära någon
giltig ursäkt. Tankarna föllo sedan på Ehrensvärd,
Bennich och Karl Ekman, men sedan den sistnämnde
antydt, att han hade någon anledning antaga, att
Thyselius
möjligen skulle kunna öfvertalas, skickade kungen
Gustaf Ugglas och mig på Thyselius, och slutligen gaf
han vika med tårar i ögonen, dock med uttryckligt
förbehåll, att kapitulationen gällde endast för
ett år.

Alla voro belåtna med denna utgång och tacksamma
mot Thyselius, som vid 72 års ålder påtagit sig
denna börda, och själf syntes han helt frimodig,
sedan tärningen väl var kastad. Han ville helst,
åtminstone tills vidare, behålla hela konseljen
oförändrad. Themptander och Ryding tyckte dock,
att den politiska anständigheten fordrade, att
finans- och krigsministrarne följde den afgående
statsministern. Men Ryding böjde sig för konungens
till befallning gränsande önskan och kunde så mycket
hellre stanna kvar, som första kammaren högljudt
gifvit sitt bifall till känna, då Björnstjerna,
under det han talade emot Rydings förslag, yttrade
sin förhoppning, att han icke för ett afslags skull
ville öfvergifva en plats, där han åtnjöt så väl
arméens som landets fulla förtroende. Themptander
åter lät endast förmå sig att stanna kvar till följd
af Thyselii bestämda förklarande, att detta vore
villkoret för hans inträde.

Posse yttrade sig med mycken hofsamhet om allt hvad
som skedde; sade, att kungens uppförande varit
mönstergillt och att han, långt ifrån att vilja
bereda Thyselius några svårigheter, skulle själf
uppmanat sina kolleger att stanna kvar. om Thyselius
bedt honom därom. För öfrigt hoppades han, att man i
framtiden skulle göra honom den rättvisan att erkänna,
att fastän de stora frågorna fallit, hade likväl en
del nyttiga saker blifvit under hans tid genomförda.

Posse hade tvifvelsutan såsom statsman sina fel,
och hans politiska personlighet tålte icke vid
det starka ljus från alla sidor, som faller på de
högsta platserna i samhället, men han hade också
sina förtjänster. De medel, han använde för att komma
till makten, kunna väl icke alla gillas, men sådanas
begagnande är ganska vanligt af politiska partichefer,
och sedan han väl kommit till makten, sökte han
åstadkomma en moderat och förståndig styrelse.
Hans snabba blick och beslutsamhet kommo honom likväl
bättre till plats såsom partichef än såsom ledamot af
regeringen, där hvarje missgrepp eller förhastande
är af en vida större betydelse. I det hela torde
han af många hafva blifvit alltför strängt bedömd,
till en del för sin brist på inre ödmjukhet. Men
en framstående politisk personlighet undgår sällan
i alla fall att hafva fiender; och det länder till
Posses berömmelse, att han också hade vänner. Om
dessa icke alltför mycket beundrat och skämt bort
honom, hade han kanske blifvit mindre morsk. En
gång, när det var fråga om att Posse skulle blifva
Justitiestatsminister, yttrade Tornérhjelm, att man
måste hafva honom kvar for att styra Skåne.

De långa underhandlingarna förorsakade dröjsmål
med Posses afsked, till allmän otålighet, och då
det slutligen gafs, väckte det uppmärksamhet, att
i det officiella tillkännagifvandet icke hette,
att de kvarblifvande statsråden återtagit sina
afskedsansökningar, utan att konungen ej bifallit dem.

För sjette och sista gången hade jag nu blifvit
anmodad att inträda i konseljen på främsta
platsen. Vid de ministärförändringar, som senare
ägt rum, har jag väl varit invigd i förtroende om
underhandlingarna men endast för att säga min tanke
om andra personer.

Då jag samlar minnena af de ministerkriser, i
hvilka jag tagit del, framstår för mig det lyckliga
förhållande, att den svenska representationen,
i olikhet med så många andra, aldrig yrkat några
ministrars afgång för ett nederlag i någon viss sak,
om den haft förtroende till personerna, ja, icke ens
visat någon otålighet att blifva af med misshagliga
personer. De svenska statsmännen hafva i detta fall
varit vida finkänsligare än representationen. Jag
erinrar mig knappt ett enda exempel på att någon
velat bita sig fast vid taburetten, då han trott en
öfvervägande mening önska hans afgång. Snarare hafva
de varit för hastiga att själfva söka den, och jag
är icke fullt säker, att jag icke själf alltför lätt
låtit köra bort mig.
Rättvisan fordrar ock det erkännande, att konung
Oskar II under alla ministerkriser, som inträffat
under hans tid, handlat i en sant konstitutionell
anda och, med underordnande af alla personliga
sympatier, alltid låtit sig ledas endast af önskan
att, i öfverensstämmelse med den allmänna meningen,
åstadkomma det bästa möjliga resultat.

<img></img>
</chapter>

<chapter name="Åren 1884-1887">

<h2><small>ÅREN 1884-1887.</small></h2>
<h2><small><small>--</small></small></h2>

Vid 1884 års riksdag väcktes i första kammaren en
motion om att fri resa på statens järnvägar skulle
beviljas till och från och under riksdagarna åt alla
riksdagsmän, äfven de i första kammaren. Detta hade
varit ett första steg att upplösa karaktersskillnaden
emellan kamrarna, mot hvilket jag kände mig uppkallad
att protestera, och på det kammaren skulle visa sig
oåtkomlig för frestelsen att bereda sina ledamöter
personliga fördelar, yrkade jag afslag å motionen utan
remiss till utskott, och detta blef äfven kammarens
beslut. I mitt tycke nog strängt nekade till och
med talmannen proposition på remiss af motionen, som
endast afsåg en skrifvelse i ämnet till Kongl. Maj:t.

Statsutskottet inkom vid denna riksdag med ett
förslag att afskrifva 10 procent af grundskatterna,
hvilket af andra kammaren bifölls. Därmed hade andra
kammaren frångått 1873 års kompromiss och behandlat
grundskattefrågan ensamt. Jag påminte nu kompromissens
motståndare i första kammaren, att de alltid fört på
tungan, att de ville lösa icke blott försvarsfrågan
utan ock grundskattefrågan, men hvar för sig, och
nu vore ett tillfälle att visa, om de därmed haft
allvar. För min del ville jag acceptera äfven den
situationen, att kompromissen var sönderbruten,
och yrkade bifall till förslaget. Jag utvecklade
vidlyftigt, att någon annan lösning af den svenska
grundskattefrågan icke rimligen kunde genomföras än
genom en successiv
afskrifning, och då här fråga vore om endast en så ringa
nedsättning som tio procent, borde någon betänklighet
däremot icke uppstå hos dem, som ogilla frågans
sammanblandning med försvarsverket. Men detta var att
predika för döfva öron. A andra sidan ville man icke
uppgifva kompromissen, såsom väl behöflig för att
framtvinga förstärkning af försvaret, och förslaget
fick endast 27 röster för sig.

Andra kammaren gjorde därefter ett allvarsamt försök
att draga detta ärende likasom ett förslag om lindring
i indelningsverket under gemensam votering. Häremot
satte jag mig med all kraft och sökte både historiskt
och teoretiskt häfda hvardera kammarens rätt till
veto i dylika frågor, och mina ord fingo ökad
vikt därigenom, att jag kunde uppvisa, att jag
uttalat samma åsikt redan under öfverläggningarna
om representationsförslaget. Talmännen vägrade ock
proposition på bifall till gemensam omröstning.

<h2><small><small>--</small></small></h2>

Min svärmor hade de senare åren af sin lefnad varit
bosatt i Stockholm och tillbringat somrarna hos
oss på Sandvik. Ehuru sjuk, kom hon äfven 1884 års
sommar dit på någon tid men måste snart flytta in till
staden för att erhålla daglig läkarevård, och efter
svåra plågor afled hon den 24 augusti, djupt saknad
af hela släkten och många vänner. Hon efterlämnade
en icke obetydlig förmögenhet, och på Carolines lott
föll däraf, efter åtskilliga förluster och afdrag,
omkring 75,000 kronor. Jag hade redan år 1881 sålt
min andel i Bondeska huset vid Strömgatan, med någon
vinst, men förbehållit mig att få bo kvar till hösten
1885. Nu köpte jag i stället hösten 1884 huset n:r
12 vid Klara östra kyrkogata för 185,000 kronor,
ett pris, som redan var högt efter dåvarande hyror
men som blef en dålig affär, när hyrorna sedermera
måste betydligt nedsättas.

Innan vi flyttade dit, hände mig på våren 1885 ett af
de få äfventyr, jag upplefvat. Min hustru och jag,
som hade vår sängkammare i ena änden af våningen,
långt bort från tjänstefolket, väcktes en afton,
kort efter det vi somnat,
klockan mellan 11 och 12, af ett sakta buller,
som kom från mina näst intill sängkammaren belägna
rum. Det hördes, att man där inne var sysselsatt med
att bräcka och bryta sönder någonting, hvilket jag
föreställde mig vara mitt kassaskåp. Oaktadt mina
tillrop fortsattes detta arbete, hvaraf jag befarade,
att där antingen funnos flera eller åtminstone en
väl beväpnad bof, som icke ens lät skrämma sig af
att höra sig vara upptäckt. Jag fann det vid sådant
förhållande orådligt att ensam gå anfallsvis till väga
och försökte att påkalla hjälp genom öppnade fönster
både åt gatan och gården. Ett ensamt fruntimmer
stod på den folktomma gatan och tittade upp men
rörde sig icke ur stället, då jag bad henne hämta
polis, hvarför jag misstänkte henne stå på vakt för
tjufvarnes räkning. Allt fortgick under tiden ett
sakta knackande och brytande i rummet bredvid. Jag
tänkte nu på huru jag skulle blifva till ett allmänt
åtlöje, om jag stod med armarna i kors och hörde
på huru tjufvar bemäktigade sig mina värdepapper
och förmyndarhandlingar, och ehuru med en känsla,
att jag dumdristigt utsatte mig för en större fara
än mina papper voro värda, fattade jag en eldgaffel,
drog ifrån rigeln på dörren och begaf mig genom en
liten passage in till mina rum, följd, utan att jag
visste det, af min hustru. Här fann jag dubbelfönstren
till en åt en balkong vettande glasdörr krossade
och spridda öfver golfvet men ingen tjuf. Han eller
de hade tagit till flykten, då jag låste upp dörren,
och lämnat alla dörrar ut till trappan efter sig öppna
samt försvunnit. Jag fann kassaskåpet ouppbrutet och
framtog därur i ändamål att eftersätta tjufven en
revolver, som jag brukade hafva med mig på landet,
och började ladda den med patroner. Carolina fick
emellertid upp folk i huset, men när hon återkom
till mig, fann hon mig ännu sysselsatt med laddningen
och endast mekaniskt, halft medvetslöst svarande på
hennes frågor. Hon blef ängslig och bad mig genast
gå till sängs, hvilket jag liksom halfsofvande
också gjorde. Under det andra sökte efter tjufven,
hvilken slutligen fasttogs gömd inne på gården och
befanns hafva
varit ensam och beväpnad endast med en knif, så
skickade hon efter läkare och behandlade mig under
tiden med fotvatten och senapsdegar. Innan läkare
hann ankomma, hade jag åter blifvit mig själf igen
men hade alldeles förlorat minnet om hvad som under
en fjärdedels timme tilldragit sig och återfick det
aldrig. Morgonen därpå gick jag upp i första kammarens
plenum och hade aldrig vidare någon känning af denna
besynnerliga åkomma, som förmodligen uppkommit af den
agitation, hvari jag befunnit mig. Efteråt gjorde
jag den reflexionen, att mitt mod den gången varit
bättre än min hjärna, och tänkte, huru oduglig
jag skulle varit, om jag valt ett lefnadsyrke,
utsatt för ständiga faror. Möjligen var dock redan
inträdd ålderdomssvaghet eller någon indisposition
en medverkande orsak, och måhända skulle också vanan
hafva kunnat öfvervinna sinnesrörelsen.

Min hustru däremot, som är mycket rädd för tjufvar,
när de icke äro tillstädes, ådagalade vid detta
tillfälle lika mycket mod som lugn och en fullkomlig
sinnesnärvaro. Sådana kvinnor träffar man icke ofta.

I själfva verket hade faran varit ingen. Tjufven
var en knappt tjuguårig pojke, som på en stupränna
klättrat upp på balkongen, där han slagit sig ned
och betraktat mig, som satt vid mitt skrifbord nära
glasdörren, för hvilken gardinen icke var nedfälld. En
stund efter sedan han sett mig gå ur rummet, hade
han börjat bitvis krossa glasrutorna, hvarunder han
ännu satt utanför på balkongen och därför icke hörde
mitt tillrop, likasom han sedan, inkommen i rummet,
icke hört mina rop åt gatan. Han hade icke hunnit
tillgripa någonting men lämnade efter sig en knippa
nycklar, hvaribland ett dussin hos en fabrikant förut
stulna kassaskåpsnycklar. Från fängelset skref han
till mig och bad mig utverka hans frigifning, då han
skulle uppvakta mig för att tolka sin tacksamhet.

<h2><small><small>--</small></small></h2>

Vid 1885 års riksdag lyckades den
themptanderska ministären att plocka en ändtligen
mognad frukt af 1873
års kompromiss, och få riksdagsbeslut hafva skänkt
mig en större tillfredsställelse än det, som nu
fattades om försvarsverket och grundskatterna. Största
förtjänsten häraf tillfaller ministären, som med
riktig blick för hvad som var möjligt och icke
möjligt uppgjort ett förslag, däruti indelta arméen
lämnades orubbad men en ersättning af 30 procent
af indelningsbördan och lika stor afskrifning på
grundskatterna erbjödos emot en god värnpliktslag
med ökade åldersklasser och öfningsdagar. Förslaget
försvarades med kraft och utmärkt skicklighet af
ministären, som nu räknade inom sig flera synnerligen
framstående män och talare såsom Themptander själf
i främsta rummet och vidare krigsministern Ryding,
justitieministern Steyern, ecklesiastikministern
Hammarskjöld och civilministern Krusenstjerna,
hvilka alla voro karlar för sin hatt och vuxna sina
ämbeten. Jag understödde ministären af bästa förmåga,
och efter många svårigheter, sammanjämkningar och
prutningar, ur hvilka Carlson, såsom vanligt, var
den som mest bidrog att finna en lycklig utgång, gick
förslaget igenom i båda kamrarna. Hvad som särskildt
gjorde mig glädje var, att flera förutvarande
konservativa motståndare nu röstade för bifall
och däribland så betydande män som Sundberg och
Bergström. 

Den norska frågan, som hvilat i många år,
bragtes nu åter till lif genom svenska riksdagens
bifall år 1885 till en hvilande grundlagsförändring,
hvarigenom det ministeriella statsrådet skulle
förstärkas med en svensk ledamot och således komma
att bestå af statsministern, utrikesministern och
ett ytterligare svenskt statsråd. Detta väckte ond
blod i Norge, och frågan om sanktion å beslutet
hotade ömsevis med strejker både inom svenska och
norska statsrådet, allramest med afseende å den
formella behandlingen. Jag blef flitigt tagen till
råds af de svenska statsrådsmedlemmarne och ville
häfda den ståndpunkt, att liksom Sverige påstod,
att ståthållarfrågan »angick båda rikena», ehuru
ämbetet omtalades endast i norska grundlagen och
därför enligt riksakten borde behandlas i sammansatt
statsråd, så »angick» det ministeriella statsrådets
sammansättning Norge,
ehuru den endast i Sveriges grundlag var bestämd, och
därför borde nu sammansatt statsråd före sanktionen
få yttra sig om förändringen. Den norska regeringen
befann sig nu i ett svårt dilemma, ty Norge hade under
det ståthållarfrågan pågick eftertryckligt drifvit
den satsen, att hvartdera riket skulle icke allenast
hafva fullständig rådighet öfver sin egen grundlag
utan att det vore ett crimen læsæ att tillåta
någon svensk myndighet att därom uttala en mening. Nu
kunde man likväl icke undgå att inse betänkligheten
af att Sverige skulle, Norge oåtspordt, få husera
med de diplomatiska ärendena som det behagade. Man
ville likväl icke öfvergifva sin förra ståndpunkt,
och norska statsrådsafdelningen i Stockholm vägrade
att infinna sig i sammansatt statsråd för att yttra
sig i detta ämne. I stället ville man nu vindicera
Norge rättigheten att i sin grundlag organisera
ett ministeriellt statsråd utan afseende på om det
passade in med det svenska, hvarigenom hela föreningen
de facto varit upplöst, så framt man icke låtit detta
stå som en död bokstaf. Slutligen uppgjordes saken så,
att grundlagsförändringen sanktionerades i svenskt
statsråd, men båda statsråden erhöllo befallning
att vara betänkta på de förändringar i riksakten,
som påkallades af den svenska grundlagsändringen,
for att bereda tillträde till det ministeriella
statsrådet af ett ökadt antal norska ledamöter.

För min del har jag icke kunnat fatta Norges
ömtålighet för att dylika frågor skulle få anmälas i
sammansatt statsråd. Helt annat vore att tillerkänna
det ena rikets representation något veto i en fråga,
som vore det andra rikets ensak. Men i statsrådet,
äfven om det är sammansatt, är det ju konungen som
ensam beslutar, och han bör väl alltid tänka på sina
båda riken. Då interimsregering fungerar, föredragas
ju <i>alla</i> ärenden i sammansatt statsråd. Det väsentliga
är, att hvartdera riket får sin vilja fram, och om
det sker med det andras samtycke är en bisak.

Under år 1885 blef jag för tredje gången af Stockholms
stadsfullmäktige utsedd till ledamot af första
kammaren och af konungen utnämnd till ordenskansler
efter excellensen Sparre.
Den enda märkliga del jag tog i 1886 års riksdag var
genom ett anförande om diplomatiska ärendens behandling.
Svenska och norska regeringarna hade härom icke kommit
till enighet; och vid dechargebetänkandets handläggning
framställdes ändå anmärkningar emot svenska statsrådet,
såsom hafvande varit alltför benäget att tillmötesgå de
norska anspråken. Jag sökte utveckla och häfda den
uppfattning af föreningen, som jag tillförne följt, och tog
regeringen i försvar men yttrade mig i öfrigt mera
unionsvänligt än som öfverensstämde med majoritetens ton i
första kammaren.

Detta var mitt sista offentliga uppträdande i
unionsfrågan. Efteråt har jag småningom kommit att betrakta
densamma ur en något förändrad synpunkt. Jag uppfattade
förut föreningen mera historiskt, sådan den gestaltat sig uti
fredstraktater och riksakt, och uppställde, liksom de flesta
andra svenskar, såsom målet en allt närmare äfven legal
men ömsesidigt frivillig sammanslutning emellan folken.
Till detta mål sträfvade man icke i Norge, men äfven där
erkände man länge nog den ingångna föreningsakten såsom
en bestående grund, och ännu 1860 års storting förklarade
enhälligt, i sin bekanta adress till konungen, att det höll
fast vid unionen sådan den var och fordrade för tillfället
intet annat, än att förhållandet emellan rikena förblefve
oförändradt. Men efter hand har man i Norge intagit en
annan ställning och fordrar nu Norges likställighet med
Sverige, såsom en följd af sakens natur vid en förening
mellan två själfständiga folk, oberoende af hvarje fördrag;
och i Sverige, där man under föreningens tidigare
decennier utan tvifvel skulle varit beredd att upprätthålla
öfverenskommelsens helgd, äfven med vapenmakt, torde
numera knappt någon vilja vägra Norge att upplösa
föreningen, om det så önskar. Man har nämligen kommit till
den insikt, att en Norge mot dess vilja påtvingad förening
icke skulle vara till någon nytta för Sverige. Visserligen
skulle mången svensk icke kunna utan harm se Norge
bryta tro och lofven, men om man vill vara rättvis, borde
detta icke bedömas strängare, än man i allmänhet
bedömer en annan stat, som bryter en ingången fred, hvars
villkor den finner tryckande.

Såsom förhållandena nu utvecklat sig, kan man
emellertid icke längre bygga på föreningens <i>historiska</i> grund,
utan man måste framför allt akta på den allmängiltiga
<i>rättsgrunden</i>; och då kan man knappt neka, att
norrmännen hafva rätt i realiteten af nästan alla deras påståenden.
Det är icke billigt, att det ena folket uppoffrar mera af
sin själfbestämningsrätt än det andra, ty då blir det ena i
större eller mindre mån ett lydrike. Men äfven vid full
likställighet kan en förening icke äga rum, utan att <i>båda</i>
uppoffra <i>något</i> af sin själf bestämningsrätt; och frågan blir
då, huru stor uppoffring föreningen är värd. Denna
uppoffring blir mindre, i samma mån som föreningen omfattar
färre ämnen, och det första man har att tillse är därför,
om icke utan förlust för föreningens hufvudsyfte ett eller
annat ämne kan afskiljas från det gemensamma området.
I detta afseende synes mig, att Sverige bör gå Norges
önskningar så långt som möjligt till mötes. Vill således
Norge hafva särskilda konsuler, särskilda traktater för
handel, sjöfart, tullar och post m. m., så bör det icke
förvägras, ehuru det sannolikt skulle lända båda rikena till
skada men Norge mest och för oss i ingen händelse
förorsaka mera än en uteblifven fördel, som vi också ginge
miste om, ifall hela föreningen upphörde. Jag tror ock,
att ett sådant afskiljande från Norges sida vida mindre
skulle komma i fråga, om det icke mötte motstånd från
Sveriges.

Egentligen är det endast vården om den utrikes
politiken, som vållar någon svårighet. Möjligen kan man
någon tid utan större rubbningar hjälpa sig med att låta
dessa ärenden i allmänhet föredragas i fulltaligt unionellt
statsråd, i hufvudsaklig öfverensstämmelse med den sista
unionskommittéens förslag. Men förr eller senare måste
frågan lösas om en gemensam utrikesminister och ett
gemensamt utrikesdepartement; ty de norska funderingarna
på särskilda utrikesministrar lära väl icke stå tillsammans
med föreningens fortvaro.

Jag vore numera färdig att gå in på att utrikesministern
finge lika väl vara af norsk nationalitet som af svensk och
blefve medlem endast af det unionella statsrådet. Från
svensk sida har man icke heller i allmänhet varit principiell
motståndare till ett sådant ministerium, men man har
ansett villkoret för dess möjlighet vara en unionell
representation, och svårigheterna att åstadkomma denna hafva varit
afskräckande. Möjligen skulle dock en sådan kunna göras
obehöflig, om man för de gemensamma ärendena
konstituerade de befintliga nationalrepresentanterna i deras helhet
till en tvåkamrig unionsrepresentation på det sätt, att alla
frågor, om hvilka icke båda representationerna komme
öfverens, förfölle. Några förändringar i de diplomatiska
anslagen finge då icke ske utan båda
nationalrepresentationernas samtycke, och åtal emot utrikesministern kunde
endast anställas på grund af båda
nationalrepresentationernas beslut. Den juridiska ansvarigheten för politiska
rådslag är sällan af synnerlig vikt, men för den händelse, att
dess utkräfvande någon gång skulle komma i fråga, vore
det lätt att fastställa grunderna för en gemensam riksrätt.
Hvartdera rikets representation vore i alla fall oförhindrad
att ställa till rätta dem af ledamöterna i det unionella
statsrådet, som tillhörde dess nationalitet; och detta vore i de
flesta fall tillräckligt för hvartdera folkets kontroll af den
utrikes politiken.

Jag kan icke inse, att någon verklig skada eller
olägenhet för Sverige skulle kunna häraf uppkomma; och vid
sådant förhållande skulle jag icke vilja afvisa de norska
önskningarna endast för att vidhålla en förut intagen
ståndpunkt. Icke heller tror jag, att Sveriges anseende skulle
lida på en eftergift i detta fall.

Sveriges och Norges förening är så viktig och naturlig
för dem båda, att om blott ett par, i sig själfva oväsentliga,
tvistepunkter undanrödjas, den måste komma att omfattas
med ömsesidig kärlek och af sig själf leda till en fastare
sammanslutning, som man hittills från svenska sidan
sökt på artificiell väg åstadkomma men som man
hädanefter bör låta Norge begära.

1887 års riksdag var hufvudsakligen en strid om
tullarna, däruti jag sällan tog del, ehuru jag
röstade med frihandlarne. Då man kunde förutse,
att andra kammaren skulle kasta sig i armarna på
protektionismen, rådgjorde Themptander med många, och
äfven med mig, om icke andra kammaren borde upplösas,
i händelse den fattade beslut i sådan riktning. Jag
var synnerligen rädd för den oro och de agitationer,
som härigenom skulle uppväckas, och trodde dessutom,
att protektionismens aktier voro i stigande inom
landet. Jag afrådde därför en upplösning, så framt
kammaren med en bestämd majoritet uttalade sig. Endast
om saken berodde af en eller annan röst, fann jag
det vara snart sagdt en konstitutionell nödvändighet
att göra sig bättre försäkrad om meningen, innan man
öfvergick till en helt ny finanspolitik. Beslutet
utföll med 10 rösters protektionistisk majoritet,
och andra kammaren upplöstes. Jag fick för tillfället
orätt i min uppfattning, ty valen till andra kammaren
utföllo öfvervägande i frihandelsriktning.

Då riksdagen i maj månad åter sammanträdde, uppstod
en förbittrad strid, om man hade en ny riksdag eller
en fortsättning af den gamla. Jag kämpade för den
åsikten, att det var en ny riksdag, men denna mening,
ehuru omfattad af båda talmännen, kunde endast med
knapp nöd i första kammaren göra sig gällande, sedan
saken gjorts till en partifråga.

<img></img>
</chapter>
<chapter name="Vid sidan af politiken">
<h2><small>VID SIDAN AF POLITIKEN.</small></h2>
<h2><small><small>--</small></small></h2>

Kanslersämbetet vid universiteten kändes för mig
rätt tungt, icke för arbetskvantiteten, hvilken
betydligt underlättades af min sekreterare, professor
Rogberg, som i arbetsamhet och pålitlighet lämnade
intet öfrigt att önska, men för svårigheten af de
frågor, som jag utan nödig underbyggnad fick mig
ålagdt att lösa. Jag hade en känsla af att mycket
borde reformeras men såg icke klart på hvad sätt
det skulle ske, så att jag stannade vid att snart
sagdt göra ingenting annat än efter bästa förstånd
handlägga hvad som underställdes mig, utan att själf
taga några initiativ. När jag återför blicken till
min förvaltning af kanslersämbetet i dess helhet,
kan jag därför icke undertrycka den känslan, att
om jag hade varit en »duktig karl», så hade jag
varit verksammare. Jag tror icke, att jag därmed
hade uträttat stort mera, men det kan ju hända,
att om också icke några resultater af min verksamhet
omedelbart vunnits, kunde ett och annat frö därigenom
lättare i framtiden uppspirat, och åtminstone hade
jag säkert varit mera tillfredsställd med mig
själf. Det var dock icke endast advokatyr i den
uppfattning jag följde och som jag en gång uttalade
till akademistaten i Upsala med följande ord:
»När jag jämför mig själf med de forna kanslerer,
som så mäktigt främjat universitetets intressen och
ingripit i hela dess lif, så inser jag alltför väl,
huru obetydlig min bild skall komma att synas i denna
lysande rad. Det är min tröst, att 
universitetet icke frodats mindre, därför att dess kansler stått
i skuggan; och det är <i>min</i> uppfattning, att ingen styrelse
bör ingripa mera än som är nödigt, ty en fri och
själfständig utveckling är den säkraste. Anledningar skulle ock
ha saknats att uppträda så som fordom, äfven om kanslerns
rätt därtill icke blifvit genom senare akademiska
konstitutioner begränsad.»

Det sammanhänger i själfva verket med hela min
lifsåskådning, att individerna i det hela betyda ganska litet
och att deras ingripande, om det är för kraftigt, ofta
förvirrar utvecklingen. Jag påminner mig, huru träffad jag
fann mig under ett samtal med Fournier, som var kvar
såsom fransk minister under villervallan efter Frankrikes
nederlag, då jag uttryckte det hopp, att någon stor man
skulle träda fram och ställa allt till rätta igen. »Nej», svarade
han, »önska oss icke stora män, de fördärfva mera än de
gagna.»

Af latinkulten, som hos flertalet af våra
universitetslärare  ännu var så att säga den innersta lifgifvande
principen, var jag i mitt hjärta ingen anhängare. Men jag
ansåg, att den gamla grammatikaliska metoden af latinets
inlärande dock äger sitt värde och att man till väsentlig
grad går miste om detta värde med den nuvarande
halfheten att låta latinet, utan andra förändringar i metoden,
blott maka åt sig och på den lediga platsen inrymma en
mängd, lika ofullständigt lärda, ämnen. Helst skulle jag
velat, att de klassiska studierna icke börjades förrän vid
universitetet och endast af dem, som själfva ville ägna sig
däråt, hvarvid grammatikan blefve en bisak och
klassikernas anda och innehåll hufvudsaken. Jag hade nämligen
förlorat tron på att latinska grammatikan äger någon specifik
och utan jämförelse med andra ämnen tankeskärpande
egenskap och hade funnit lika stor skarpsinnighet hos många,
som icke läst latin, ja till och med å andra sidan stora
latinare, som varit förvånande litet skarpsinniga i det
allmänna lifvet. Men att öppet icke allenast bekänna utan
ock fordra att få tillämpadt ett sådant kätteri hade ännu
varit för tidigt och skulle gjort mig omöjlig såsom
universitetskansler. I känslan af min svaghet inskränkte jag
mig därför till att alltid, helt varsamt, ställa mig på den
sida, där man ville åt samma håll som jag. Det var
emellertid naturligt, att de många utlåtanden, som
affordrades mig öfver studieplaner m. m. skulle vålla mig stort
bryderi. Mina uttalade åsikter vunno dock ganska mycket
afseende i det förslag, som af statsrådet Hammarskjöld
framlades för riksdagen.

Det sätt, hvarpå föreläsningarna vid universiteten, enligt
gällande föreskrifter, voro ordnade, fann jag icke heller
tillfredsställande. Hvarje professor skulle fyra timmar i hvarje
vecka hålla offentliga föreläsningar i allmänna vetenskapliga
ämnen, icke lämpade efter någon lärokurs. Det föreföll
mig visserligen riktigt, att sådana föreläsningar höllos, dels
för att tvinga professorerna att följa med sin vetenskaps
utveckling och kunna kontrollera, att de hålla sig uppe på
dess höjd. och dels för att gifva studenterna en inblick i
vetenskapens resultater och väcka hågen för djupare studier.
Men i de flesta ämnen kan svårligen en professor
åstadkomma fyra sådana framställningar i veckan, utan att han
blifver öfveransträngd eller föreläsningarna af mindre värde,
och studenterna, som måste läsa på sina examina, hinna
icke följa med flera professorers föredrag, då de däraf icke
hafva något omedelbart gagn. Den vanliga följden är också,
att föreläsningarna blifva ganska fåtaligt besökta och således
göra föga nytta. Efter min tanke borde dessa slags
föreläsningar inskränkas till en eller högst två i veckan och de
andra ägnas åt en mera omedelbar ledning af studiekursen,
som icke behöfde kräfva särskildt hemarbete af professorerna.

Icke heller var jag någon vän af den, icke blott vid
universiteten utan snart sagdt vid alla statens läroverk,
rådande benägenheten att ständigt skärpa fordringarna på
kunskapsmåtten för examina. Man stödjer detta därpå, att
det är önskligt att minska tilloppet af studerande, som i
alla fall är så stort, att man ganska väl kan rata alla, som
icke förmå förvärfva sig högre kunskaper. Detta skäl kunde
äga sin vikt, om man vore säker att alltid finna
de bästa ämnena bland dem, som eröfra de högsta
lärdomsbetygen. Men så är icke förhållandet. Den
högsta dugligheten beror mera af förståndet
än af minnet, och förståndet snarare förslöas
än skärpes af att hållas alltför länge vid en
uteslutande receptiv sysselsättning med böcker,
utan själfständig verksamhet. För dem, som hafva
så goda fattningsgåfvor, att de vid jämförelsevis
unga år kunna uppfylla de skärpta fordringarna,
äro dessa visserligen nyttiga, ehuru äfven för dem
de studier äro mest fruktbärande, som idkas <i>efter</i>
examina. Men man må icke tro, att svårare examina
afskräcka alla dem, som hafva svårt att genomgå
dem. Dessa äro oftast de ihärdigaste, men de behöfva
så lång tid, innan de blifva färdiga, att de sedan
äro för gamla för att blifva så dugliga, som de
eljest kunnat blifva. Man minskar icke på detta sätt
antalet af litterära proletärer, men man ökar antalet
skeppsbrutna. Botemedlet måste sökas annorlunda. I
ett tal på en af nordiska föreningens fester i Upsala
uttalade jag min mening härom sålunda:

»Antalet af dem, som uteslutande ägna sig åt
själsarbeten, är redan större än att samhället kan
bereda plats åt dem alla och hotar att öfverskrida
det antal, som vårt land icke kan umbära för
kroppsarbeten. Botemedlet för en lärd öfverbefolkning
är en af vår tids nya frågor, som för hvarje student
har en omedelbar vikt. Denna fråga får icke lösas
så, att de som vilja lära skola därifrån afstå,
utan hellre på det sätt, att alla, äfven de lärda,
i någon mån deltaga i kroppsarbetet. Man inser redan
nödvändigheten af kroppsöfningar till bibehållande
af kroppens och själens hälsa. Men förr eller senare
måste nog ännu ett steg tagas -- från sporten och
idrotterna till det produktiva arbetet. I främsta
rummet torde enhvar småningom nödgas lära sig att mera
än hittills hjälpa sig själf utan biträde af tjänare;
och för de flesta skulle sannolikt också kunna finnas
något slags nyttigt arbete, som icke i sig själft
förefölle dem afskräckande, om de icke blygdes att
därmed förtjäna en del af sitt uppehälle. Det borde
likväl tvärt
om räknas lika mycket till heder för den bildade
att arbeta med sina händer, som det hedrar vår
tids kroppsarbetare, att han söker kunskaper och
bildning. Endast så kunna de olika samhällsklasserna
komma att möta hvarandra med stigande välvilja. Till
en början gäller det därför att få erkänd hvarje
ärligt arbetes ära för hvem som helst utan
inskränkning.»

Befordringsfrågor äro på alla områden både svåra
och oangenäma att handlägga, åtminstone för
den, som har någon medkänsla för alla dem, som
förbigås. Men ingenstädes torde de vara obehagligare
än vid universiteten. Då man icke själf är lärd,
måste man helt och hållet stödja sig på sakkunnigas
omdömen; men olyckligtvis äro dessa så ofta hvarannan
motsatta. Därtill kommer det afskyvärda bruket, som
mig veterligen endast brukas af lärda, till hvilka
jag ock räknar präster, att de sökande ofta skrifva
och äfven trycka hela böcker om sina egna förtjänster
med fullkomligt förbiseende af sanningen i ordspråket,
att eget beröm luktar illa.

Bekymmer gjorde mig också universiteternas finanser. I
Lund saknades stundom tillgångar till det nödvändiga,
och i Upsala var det ytterligt svårt att erhålla
visshet om huru mycket som verkligen var att disponera
af de stora behållningar, hvarmed de invecklade
räkenskaperna skyldrade. Vetenskapernas ständigt
fortgående specialisering kräfde oafbrutet ökade
anslag, hvilka af de akademiska myndigheterna också
oförskräckt äskades, ehuru man väl kunde förutse, att
icke Kongl. Maj:t och ännu mindre riksdagen skulle
tillgodose dem alla. Ofta hoppades man härvid, att
kanslern till förmån för universiteten skulle göra
gällande ett inflytande, som jag icke ägde. Däremot
bör det erkännas, att riksdagen, landtmannapartiet
icke undantaget, i allmänhet visade sig ganska
frikostig med anslag för den högre bildningen.

Hvad som särskildt var plågsamt för min natur var
nödvändigheten att hålla tal vid besöken i Upsala
och Lund till akademistaterna, studentkårerna och
deras delegationer,
samt vid middagar, som gåfvos till min ära. Ämnet
för talet måste ständigt blifva ungefär detsamma och
var sålunda snart uttömdt. Sammansättningen af dessa
tal föreföll mig som att koka soppa på en spik;
och det gällde blott att finna en spik, d. v. s. en
tanke, som man sedan kunde tillsätta med passande
välsmakande fraser.

Däremot var det en sann tillfredsställelse att på
närmare håll se det samvetsgranna vetenskapliga
arbetet och bevittna, huru fliten i allmänhet var
vida större än under min studenttid.

Till ungdomen hör det att vara entusiastisk och helst
för radikala åsikter, och det bör ingen förtycka. Men
mot slutet af min kanslerstid organiserade sig
en förening af studenter i Upsala, under namn af
Verdandi, för att göra propaganda för de moderna
idéerna, hvilket sällskap genom sitt ostentativa
och oförsynta uppträdande icke utan skäl gjorde
de akademiska myndigheterna bekymmer och upprörde
allmänheten på många håll, så att föräldrar började
frukta att sända sina söner till Upsala. Föreningen
nöjde sig nämligen icke med att inom sig diskutera
sina föresätta ämnen utan anställde offentliga
sammankomster, och på en af dem förkunnades på ett
anstötligt sätt mot kristendomen och sedligheten
fientliga läror, dock mest af personer, som icke
tillhörde studentkåren. Sådant måste anses icke
öfverensstämma med god ordning vid ett statens
läroverk, och jag kunde därför icke annat än godkänna
den lindriga näpst, som af det mindre konsistorium
de skyldiga ådömdes, ehuru jag inom mig var tveksam,
huruvida något därigenom skulle vinnas. Verdandis
ledande, medlemmar sades nämligen vara icke
allenast goda hufvuden utan ock i sitt enskilda
lif ostraffliga och flitiga samt handla af djup och
ärlig öfvertygelse, och som de dessutom voro bärare
af idéer, som till en del sannolikt i framtiden
vinna burskap, var det en ömtålig sak att handskas
med dem utan att förgripa sig på något, som borde
vara berättigadt.

Såsom kansler fick jag bevista invigningen af nya
universitetsbyggnaden i både Lund och Upsala, den
förra
utförd med smak och berömvärd sparsamhet, den senare
praktfull och i en imponerande stil. På båda ställena
blef jag vid alla mina besök bemött med synnerlig
vänlighet, framför allt af rektorerna Sahlin och
Ljunggren, och min personliga ställning gaf mig
visserligen ingen anledning att lämna platsen. Ett
par år förut hade jag dock gifvit till känna, att
jag vid fyllda 70 år, eller den åldersgräns, som i
allmänhet icke af civila ämbetsmän får öfverskridas,
ansåg mig åtminstone berättigad att draga mig tillbaka
och söka hvila; och denna föresats satte jag i verket,
ehuru man sade mig, att mitt kvarstannande önskades.

<h2><small><small>--</small></small></h2>

Ordenskanslersämbetet vållade mig mindre bekymmer,
än jag hade väntat. Jag hade önskat icke behöfva
åtaga mig denna befattning, dels därför, att jag icke
har något synnerligt intresse för ordensväsendet,
och särskildt därför, att jag å ena sidan bäfvade
för att blifva ansatt af hela skaran ordenshungriga,
af hvilka de minst förtjänta äro de mest efterhängsna,
och å den andra sidan icke ville bära något moraliskt
ansvar för dem, som möjligen kunde utan tillräckligt
anseende blifva hugnade med nådevedermälen af
ifrågavarande slag. Jag mottog emellertid uppdraget,
då kungen sade, att jag därigenom skulle göra honom
en tjänst och att jag icke skulle, om jag så önskade,
behöfva stanna på platsen längre än till dess Bildt,
efter någon gradpassering såsom vice kansler, vore
färdig att blifva min efterträdare. Då jag sålunda
ansåg mig endast såsom kansler ad interim, tyckte
jag mig också befriad från att väcka några frågor
om reformer i det myckna föråldrade, som finnes i
ordensstatuterna men som är vanskligt att vidröra
utan att äfventyra det helas sammanstörtande.

Som konung Oskar II lät de allra
flesta ordensförslagen genomgå sofring i
statsrådsberedningen, som därigenom blef ansvarig för
utnämningarna, gjorde mig dessa intet obehag, helst
jag hade intet att anmärka mot de högre vedermälen,
till hvilka kungen själf tog initiativet. Jag fann
honom också böjd för så mycken sparsamhet
med detta slag af utmärkelser, som låter
förena sig med den allmänna uppfattningen af
ordensinstitutionen. Teoretiskt hafva ordnarna endast
sitt berättigande, om de förbehållas uteslutande
åt utmärkta förtjänster, men praktiskt skulle de då
förlora sitt värde, ty utmärkta män skatta dem icke
högt. Såsom småmynt i konungens hand kunna de däremot
vara ett medel att uttrycka hans erkännande och
tacksamhet för visade tjänster och lojala tänkesätt,
som jag icke finner fördömligt. Att afsäga sig
dylika utmärkelser, därför att man ogillar hela
ordensväsendet, hvilket ej så sällan sker, synes
mig vara att vilja göra en stor sak af en liten. Men
viktigt är, att om ordnar ofta måste gifvas åt män,
som sakna stora förtjänster, de åtminstone icke gifvas
åt sådana, som sakna socialt anseende, så att det
icke med sanning må kunna sägas, hvad Geijer berättas
hafva sagt, då han fick nordstjärneorden, att det är
en skam både att hafva den och att icke hafva den.

<h2><small><small>--</small></small></h2>

Inom svenska akademien har min verksamhet icke
heller varit ingripande. Under början af min
ledamotstid styrdes akademien nästan uteslutande
af Beskow och Rydqvist. Glansen af Beskows namn
och den vetenskapliga tyngden af Rydqvists voro ock
väl ägnade att hålla akademien uppe i den allmänna
opinionen men kunde icke undertrycka ett tvifvel hos
många, mig icke undantagen, huruvida akademien icke
upphört att vara en tidsenlig inrättning. Rydqvist
ansåg på goda skäl, att akademien icke var lämplig
att utföra det ordboksarbete, som ålåg densamma
enligt stadgarna, och på denna grund afsade sig
akademien det statsanslag, som för sådant ändamål
utgått. Men härigenom var akademiens viktigaste
uppgift förfelad. Emot det sätt, hvarpå dess ledamöter
fullgjorde sitt åliggande att hålla inträdestal
och författa minnesteckningar af märkvärdiga män,
som gjort svenska namnet ära, torde icke i allmänhet
kunna göras befogade anmärkningar. Tvärt
om innehålla dess handlingar i dessa afseenden
värdefulla prof både på historisk konst och god
språkbehandling. Men värdet af dessa prof kan
knappast anses ökadt genom deras egenskap af att vara
akademiska. Slutligen kommer den betänkligaste delen
af akademiens verksamhet -- författares inbjudning
till täflan om dess pris. Denna hade sin betydelse,
så länge Sveriges förnämsta snillen sökte dessa pris,
men med tiden föredrogo dessa att söka allmänhetens
omdöme direkte, och de flesta täflingsskrifter, som
inkommo till akademien, voro försök af versmakare
utan större begåfning, så att Rydqvist sade, att
akademien egentligen endast fick tillfälle att
studera poesiens sjukdomsformer. Det förnämsta och
mest i ögonen fallande pris, som akademien hade att
utdela, var genom inväljandet till en af de aderton,
hvilka ännu alltid voro omstrålade af ett slags,
om än ganska svag, gloria. Dessa val föreföllo ofta
ganska svåra, men det var min tröst, att akademien
därvid tyckt sig vara i förlägenhet äfven i de tider,
då den hade sådana namn att välja på som Franzén,
Wallin, Tegnér, Geijer och Järta m. fl. För sådana
piskrapp, som Tegnér i sina bref utdelat till många
kandidater, i synnerhet de med blå band försedda,
skulle vi dock litet hvar stått oss slätt.

Det ligger nästan i sakens natur, att
sekreteraren skall vara den egentliga själen i
sin akademi. Manderström och Hamilton voro fina
diplomater, som väl förstodo att hålla fartyget
flott, under det de beklädde sekreterareplatsen;
K. G. Strandberg och B. E. Hildebrand voro skickliga
ämbetsmän, emot hvilkas förvaltning ingen befogad
anmärkning kunde göras, men ingen af dem förmådde
ingjuta något nytt lif i det tynande samfundet. Wirsén
är den som näst Beskow af alla sekreterare under
min tid ådagalagt mest både nit och förmåga att
sköta platsen väl. Under hans tid hafva akademiens
arbeten fått ett ökadt intresse genom språkfrågans
återupptagande, sedan akademien, jämte Rydqvists
lärjunge, Dahlgren, fått bland sina ledamöter två
framstående språkkarlar, Esaias Tegnér och
Wisén. Åt den sistnämnde anförtroddes öfverinseendet
öfver ordboksarbetet, och professor Södervall i Lund
utsågs till redaktör. Ett stort antal medhjälpare
fingo uppdrag att härtill samla språkprof. Tegnér
åter ställdes i spetsen för en revision af ordlistan
och fick till sitt biträde en kommitté sakkunniga
utom akademien. Det gällde här att bestämma,
i hvad mån akademien uti en ny upplaga af sin
ordlista borde tillmötesgå det nya stafningssätt,
för hvilket en mängd yngre vetenskapsmän med
framgång gjort propaganda, synnerligen inom skolornas
lärarpersonal. Striderna härom blefvo inom akademien
ganska lifliga. Wisén var den förnämste målsmannen för
det brukliga och i grunden etymologiska skrifsättet
samt fann hos nystafvarne föga snille och ingen
smak. Tegnér åter var en moderat representant för
de revolutionära fonetiska tendenserna, och emellan
dessa var det nu, som akademien måste skilja.

Under akademiens öfverläggningar har jag uttalat min
ståndpunkt ungefär sålunda:

För mig framstår skriftspråket såsom en ännu högre
produkt af mänsklig bildning än talspråket, och
jag kan därför icke erkänna, att skriftspråkets
enda uppgift är att så troget som möjligt beteckna
talspråkets ljud. Från en sådan ståndpunkt borde hvar
och en skrifva språket så som han själf talar det,
vare sig att hans munart talas af många eller få eller
till och med af ingen mera än han själf. Icke ens de
radikalaste fonetici vilja gå så långt utan anse, att
skrifsättet skall fastställas efter som språket talas
af de <i>bildade</i>. Härigenom är man redan inne på ett
godtycke eller urval, och då den enda definition, man
hör på hvad som skall förstås med <i>bildad</i>, är att hafva
fått en viss grad af skolbildning, så ligger däruti
ett tyst erkännande, att skriftspråket utöfvar en
berättigad återverkan på talspråket. Man bör därför,
efter min tanke, i ortografien utgå från det bestående
skriftspråket men söka att varsamt följa talspråket i
spåren, så mycket som kan ske utan att våldföra den
i språkets själfva natur inneboende grammatikan och
hvad Tegnér kallar samhörighetslagen samt
företrädesvis besluta sig för sådana ändringar, som
innebära förenkling och rationell förbättring. Att
föreslå dessa tillkommer snillen och språkvetenskapens
män. Men språket är icke uteslutande deras
egendom, och lika litet i ortografien som i andra
samhällsangelägenheter kunna vetenskapens målsmän
äga befogade anspråk att omedelbart få sina lagar
tillämpade. Allmänheten, nämligen den skrifvande
allmänheten, har att pröfva förslagen, och den gör det
oftast med en förunderligt säker språkinstinkt. Vi
hafva från alla tider sett, huru en del framstående
språkforskares ändringsförslag blifvit hastigt eller
småningom antagna men andra icke; och först efter ett
mera allmänt godkännande är tiden inne för en sådan
korporation som svenska akademien att förklara dem
ostridigt tillhöra det rätt skrifna språket.

På sådana grunder fann jag akademien hafva varit fullt
befogad att förfara med den varsamhet, som enligt
dess beslut skulle iakttagas i den sjette upplagan af
dess ordlista, ehuru tillämpningen visserligen icke
i alla delar instämde med min mening. Sålunda har jag
ingen sympati för utbyten af vokalerna <i>e</i> och <i>o</i> mot <i>ä</i>
och <i>å</i>, i hvilka uttalet ofta vacklar och hvaraf den
fonetiska vinsten blir ingen, då utbytet icke sker
radikalt, så att <i>e</i> och <i>o</i> aldrig få ljuda såsom <i>ä</i> och
<i>å</i>. Däremot skulle jag gärna vilja utesluta alldeles
öfverflödiga konsonanter, såsom <i>f</i> i <i>fv</i> och <i>d</i> i <i>dt</i>,
likasom en mängd fördubblingskonsonanter, men
detta icke af fonetiska skäl utan för vinsten af en
förkortning i skrifningen; och då väl minsta delen
af allt som är skrifvet läses högt, är en vinst för
skriftspråket ensamt icke att förakta.

För öfrigt tror jag icke, att hela denna
nystafningsfråga har så stor vikt i pedagogiskt
afseende, som man vill gifva däråt. Efter den lilla
erfarenhet jag kunnat vinna, utgör inlärandet
af skriftspråkets fonetiska skiljaktighet från
talspråket ganska liten svårighet för barnen, om man
blott befriar dem från en mängd onödiga regler för
uttalet. Vida större lättnad skulle man bereda icke
blott barn utan äfven
fullvuxna, om man ville stryka bort den i
språkinstinkten, åtminstone hos bildade, helt och
hållet utdöda genusbestämningen för liflösa ting. I
stället vill man nu inplanta såsom en förtjänst att
begagna <i>han</i> och <i>hon</i> i stället för det förträffliga
pronomen <i>den</i> om ting, som hvarken hafva något
maskulint eller feminint i sin betydelse. Äfven
poeterna, som i dem stundom vilja inlägga manliga
eller kvinnliga egenskaper, skulle vinna på att
hafva fria händer och kunna nyttja än ett och än
ett annat genus för samma sak. Ena gången kunna de
t. ex. vilja i solen se en man och i månen en kvinna
o. s. v. Likaså skulle en stor lättnad beredas för
språkets lärande, om man ville följa talspråket mera
på spåren i den där oupphörligt pågående förenklingen
i deklinationer och konjugationer m. m. Ingen
säger numera <i>vi komma</i> och <i>J gån</i>, utan man säger <i>vi
kommer</i> och <i>ni går</i>, och det vore visserligen ingen
språkförsämring att utesluta numerusböjningen
ur verberna, dit den i begreppet alldeles icke
hör. Jag har själf en gång framkastat denna tanke
i mitt ungdomsarbete, Hjärtklappningen på Dalvik,
och R. von Kræmer har vetenskapligt bearbetat den,
men ännu tyckes den icke hafva vunnit anklang.

Mitt sista arbete för svenska akademien var en
minnesteckning öfver B. B. von Platen, däruti ingick
Göta kanals historia. På högtidsdagen 1886 blef denna
teckning i sammandrag uppläst och finnes intagen i
akademiens handlingar.

<h2><small><small>--</small></small></h2>

Af min optimistiskt anlagda natur har varit en följd,
att jag icke kunnat rätt förlika mig med den pessimism
i litteraturen, som en yngre skola ansett tillhöra
realismen i konsten. Tvifvelsutan var en protest emot
det osanna och onaturliga i den äldre vitterheten
fullt befogad, men den slog öfver målet och blef åt
motsatt håll ännu mera osann än den gamla. Så dåliga
äro icke människorna annat än undantagsvis som de
typer, en stor del af de s. k. realistiska författarne
framställer, och så olyckliga äro människorna
icke heller. För mig är det vidrigt att läsa dessa
iskalla skildringar af en viljelös mänsklighet,
som utan alla ädlare känslor föres af oblidkeliga
naturlagar genom alla grader af uselhet till
förintelsens djup. Jag delar Darwins smak att icke
vilja läsa en roman, däruti det icke finnes någon,
som man kan hålla af, helst en intagande kvinna,
och som slutar olyckligt. De ryska författarne hafva
åtminstone visat, att man kan hafva hjärta äfven
såsom realist, om de än hafva fastnat i pessimismen.

Den moderna målarkonsten synes mig också hafva
kommit på afvägar. I koloriten är den beundransvärd
och likaså i det tekniska handtverket, ehuru detta
tyckes mera anlagdt på att öfvertyga åskådaren, att
ett hufvudintryck är åstadkommet med några få drag,
än att samvetsgrant återgifva detaljerna, som dock
äfven fordras för natursanningen. Men dess stora fel
är brist på sinne för det sköna. Man tyckes snarare
anse för en förtjänst att företrädesvis afbilda det
fula och intetsägande.

Mitt omdöme i dessa ämnen är likväl ganska ytligt,
och jag skulle vara färdig att tro det jämväl alldeles
föråldradt, om jag icke med glädje såg inträdande
tecken till en reaktion.

<img></img>
</chapter>

<chapter name="Det sjuttionde året">

<h2><small>DET SJUTTIONDE ÅRET.</small></h2>
<h2><small><small>--</small></small></h2>

Vid 1888 års riksdag fingo protektionisterna
öfverhanden i båda kamrarna, i den andra dock endast
därigenom, att riksdagsmännen för Stockholm tillsattes
på grund af en minoritets vallista, sedan majoritetens
blifvit kasserad, därför att den upptog ett namn,
hvars innehafvare icke var valberättigad.

Detta väckte med skäl en utomordentlig harm och ansågs
af många såsom ett slående bevis på odugligheten af
1866 års riksdagsordning. Den bär ock otvifvelaktigt
sin dryga del af ansvaret, men icke bör det läggas
den ensam till last. Riksdagsordningens mening
är oförtydbart, att de för kommunerna gällande
röstlängder skola tjäna till efterrättelse, men felet
är, att det icke är uttryckligen stadgadt, att emot
dessa röstlängder icke må, sedan de blifvit justerade,
göras anmärkning, äfven om det sedan kan bevisas,
att någon oriktighet därvid förekommit. Genom bristen
af ett sådant stadgande och genom ofullständiga
föreskrifter i kommunallagarna angående röstlängders
justering samt en hårdragen lagtolkning blef nu
majoritetens hela lista underkänd, därför att en
af de därå upptagna, som var införd i röstlängden,
sedermera befanns hafva för en längre tid tillbaka
något år försummat att betala sina utskylder.

Underlåtenheten hos dem, som uppgjort listan, att
genomgå tio års räkenskaper öfver influtna utskylder,
var visserligen ganska ursäktlig, men lika lätt kan
icke
försvaras, att man vill lämna ett riksdagsmannauppdrag åt
en person, om hvilken man icke utan all undersökning
kan vara förvissad, att han fullgjort de medborgerliga
skyldigheter, som erfordras för kompetens till
uppdraget.

Detta stockholmsval har framkallat ett starkt rop
efter en särskild detaljerad vallag. För min del
befarar jag, att man icke skulle lyckas att a priori
upprätta en sådan lag som icke skulle i tillämpningen
medföra lika många svårigheter som riksdagsordningens
föreskrifter och de prejudikater som underlätta
dess tolkning. Genom de stora städernas indelning i
valkretsar och antagande af ett af Ehrenheim väckt
förslag, att nytt val skulle anställas, då ingen fått
absolut pluralitet, tror jag, att man skulle godt reda
sig utan annan vallag än den, som finnes i grundlagen.

Öfverdrifvet var också skriket om den oerhörda
orättvisa, som uppstått därigenom, att minoritetens
kandidater gingo in såsom riksdagsmän. Om deras
valmän t. ex. utgjorde en fjärdedel af hela antalet,
så kan man nämligen säga, att de, på grund af en
högre rättvisa än vallagens, representera åtminstone
en fjärdedel af Stockholms röstägande invånare.

Protektionisternas öfvervikt i riksdagen blef nu
uppslaget icke blott till en ny finanspolitik utan
ock till en ny ministär, med Bildt i spetsen. Efter
fruktlösa försök att få Sundberg att blifva
statsminister, måste nämligen Bildt, nödd och tvungen,
åtaga sig platsen, för hvilken han var tämligen
främmande.

Liksom i de flesta politiska frågor har jag varit
moderat i tullfrågan och förargat mig öfver de
öfverdrifter, hvartill ej mindre frihandlarne
än protektionisterna gjort sig skyldiga i sin
bevisföring. Från kosmopolitisk synpunkt är
frihandelns teori ovedersägligt riktig; men dess
grundlag, att hvarje sak endast bör produceras där
det kan ske billigast, leder ytterst därhän, att det
land, där ingenting kan produceras billigast, bör
öfvergifvas af sina invånare. Fosterlandskärleken,
vanan och till och med fattigdomen kunna likväl
kvarhålla en befolkning, som i ett annat land
kunde finna bättre lefnadsvillkor. För att i
ett sådant land föda befolkningen och göra den
så vidt möjligt oberoende, kan det möjligen vara
ändamålsenligt att äfven genom tullar tvinga de
mera gynnade näringsidkarne och konsumenterna att
hjälpa dem, för hvilka landets förhållanden äro
minst gynnsamma men som ändå äro oumbärliga. Detta
är åtminstone icke orimligare än att afsluta
handels- och sjöfartstraktater, hvarigenom man,
för att bereda fördelar åt en näring, underkastar
en annan olägenheter. Vore i den öfriga världen
frihandeln allestädes tillämpad, kunde det väl ändå
knappt komma i fråga för ett enstaka land att vara
protektionistiskt, men då det förhåller sig tvärt
om, och då andra länder genom exportpremier och
andra konstlade medel söka öfversvämma hvarandra,
blir det svårare att ensam upprätthålla den absoluta
frihandelns grundsatser. Därtill kommer, att ingen
skatt är i förhållande till sin storlek så litet
betungande som tullen, och detta icke blott därför,
att den för konsumenterna i allmänhet utgår i så små
portioner, att de föga märkas, och att man i viss
mån kan undandraga sig den genom att mindre konsumera
en med hög tull belagd artikel, utan ock därigenom,
att en del af skatten tvifvelsutan utgöres af den
importerade varans utländska producent. Men å andra
sidan får det icke förbises, att en skyddstull
icke allenast drabbar den utländska varan och
inflyter i statskassan utan också förhöjer priset
på den inländska med en prisskillnad, som går in i
fabrikantens ficka. Ännu värre är, att den sporre att
åstadkomma de bästa varor, som ligger i en fri täflan,
minskas därigenom, att ett rike stänger sig inom sig
själft, men öfverdrifvet är frihandlarnes påstående,
att så godt som all täflan upphör. Vi se sådan frodas
emellan skräddare och skomakare i den minsta småstad,
och i ett stort rike undertryckes den icke, äfven
om utländsk konkurrens utestänges.

Teoretiskt synes mig ingenting vara att anmärka emot
ett system, hvarigenom alla utländska produkter
belades med tull till samma procent af varans
värde. Ingen näring
blefve då skyddad på den andras bekostnad, men alla
hade i denna procent ett lika skydd i förhållande till
utlandet, och den näring, som icke därmed kunde bära
sig, borde icke där idkas. Men i verkställigheten
skulle detta system möta många svårigheter och
har det felet att aldrig hafva varit försökt. Ännu
svårare är att åstadkomma ett drägligt tullsystem
genom tullsatser, jämkade efter hvarje närings
föregifna behof af skydd, och det är efter min tanke
<i>praktiken</i>, som i högre grad än teorien fäller domen
öfver protektionismen.

Man kan knappt förneka, att det var en obillighet
emot jordbruket att med bibehållande af ett
protektionssystem för andra näringar helt och hållet
borttaga tullen på jordbruksprodukter. Detta kunde
likväl från högre synpunkt varit berättigadt
däraf, att det underlättade för de fattiga
klasserna möjligheten att tillfredsställa sina
oundgängliga behof, men detta skulle kunna hafva
skett genom att låta äfven andra näringar deltaga
i uppoffringen. Den fattige behöfver nämligen icke
endast mat; han behöfver t. ex. också kläder, och
borttagandet af tull på beståndsdelarna därtill
skulle för honom kanske vara en lika stor vinst som
borttagandet af spannmålstullen. Troligen hade icke
heller dessa tullar blifvit på en gång upphäfda,
om icke priserna på spannmål en längre tid varit i
jämnt stigande och slutligen så höga, att jordbruket
blef högst lönande och priset på landtegendom inom
kort tid fördubblades. När så spannmålspriserna åter
en lång tid betydligt föllo, var det naturligt, att
billigheten af tullens borttagande åter skulle sättas
i fråga; och frihandlarne borde icke däröfver hafva
upprört himmel och jord. Med något tillmötesgående
hade man måhända kommit ifrån tullstriden för
bättre köp.

I denna fråga har jag emellertid alltid känt mig
för mycket sakna tillräckliga insikter och blick
för att kunna fatta någon fast öfvertygelse,
och jag har icke heller, så vidt jag kan minnas,
någonsin offentligt uppträdt för att deducera någon
åsikt men ofta tillkännagifvit, att jag röstat med
frihandlarne. Mina sympatier hafva alltid gått åt det
hållet, mest för de fattigas skull men äfven för
faran af rubbningar i ett stadgadt tullsystem och vid
tanken på orimligheten af att, sedan mänskligheten
gjort så oerhörda ansträngningar för att bygga vägar
och underlätta kommunikationer, man plötsligt skall
beröfva sig en stor del af frukterna däraf genom
konstgjorda bommar.

Protektionisternas fanatism tryckte en för mig
obehaglig stämpel på 1888 års riksdag och stadgade
mitt beslut att vid fyllda sjuttio år jämte mina
öfriga uppdrag äfven lämna riksdagen. Jag hade en
särskild anledning uti en ådragen kronisk heshet,
som alltid gjorde det svårt och stundom omöjligt för
mig att tala eller läsa högt. Intresset för allmänna
angelägenheter hade ock med åren börjat slappas,
och det bjöd mig emot att stanna kvar såsom endast
en skröplig kvarlefva af hvad jag varit i en kammare,
där jag länge spelat en betydande roll.

Jag hade redan länge känt en längtan att få lämna all
offentlig verksamhet, men till en början härledde sig
denna från en önskan att få helt och hållet blifva
mig själf samt få handla och tala som jag ville utan
att därigenom kompromettera någon annan eller min
egen ställning. Efter hand förlorade jag väl lusten
att göra något, som af många skulle stämplas såsom
galenskaper, men i stället inträdde farhågan, att
jag till följd af aftagande själskrafter icke skulle
kunna hålla mig uppe på den höjd jag uppnått, då jag
sett flera statsmän, som icke vetat att i rätt tid
draga sig tillbaka, därför att de liksom andra varit
de sista, som själfva märkt, huru de med åren sackat
utför. Ett bevis, att det nu också gick baklänges för
mig, fann jag däruti, att då jag tillförne sällan utan
obehag kunnat läsa hvad jag för längre tid tillbaka
själf skrifvit, emedan jag däruti såg brister och
tyckte, att jag nu skulle skrifvit bättre, så blef
förhållandet nu tvärt om. så att jag till en viss
grad beundrade, att jag förr kunnat skrifva så bra.

Efter att hafva såsom riksdagsman bevistat 29
riksdagar, däraf fem under ståndstiden, afsade jag
mig i augusti 1888 min plats i första kammaren. Redan
förut under året,
vid vårterminens slut, hade jag nedlagt mitt ämbete
såsom kansler för universiteten och af dem tagit ett
å ömse sidor vänligt och hjärtligt afsked.

<h2><small><small>--</small></small></h2>

Jag är glad att hafva kunnat ända till ålderdomen
vidhålla mina liberala tänkesätt, ehuru de varit satta
på ett hårdt prof genom de faror, som demokratiens
hejdlösa framfart på senare tider i åtskilliga
länder framkallat och som på många håll verkat
till en reaktion. De gamla konservativa krafternas
reaktion är likväl icke den största fara, som i
vår tid hotar den <i>personliga friheten</i>. Denna är af
helt andra krafter nu strängare kufvad än någonsin
förut under detta århundrade. Men det är icke längre
lagligt erkända myndigheter, som utöfva despotism,
utan detta sker af slutna föreningar, som bildas
inom själfva massorna. Inom det ekonomiska området är
den fria verksamheten nästan tillintetgjord. Allting
tillverkas genom stora bolag med hopade kapitaler i
så stor skala, att individen betyder nästan intet, och
dessa stora bolag förena sig ytterligare med hvarandra
i <i>ringar</i>, som monopolisera hela tillverkningen. Men
det är icke endast arbetsgifvarne, som förfara
så. Arbetarne å sin sida sluta sig tillsammans i
fackföreningar, som syfta till att förhindra hvarje
skymt af fritt aftal. Alla skola blindt lyda det
gemensamma kommandot.

Politiken är också klädd i tvångströja. Uti en sund
stat borde t. ex. vid riksdagsmannaval hvar och en
välja till riksdagsman den han själf trodde vara
den bäste; och den valde borde hafva obundna händer
att handla efter som han fann vara bäst. Ett sådant
tillstånd föresväfvade mig, då jag i motiverna
till representationsförslaget emot den offentliga
kandidaturen invände, att den rätta grunden för
representantkallet är andras förtroende och icke
själfförtroendet. För egen del skulle jag aldrig
velat mottaga något medborgerligt förtroende med
villkor att följa något på förhand uppgjordt visst
program; icke för det jag tror mig vara mera ombytlig
i grundsatser än de flesta andra,
men därför att jag skulle känna det förnedrande att
icke få följa min öfvertygelse, ifall den skulle
genom bättre upplysning komma att förändras. Men
såsom allt nu gestaltat sig både i Sverige och alla
andra länder, är det att kasta bort sin röst vid ett
riksdagsmannaval, om man väljer en egen kandidat. Man
måste välja på den, som något <i>parti</i> uppställt;
och hvem som uppställes af partierna beror ofta
på energiska kotterimanövrer men antages bero på
kandidaternas före valet uttalade politiska program,
vid hvilka de på förhand binda sig. Representationen
blir härigenom icke ett uttryck af de förståndigastes
utan af massornas tänkesätt. Lyckligtvis hafva
massorna i allmänhet en säker instinkt af hvad som
är för dem nyttigast, och resultatet af allmänna val
blir åtminstone för flera bättre än resultatet af
privilegierade intressens makt. Och om man icke kan
göra alla lyckliga, får man nöja sig att göra så
många som möjligt. Men alltid kvarstår den stora
faran, att massorna vilseledas äfven i fråga om
sitt eget bästa. Om man för dem framställer ett
eftersträfvansvärdt mål, som omedelbart kan vinnas,
så griper mängden begärligt därefter utan att kunna
sätta sig in i de aflägsnare följderna. Det är häruti
kommunismens och socialismens styrka ligger. Att dela
den redan befintliga förmögenheten lika mellan alla,
är någonting frestande att taga såsom ett mål ensamt
för sig, äfven om allting sedermera skulle återgå till
det gamla. Socialiststaten är alldeles icke byggd på
kärlekens grundsats utan är lika mycket en rättsstat
som det nuvarande samhället. Skillnaden är, att det
nuvarande samhället går ut på att skydda individens
frihet men socialismen att utplåna den.

Socialisternas teori förefaller mig såsom en ritning
till ett kolossalt maskineri, med otaliga ledningar
och kugghjul, beräknadt att åstadkomma en produkt
motsvarande alla de mänskliga behofven. Men för denna
maskin saknas den erforderliga <i>drifkraften</i>. I våra
nuvarande samhällen är det summan af allas sträfvan
och omtanke, som drifver verket, men om man tager
bort behofvet för hvar och en
att tänka och arbeta för sig själf och låter alla
dela. lika lott, så blir det ingen eggelse för någon
att anstränga sig, men frestelsen att undandraga
sig arbete blir tvärt om större, i samma mån som
individens arbete betyder mindre både för honom
och för det hela. Maskinen skulle sannolikt, om den
sattes i gång, snart stanna eller åtminstone arbeta
mycket dåligt.

Montesquieu ansåg republiken vara den fullkomligaste
af alla statsformer men endast under förutsättning,
att medborgarne voro dygdiga. I ännu högre grad är
denna förutsättning nödvändig för socialiststaten.

Jag kan väl icke tro, att socialismen kan vinna något
varaktigt insteg hos mänskligheten, ty den går ut på
att förstöra just det, hvarpå de flesta sätta det
högsta värdet, nämligen <i>hemmet</i>. Kan man tänka sig,
att mängden skall i längden frivilligt underkasta sig
att icke få behålla sina barn hos sig och icke genom
sitt arbete få förbättra sina och familjens villkor,
icke få skapa trefnad i eget hem utan hänvisas till
ett för alla lika kasernlif, hvilket måste blifva
det yttersta målet för socialismen? Men den blir
farlig, i samma mån som många beröfvas möjligheten
att under bestående förhållanden kunna hoppas att
komma i åtnjutande af ett eget hem; och får den
blott ett ögonblicks öfvermakt, så åstadkommer
den en förfärligare revolution än någon annan,
om än endast för en kort tid. Det gäller därför,
<i>dels</i> att underlätta möjligheten för alla, som vilja
arbeta, att kunna försörja sig och få ett eget hem --
och detta kan endast ske genom förhöjda arbetslöner
och billiga priser på lifsförnödenheter, i hvilket
afseende hvarken regering eller riksdag eller det
allmänna tänkesättet hos oss varit nog framsynta,
men möjligen skola strejkerna i detta afseende öppna
ögonen --, och <i>dels</i>, om man icke härigenom kan utrota
socialismen, att åtminstone försäkra sig om att
den alltid stannar i en ringa minoritet. I detta
afseende kan jag icke tänka mig något säkrare värn
än en talrik jordägareklass, ty sällan blir väl en
jordägare socialist. I Sverige torde redan faran vara
mindre än i andra land,
genom den motvikt vi hafva i våra bönder, men
ingenting kan i min tanke vara nyttigare än hvad som
bidrager att göra de själfägande jordägarnes antal
allt talrikare. Ett af skälen, hvarför jag velat
afskaffa grundskatterna, har också varit, att man
därigenom, med afskaffande jämväl af det kamerala
mantalet, underlättar jordstyckningen och möjligheten
äfven för en fattig att blifva en bofast odalman.

Anspråken af den allt kapital saknande arbetsklassen
och dess själfvalda ledare kunna omöjligen hastigt och
omedelbart tillfredsställas, men ännu omöjligare är
att helt och hållet undertrycka dem; ty de äro till en
stor del befogade. Jag har på nära håll sett, både i
stad och på landet, mången stark och duglig arbetare,
som flitigt arbetar fulla tolf timmar snart sagdt
årets alla arbetsdagar och nekar sig alla förströelser
och all komfort men likväl endast med yttersta
svårighet kan lifnära sig och en mindre familj; och
om några dagars sjukdom inträffar, står nöden för
dörren. Detta kan hvarken vara rätt eller bära sig
i längden. Den viktigaste fråga, vår statskonst har
att lösa är förbättrandet af arbetsklassens villkor.

<h2><small><small>--</small></small></h2>

Sedan jag nu med teckningen af mina minnen hunnit till
den tidpunkt, då jag började därmed, d. v. s. dagarna
efter det jag fyllt sjuttio år, nedlägger jag pennan,
enär min verksamhet under den fortgående resan
utför varit och framdeles säkerligen blir ringa och
föga märklig. Det mest betydande däraf är måhända
just författandet af dessa minnen, som under fyra
månader mera än ett år upptagit mina från andra
sysselsättningar lediga stunder och som jag själf
hoppas kunna lända till något godt.

Det säges, att i hvarje dikt inom vitterhetens område
måste författaren måla sig själf och hämta stoffet för
sina bilder ur sin egen själ och lifserfarenhet. Om
detta är sant, håller jag icke otänkbart, att
fordringarna på realism i konsten kunna sträckas ända
därhän, att man förkastar allt diktande af personer
till omhöljen af författarens eget
inre och vill, att han äfven i handlingen endast
skall framställa verkliga personer och i främsta
rummet sig själf. Själfbiografien skulle då träda i
romanens ställe såsom den högsta konstarten. Efter min
uppfattning faller den visserligen tvärt om helt och
hållet utom konsten, men den har sitt eget värde. Jag
tror, att hvar och en, för jämförelser med sig själf,
har nytta af att så fullständigt som möjligt kunna
blicka in i en annans inre och yttre lif och att
däruti ligger själfbiografiens största intresse,
förutsatt att den är sann.

I dessa blad har jag försökt att framställa hela min
människa, med dess händelser och handlingar, dess
tänkesätt och känslor, äfven de allra intimaste,
som man vanligen har en benägenhet att dölja för
världens blickar men som jag lika litet skyr att en
gång lämna till andras eftersinnande, som jag har
någonting emot att min kropp obduceras, om vetenskapen
däraf kan hämta något gagn.

Vid en slutlig öfverblick å hela mitt förflutna lif
kan jag icke annat än vara djupt tacksam för den
snart sagdt oafbrutna välgång, som hittills varit mig
beskärd. Med en stark och sund kropp har jag åtnjutit
en i allmänhet god hälsa, aldrig genomgått någon
lifsfarlig sjukdom och aldrig varit utsatt för något
olycksfall, såsom arm- eller benbrott o. s. v. Vid 71
års ålder har jag också syn och hörsel oförsvagade,
samt hår och tänder i behåll. Både kropps- och
själskrafter känner jag dock allmänt mycket nedsatta
och lifligheten i känslor betydligt förminskad.

För en man med icke större egenskaper än mina har
min bana varit lysande. Jag är nämligen fullkomligt
medveten om att jag icke är en genius af högre
ordning. Det förhåller sig snarare med mig, som
Svedenborg säger om dem, hvilka icke kunna uppfatta de
högsta sanningarna, att deras själar äro tilltäppta
ofvantill. Min själsverksamhet har föga varit riktad
utom detta lifvet, och jag skulle icke kunna finna
den något så när nöjaktig, med mindre än att
jag kunde instämma i Almqvists tanke, att det är ädelt nog
på jorden att vara människa och intet mera. Men detta
är icke nog, och jag känner därför min underhaltighet. Jag
tillskrifver mina framgångar förnämligast, att jag från
ungdomen måst lita på mig själf och af naturen fått ett
praktiskt förstånd samt att man hyst förtroende till redligheten
af min karakter. Sanningen af Kristi ord, att de
saktmodiga skola besitta jorden, har ock i sin mån blifvit
bekräftad på mig, ty mitt sinnelag har varit fogligt och
ödmjukt.

Ehuru jag såsom statsman måst uppträda emot det
bestående på ett sätt, som djupt sårat mången i deras
innersta känslor, har jag aldrig mött några hätska
personliga ovänner, och på andra sidan har jag fått många
loford utöfver hvad jag förtjänat.

Till min lycka hör ock, att jag, från att börja fattig,
kommit i goda ekonomiska omständigheter och att jag fått
behålla tre söner, som nu alla äro hederliga och rättskaffens
män. Mest af allt prisar jag dock att hafva fått en sådan
hustru; och min högsta återstående önskan för detta lifvet,
äfven den ty värr själfvisk, är att icke öfverlefva henne.

<img></img>
</chapter>
<chapter name="Senare delens innehåll">
<h1>SENARE DELENS INNEHÅLL.</h1>

Sid.

Representationsförändringen (1865) ... 1.
Efter drabbningen ... 20.
Riksdagen år 1866 ... 30.
Emellan den sista ståndsriksdagen och den nya riksdagens första sammanträde ... 38.
1867 års riksdag ... 46.
1867, efter riksdagen ... 54.
1868 års riksdag ... 60.
1868 års ministerkris ... 72.
Ett och annat, om hvartannat ... 81.
1869 års riksdag ... 92.
1870 års riksdag och ministerkris ... 99.
Efter reträtten år 1870 ... 107.
De båda riksdagarna år 1871 ... 115.
1871 års ministerkris ... 122.
Det sista året af Karl XV:s lefnad ... 131.
1873 års riksdag och kompromissen ... 140.
Emellan riksdagarna 1873 och 1874 ... 151.
1874 års riksdag och ministerkris ... 158.
Under mellanakten 1874 ... 170.
Ministerkrisen 1875, eller den s. k. Bergsprängningen ... 178.
Å nyo statsminister (1875-1876) ... 187.
Året 1877 ... 203.
Åren 1878 och 1879 ... 214.
1880 års riksdag och afskedet från statsministerbefattningen ... 229.
Efter afskedet (1880, 1881, 1882) ... 243.
Riksdagen och ministerkrisen år 1883 ... 257.
Åren 1884-1887 ... 267.
Vid sidan af politiken ... 277.
Det sjuttionde året ... 290.
</chapter>


<chapter name="Efterskrift">
<h1>EFTERSKRIFT.</h1>

Dessa minnen gå till sommaren 1888, då jag fyllde 70
år, och deras författande afslutades den 6 december 1889.
Under den närmaste tiden efteråt hafva dock några tillägg
och smärre ändringar blifvit gjorda. Medan jag skref dem,
var det min mening, att de skulle utgifvas först efter min
död -- icke för hvad jag skrifvit om yttre händelser och
om andra personer, därvid jag tror mig hafva iakttagit all
varsamhet; men det bjöd mig emot att lefvande lägga fram
hela min egen personlighet till allmänt skärskådande. Om
jag nu tillåter det, sedan en tillräckligt lång tid förflutit
för att ingenting i minnena kan uppfattas såsom ett inlägg
i dagens strider, så sker det därför, att jag tror att de
skulle förlora på att blifva gamla, och jag vill icke att
mina närmaste skola bära ansvaret för deras utgifvande.
</chapter>


