









<table o>
<td><h1>ELLEN KEYS TREDJE RIKE</h1>
<td c>*
<td c>EN STUDIE ÖFVER RADIKALISMEN
<td c><small>AF</small>
<td><h2>VITALIS NORSTRÖM</h2>
<td r><i>Angedenken an das Eine</i><br><i>Bleibt das Beste, was ich meine.</i>
<td c><img></img>
<td c>STOCKHOLM<br><small>AKTIEBOLAGET HIERTAS BOKFÖRLAG</small>
</table>
<table o>
<td c>STOCKHOLM<br><small>KUNGL. BOKTRYCKERIET. P. A. NORSTEDT & SÖNER</small><br>1902
</table>
<chapter name="Ellen Key">
<h2>Ellen Key.</h2>

<poem><i>
Natur hat weder Kern
Noch Schale;
Du prüfe dich nur allermeist,
Ob du Kern oder Schale seist.
</i></poem>

»Jag talar endast till dem, hvilka tänka nya
tankar och således borde sluta att uppfostra enligt
de gamla. Dessa invända emellertid, att de nya
uppfostringstankarna äro outförbara! Men saken
är helt enkelt den, att deras nya tankar ej gjort
dem själfva till nya människor.» Orden återfinnas i
fröken Ellen Keys sista bok <i>Barnets århundrade.</i><footnote>II, s. 15.</footnote>

Härmed har den celebra författarinnan tydligt
låtit oss förstå, att hon anser sig själf hafva
blifvit en <i>ny människa</i> genom <i>nya tankar.</i> Men
detta visste vi ju egentligen redan förut, ty det
har länge framgått af hela hennes sätt att
framträda och af den tonart, i hvilken hon förkunnat
det nya evangeliets omskapande makt. <i>Incessu
patuit dea.</i> Och att fröken Key är den rätta
rösten för detta evangelium har högljudt predikats
af hennes trogna, bland hvilka en, som tydligen
vill representera det »unga Sverige», på det
yttersta af dessa dagar utbrister: »Ellen Key har
profetians gåfva och all kunskap men framför allt
den stora kärleken», hvarjämte han i samma
andetag dels kallar henne »det tredje rikets sierska»,
dels på henne tillämpar byggmästar Solness' ord
till Hilde: »När jag ser er, är det som såge jag
rätt in i soluppgången».<footnote>Se en artikel af märket V. L. i Hallandsposten för
den 31 juli 1901, kallad »Den moderna nyplatonismen mot
Ellen Key».</footnote> Henne är det allt skäl
att lyssna till.

Jag kan ärligt bedyra, att jag för egen del
gjort detta efter bästa förmåga och med bästa
vilja att söka förstå och döma rättvist. Jag gick
till det utförligare studiet af fröken Keys
författarskap, intagen af en viss beundran för hennes
uppträdande i kvinnosaken. Men jag skiljer mig
från detta studium med den fulla öfvertygelsen, att
om man på fröken Keys kulturreformatoriska
skrifter anlägger <i>det intellektuella värdets måttstock</i> —
till hvilken jag nästan uteslutande håller mig —,
deras storhet alldeles öfvervägande hvilar på —
tomma anspråk. I hela vår svenska litteratur
känner jag sannerligen icke ett enda jämförligt
exempel på missförhållande mellan en författares
själfkänsla och vissa bedömares höga uppskattning
å ena sidan och å den andra det verkliga värdet
hos det innehåll, som fått form. Minst af allt
kan jag hos fröken Key spåra <i>den nyskapande
tankens unika värde.</i>

Hvad jag funnit är för åsiktsforskaren gamla
välbekanta tankar, som slagit rot i Ellen Keys
receptiva sinne och där sammanvuxit till en rik
formell bildning.<footnote>Detta är skrifvet i fullt medvetande om hvad fröken
Key själf meddelar om sin bildningsgång i företalet till sina
»Tankebilder».</footnote> Med sin ingång hos henne hafva
dock dessa tankar vunnit ett visst nytt intresse
genom den ram af ytterlig radikalism, inom
hvilken de fogats af hennes eldsjäl, som onekligen
genomtränger dem med sitt temperaments
egenart och skänker dem en aktualitet, som vill vara
nära nog våldsam.

Utan tvifvel intresserar mig likväl den
allmänna radikala miljön betydligt mera än fröken
Keys egen radikalism, hvilket torde vara
händelsen med de allra flesta män. Min skrift ägnar
ock betydande utrymme åt den förra — detta
dock utan att vilja öfverskrida gränsen för en
kritisk monografi.

Hvarför nu denna författarinnas lifsåskådning
här göres till föremål för särskild undersökning
är något, som väl kräfver sitt rättfärdigande. I
själfva verket torde intet blad i min bok vara
svårare att försvara än — titelbladet. Icke därför
att här riktas kritik mot en kvinna. Fröken Key
är säkerligen först af alla färdig att underkänna
en »ridderlighet», som på en enda punkt vill införa
salongslagar inom det andliga arbetets område och
därigenom sätta skrankor för andlig kraft och
andligt utbyte. I en sådan »ridderlighet» anser hon
utan tvifvel ligga en maskerad ringaktning, som
blir oförsynt, i den mån den medvetet
underordnar arbetets synpunkt under könsbestämdhetens
och icke vill låta ett verk gälla för hvad det i sig
är. Jag är sålunda på förhand förvissad om att
fröken Key uppriktigt tillerkänner mig och hvem
som helst rätt till oinskränkt saklig kritik af sina
skrifter och till att framföra denna kritik i för
ämnet adekvata uttryck. Åt detta håll känner jag
alltså inga betänkligheter.

Värre är, att jag länge hyst en stark tvekan,
huruvida fröken Keys författarverksamhet
verkligen motiverar en allvarlig granskning ur
idéinnehållets synpunkt, en tvekan som jag kunnat
hafva endast genom att mindre syfta omedelbart
till henne själf än till <i>speglingen af en allmän
tidsriktning hos henne.</i>

Att nu uppmärksamheten här icke blifvit vänd
uteslutande och direkt till denna allmänna
riktning utan underkastat sig passagen genom en
litterär kåseriproduktion, förklaras till icke ringa del
af min önskan att tynga min abstraktion med
blyvikter, som hindra den från att stiga till ett
alltför luftfattigt rum, dit folk icke har öfverdrifven
lust att följa med; och att just Ellen Key blifvit
vald till exponent för den åskådning, som det låg
mig om hjärtat att analysera, beror på det
obestridliga faktum, att hon utan tvifvel bredare,
djärfvare och mera karakteristiskt än någon
annan representerar den radikala ståndpunkten i vårt
land. Till dess karakteristik har hon i sina
omfångsrika skrifter lämnat dokument som ingen
annan, och åt en kritik däraf har hon med en
nästan exempellöst naiv ärlighet gifvit ovärderliga
handtag. Redan den omständigheten, att hon
försmår diktens skylande hölje, som mildrar alla
skarpa konturer och skänker tolkningen tusen
kryphål, och låter sina idéer defilera fram på de
resonerande predikningarnas obarmhärtigt öppna
landsväg, inbjuder till reflexion och undersökning,
hvarjämte hon erbjuder alldeles säreget talrika
angreppspunkter.

Huru ofta jäfvar hon icke sin obestridligt
fina <i>formella</i> bildning genom öfverdrifter, som
smaka fränt af otuktadt själfsvåld, och huru ofta
utmanar hon icke för öfrigt smakdomaren genom
floskler och ordsvall, logikern genom motsägelser,
historikern genom skumögdhet för idéers och
handlingars oaflåtliga växande och lefvande
växelverkan, satirikern genom en myndig ton utan inre
bemyndigande, men icke minst den kritiske
empirikern genom sin öfvertro på den sista dagens,
timmens och minutens »vetenskapliga»
hypotesfabrikation.<footnote>Såsom ett betecknande exempel på detta sista må
anföras hvad hon (s. 102, 1:a delen af »Tankebilder») säger
om »det stöd skönhetsdyrkaren nu får af fysiologen». —
Major e longinquo reverentia!</footnote> Fröken Key är vår samtida svenska
radikalisms enfant terrible, men ur denna källa
kunna framtidens kulturforskare hämta oskattbara
bidrag till kunskapen om hur man kände och hvad
man ville i vissa kretsar i Sverige vid sista
sekelöfvergången.

Det vore dock orättvist att icke tillägga, att
Ellen Keys litterära gärning likvisst icke är blott
och bart <i>betecknande.</i> Det kan dock icke nekas,
att den ock har ett drag af verklig <i>betydenhet.</i>
Här som öfverallt ligger betydenheten i <i>enheten</i>
och <i>enhetens makt.</i> Denna författarinnas täta och
svåra själfmotsägelser utesluta dock icke en viss
enhet i anda, stämning och ansats, fastän denna
aldrig behärskar ämnets behandling. I sin
andliga rörlighet ändrar hon oupphörligt ställning för
betraktandet af sitt ämne, d. v. s. nalkas det
från olika, godtyckligt valda utgångspunkter och
angriper det från olika, löst sammanhängande sidor
utan att förmå eller ens gifva sig tid till att låta
vyerna perspektiviskt ordna och stadga sig och
därmed att af kaos bilda kosmos. Det finnes
icke någon positiv punkt i hennes utomordentligt
rörliga och lifliga sinne, som höjer sig till tankens
klarhet och fixerar sig till hennes
föreställningsliniers riktpunkt, hvarmed sammanhänger, att
hennes åskådning långt mera eklektiskt
sammansätter än organiskt uppbygger sig. Men en <i>negativ</i>
punkt af tankeklarhet är oförneklig hos Ellen Key,
hvilken punkt tillika är laddad med intensiv
viljeenergi, den punkt hvarifrån hennes kritik rycker
fram till storm på den kultur och det samhälle, som
kallas kristna, eller, säkerligen riktigare, mot all
kultur, såvida den råkar i konflikt med den
enskildes anspråk på att själf få utstaka sitt eget mål
och följa sina egna vägar. Visserligen hvilar denna
kritik på en nästan ofattlig blindhet för historiskt
orsakssammanhang, och visserligen visar den i
otroligt hög grad den halfmedvetna vetenskapsfrasens
makt öfver det psykiska verklighetssinnet, men
beaktansvärd är i alla fall dess skicklighet i att
välja angreppspunkter och respektingifvande dess
kraft att utföra angreppet. I hennes anlopp mot
den gamla kulturen röjer sig en abstrakt
rättfärdighetskänsla, hvilken blott är utan den
förståelse, sinnet för historisk nödvändighet föder, och
ett abstrakt sanningssökande, som stämplar såsom
helt igenom lögn allt, som saknar makt att vara
något mer än ett <i>halft.</i>

Men den enhet, som ligger i hennes mot
samma front i det stora hela alltjämt riktade
kritiska ställning, är icke den enda. Eller, om den
är den enda, uttrycker den dock blott ena sidan
af saken. Rätsidan af fröken Keys i det hela
obilliga och närsynta men här och hvar kraftfulla
och träffande hugg utdelande kritik af den gamla
kulturen utgöres af en i hennes känslosfär mäktigt
arbetande aning om ett mänsklighetens i vår midt
redan spirande framtidsrike, som öfvergriper alla
föreliggande kulturella formationers ensidighet och
ändtligen skall godtgöra historiens synder mot
naturen. Man vet, att hennes »liljeklara, solvarma
dröm om det tredje riket» är en utopi, men man
kan å andra sidan icke förneka, att Ellen Key är
fattad af en i grunden ärlig entusiasm för sitt
framtidsideal och att hon har gjort och är färdig att
när som helst göra nya personliga insatser för dess
kommande till oss. Men entusiasmen är ännu
ingalunda inspiration, den är <i>vilja</i> men icke
<i>kunna.</i> Hennes framtidsrike skall vara nytt och
världsfamnande. Men nu faller det sig så illa, att
den bild däraf hon söker utarbeta åt oss förråder
sig vara endast en mer eller mindre stark
modernisering af en gammal välbekant skönmålning från
sjuttonhundratalet och att det ideal hon skickar
ut att flyga för kritiska nutidsögon mest af allt
ser ut som en pappersdrake. Men detta senare är
kanske i stil med »barnets århundrade»?

Jag förnekar icke hvarje nytt lifsinnehåll hos
henne — hennes alstring vore i annat fall
alltigenom både oförklarlig och oförsvarlig —, men
jag nekar bestämdt, att hon förmår lyfta detta
nya öfver sitt medvetandes tröskel, hålla det där
uppe ens så länge, att man kan få en
ögonblicksfotografi däraf och på det sättet göra det
meddelbart — på annan väg än genom suggestion.
Ellen Key har hittills icke verkat såsom ljus utan
såsom eld. Men så länge detta är fallet, måste
den från henne utgående inverkan begränsas till
en sfär af valfrändskap och annan känslokemi,
där det förnuft icke hör hemma, som vill och
förmår bilda öfvertygelse genom forskning och
tänkande.

Hos Ellen Key finnes en omotsvarighet mellan
lifsinnehållet och medvetenhetsformen, som kan
blifva tragisk den dag hon själf inser den. Det
förra sträfvar våldsamt till uttryck, men
originaliteten kommer alldeles till korta vid formgifningen.
Framför fröjden öfver att tro sig ha i någon mån
lyckats gifva »det tredje rikets» konturer vore
bestämdt resignationens tragik att föredraga. Den
tragiska konstarten har den stora förtjänsten att
icke vara — komisk.

Sådana omdömen som dessa medföra
gifvetvis förbindelse till motivering — så mycket mera,
som de uttalats öfver en litterär personlighet med
så allvarlig läggning och så enorma anspråk på
att blifva hörd som fröken Key, hvilken redan icke
blott nått högt på det litterära ryktets och den
litterära ärans stege utan ock, hvad mera vill säga,
samlat omkring sitt namn så mycken djup
sympati och så högt spända förhoppningar, att en viss
krets här hemma och i utlandet nära nog är
färdig att ställa henne som tjugonde seklets
portalfigur, ungefär som <i>M:me Staël</i> stundom fått stå
i förhållande till det nittonde.

Den motivering jag är skyldig vill jag gifva
genom att söka tränga till väsendet i hennes
åskådning, ställande densamma i belysningen af tidens
allmänna radikalism och uppvisande hennes
ståndpunkt därinom. På annan väg kan man enligt
min åsikt knappast få rätt synvinkel därpå. Däri
ligger förklaringen till att jag ägnar så stort
utrymme åt ett försök att få grepp på radikalismens
proteusgestalt, hvilket i sig är en högst
intresseväckande uppgift, som dock här naturligtvis kan
lösas blott inom mycket trånga gränser. Jag vill söka
visa, att de motsatser, som under hård inre
spänning arbeta inom den moderna radikalismen,
återfinnas hos Ellen Key men i en form, som
naturligtvis är betingad af brytningen i hennes
personliga medium — med den högre faktorn, den
vetenskapliga kulturen och naturens betvingande
genom samverkande intelligenta energimassor,
stympad och reducerad till förmån för ett tomt men
uppblåst lyckoevangelium, som utgår från den
enskildes synpunkt och i grunden är kulturfientligt
(anarkistiskt).<footnote>»Anarkismens <i>ideal</i> den eldstod, hvilken visar oss i
hvad riktning löftets land ligger.»<br><tab>
(Eller Key: Individualism och socialism, s. 30.)</footnote>

Vår tids förståndskultur i sin nya och
egendomliga gestalt är radikal genom sitt skarpa
afvisande af den gamla religionskulturen eller genom
den oerhörda klyfta mellan den medeltida och den
moderna anden, som den för hvar dag som går
förstorar; medan fröken Keys radikalism innebär
den enskildes reaktion mot <i>all</i> historiebildande
kulturmakt, en åsikt som i utgångspunkter och
stämning väsentligen reproducerar den engelska
lyckofilosofien alltifrån <i>Cumberland</i> till och med
<i>Bentham</i> och <i>John Stuart Mill</i> och den <i>franska
revolutionsskolan</i> men lånar sin inklädnad från
<i>Darwin-Spencers</i> evolutionslära.

<poem><i>Ihr naht euch wieder, schwankende Gestalten!
Die früh sich einst dem trüben Blick gezeigt.</i></poem>

Fröken Key är klart medveten om sin
negativa ställning till den gamla kulturen men
säkerligen icke på något motsvarande sätt om sin
liknande ställning till den nya. Allra minst känner
hon till och kan peka på någon plattform, där den
enskildes lyckokraf låter förena sig med kulturens
rätt och makt att spänna alla enskilda med alla
deras krafter framför sin mäktigt framrullande
vagn.

Fröken Key bekänner sig till <i>naturen</i> men icke
till <i>historien.</i> Hon vill hejda den senares framfart
med protester från människonaturen
(»individualiteten»). <i>Hennes</i> lyckorecept är att med medvetande,
afsikt och konst återställa kulturmänniskans natur,
sedan denna människa förlorat den såsom himmelens
gåfva och sin omedelbara besittning: <i>artificiell
natur</i> är hvad som pä detta recept står skrifvet. <i>Vårt</i>
är att lydaktigt och offervilligt låta oss bära af
den historiska kulturen på dess gång mot det
oändligt aflägsna mål, hvars väsen vi <i>känna</i> men
hvars linier och färger vi blott kunna <i>se</i> genom
våra föreställningars dimmor, i tro och hopp
inneslutande vår lycka i detta mål utan att direkt söka
densamma. Skulle vi så blifva bedragna i dessa
våra förhoppningar på kulturen — något som vi
alldeles icke frukta —, så ha vi dock endast
förlorat vår — natur. Och sådan denna nu en gång
<i>måste</i> vara beskaffad, sedan vi så länge närt oss
af frukten från kunskapens träd och druckit af
idéernas vin, kan den för oss just icke betyda
stort mer än vår ömklighet och vår fattigdom. Vi
veta, i hvilken riktning de enda lycko- och
utvecklingsmöjligheterna ligga för oss. Då Ellen
Key visar oss i en diametralt motsatt riktning, så
gör hon oss åtminstone ingen tjänst. Mången, som
är mindre befäst i sin öfvertygelse, kan hon till och
med — naturligtvis på allt sätt mot sin vilja —
göra den största otjänst en människa kan göra en
annan. Därför kan det vara ej mindre plikt än
rättighet att varna mot hennes missvisning.

Det är detta, som är det farliga med Ellen
Key, att hon söker inbilla oss, att vi icke hafva
bättre att göra än att <i>söka lyckan,</i> eller att hon
vill förvandla oss till <i>lycksökare.</i> Hon vill af
lefvandet göra en konst och af lyckan en produkt
af arbetsskicklighet. Visserligen är hon fri för att
vilja hänvisa oss till den raffinerade och perversa
förkonstlingen. Därtill är hon för kraftigt
tillskuren. Också tager hon i det stora hela afstånd
från lycksökandets för öfrigt fullkomligt
konsekventa utveckling i extravagant riktning<footnote>Jag kommer härvid att syfta på hvad Mefistofeles
förhånar i orden:
<poem><i>Er nennt's Vernunft, und braucht's allein
Nur thierischer als jedes Thier zu sein.</i></poem></footnote> med en
helt ologisk vändning till den sunda, enkla
människonaturen, till dessa de gamla filosofernas <i>prima
naturæ,</i> hvilka hon sedan vill gifva en utsökt
infattning af allt hvad ett förfinadt och förstoradt
själslif samt en utbildad teknik ha ypperst. När
fröken Key skall visa oss hvad lycka är, serverar
hon oss naturbehofven och naturdrifterna på
konstnärligt arbetade silfverfat. Könsnjutningen skall
adlas genom de njutandes så långt möjligt
sammansatta och ömtåligt förfinade psykiska rapport
— »en för själens finaste skiftningar, för sinnenas
finaste vibrationer sympatisk kärlek» —, den
utsökta smaken skall till och med städa vår vindskupa
och krydda vår filbunke. Hvardagslifvet skall
höljas i en dräkt af skönhet, hvilken bör
tillhandahållas för så godt pris, att om möjligt alla skola
kunna rå med att skaffa sig en våd däraf.
Fröken Key anbringar kulturens håfvor såsom
dekorativt draperi omkring den i sig något borstiga
naturen och låter därmed deras betydelse vara
uttömd. Därmed tror hon sig icke hafva förnedrat
anden, ej heller anser hon sig hafva spädt ut
naturvinet så starkt, att dess corpus gått förlorad, glömsk
som hon är af njutningens omedelbarhet och däraf
att begären ohjälpligt kallna i afsiktlighetens och
sökandets luft, där orden i <i>Faust</i> gälla:

<poem>So tauml' ich von Begierde zu Genuss,
Und im Genuss verschmacht' ich nach Begierde.</poem>

Anden är ingen narr, som hörsammar hvilken
kallelse som helst. Ej heller lyckan, som just
icke visar stor benägenhet att lämna den halfdel
af det psykiska klotet, som är bortvänd från det
lyckan själf <i>analyserande</i> medvetandets ljus.

Men ej mindre ovederhäftigt än denna etik
är i stort sedt fröken Keys sätt att förhålla sig
till den gamla religiösa lifsåskådningen. Detta icke
därför, att hon bryter med den, utan därför, att
hon inskränker sig till att <i>bryta.</i> Förnekelsen
intager en lika ohållbar ställning till den äldre
åskådningen, som absolutismen till rusdryckerna
eller öfver hufvud asketismen till njutningarna. Med
sin summariska förnekelse tror hon sig hafva tagit
ett afgörande steg, och dock har intet annat skett,
än att hennes medvetandes pendel flyttat sig från
tesen till antitesen, medan det fortfarande ligger
i samma plan. Hon tror, att <i>nej</i> är det som
grundligast upphäfver <i>ja,</i> medan sanningen är, att
först ett annat <i>ja</i> det gör. Hvarje <i>nej</i> kämpar
ännu mot sitt <i>ja,</i> men endast ett nytt <i>ja</i>
triumferar. Ingen annan religionskritik är tillräckligt
djupgående än den, som hvilar på ett framsteg i
religiös utveckling.

Ellen Key vill ställa människan i samma
förhållande till det inre lifvet, som barnet till den
skog det från sitt fönster ser utsträcka sig vid
horisonten. Denna senare begynner med att vara
märkvärdig och intressant genom att innesluta
häxor och troll, jättar och dvärgar eller åtminstone
lejon, tigrar och björnar. Så plockar den vidgade
erfarenheten bort den ena märkvärdigheten efter
den andra, tills skogen slutligen står där plundrad,
tom och tråkig utan att just gömma på annat än
litet — blåbär. När fröken Key icke längre kan
tro på dogmen om <i>communicatio idiomatum</i> och
icke längre känner sig andäktig vid åsynen af
mässhaken, då gör hon på en gång upp räkningen
med de religiösa värdena och föresätter sig att
vara dem förutan — på några tomma metafysiska
möjligheter när. Men dessa möjligheter lämna
sannerligen klen ersättning för de förlorade
lifsvärdena.

Det är en sanning, att vår religiösa tro måste
balansera på en smalare kant än våra fäders,
emedan vi måste flytta våra föreställningar till ett
abstraktare plan än det, där deras rörde sig. Men
häri ligger blott en uppfordran till våra andliga
nerver och muskler att hårdare spänna sig till
klättringen upp till detta plan och till regulatorn
af vår inre jämvikt att lämpa sig efter det
svindlande läget. Utan ett sådant uppåtstigande intet
framåtskridande. Det är ej i förnekelsens tecken
vi skola segra utan i de nya erfarenheternas och
det skickligare arbetets. Och därpå skola de
varda kända, om de rifva ned för att bygga och
neka därför att de tro. På denna afgörande punkt
sviker Ellen Key framåtskridandets sak, här
sjunker hon och vill draga andra med sig nedåt.
Segerjublet under sjunkandet har sårat månget
hjärta. Intet under, att det väpnar händer mot
henne.

Men jag känner mig icke kunna afsluta detta
kapitel med dess allmänna omdömen utan att
göra ett begränsande tillägg, som nog är
öfverflödigt för de flesta men som torde försvåra den
på sina håll helt visst välkomna möjligheten till
missuppfattning. I fröken Keys teorier och
resonemanger spåras här och hvar en personlighet, som
står öfver både dem och den kritik, som här mot
dem och endast mot dem riktas. Denna kritik
sätter sig lika litet som öfver hennes personlighet
till doms öfver hennes lifsverk i det hela. Jag
tror, att detta verks betydelse väsentligen kan
betraktas som ett genombrott inom <i>känslo</i>sfären
af en viss sida hos lifvet, som kristendomen och
den rådande moralen icke kunna låta komma till
sin rätt, och att hon, i den mån hon ger sig åt
detta nya lif, <i>står där och icke kan annat,</i> så
tillvida en af sin dämon behärskad sierska. Så
långt som äkta kallelse kan spåras i hennes verk,
ha vi att lyfta på hatten därför. Men tyvärr kan
detta spårande icke ske — med förståndet utöfver
en krets af fina iakttagelser af hvad som rör sig
kring henne, helt enstaka och sinsemellan
fristående, och med intuitionssinnet utöfver den goda
vilja, som dock måste ligga på bottnen af all
denna ifriga oklarhet, denna temperamentsfulla
men i sina rörelsemedel och resultat så
obeskrifligt schablonmässiga radikalism.

Det är en i hög grad pinsam uppgift att bringa
Ellen Key på någon sorts formler, i den grad
rubbar hon alla cirklar genom sin smidiga
rörlighet, i hvilken hon dock alltid på visst sätt är sig
själf. Jag skall ingalunda neka, att hon äger ett
visst djup — men ett djup, som när som helst
plattar ut sig till svada, prat och effektsökeri; en fin
själfullhet — men som när som helst drunknar i
sensualism; en varm känsla och medkänsla, som
dock nästan alltid sakna innerlighet och förmåga
att <i>göra läsaren godt.</i> Det är eldiga fålar hon
spänner för, men hon har ej makt att hejda dem,
innan kärran fastnar i dyn eller ligger i diket.
Den höga, enkla, försonande och förklarande
enhet, efter hvilken hon jagar och hvilken rastlöst
jagar henne, denna enhet, som skulle säga oss
hvad hon innerst menar och hvarför hon skrifver
alla sina böcker, sitter bunden på bottnen af
hennes själ och kommer aldrig upp i dagen. Dit
tränger blott en förvirrad mångfald, som icke
samlar sig till annan aktuell enhet än partitrotsets
ensidighet och en otillräcklig real bildnings enögdhet.
Men det är icke lätt att säga hvad Ellen Key med
sin utrustning skulle kunnat åstadkomma, om hon
från början ägt kraft till den själfförsakelse, som
icke plockar frukterna, förrän de blifvit mogna,
och om hon till sin språkliga, litterära och
estetiska bildning lagt de filosofiska och historiska
perspektiv, hvarförutan allmänna vyer dock alltid
måste verka <i>oäkta.</i> Innehållets oäkthet är det
starkaste och alla andra öfverlefvande intrycket af
Ellen Keys alstring, oäkthet — icke i betydelse
af något, som hon själf icke allvarligt menar, utan i
betydelse af sådant, som, rent objektivt sedt, ingen
mening har.

Jag har alldeles icke för afsikt att här försöka
gifva en hel bild af Ellen Key. Därtill är jag
alltför medveten om min oskicklighet i den finare
penselföringen, i allt hvad som är eller närmar
sig <i>konst.</i> En sådan uppgift skulle heller icke
intressera mig, om den ock skulle skänka mig
förmånen att få närmare sysselsätta mig med vissa
sidor af hennes författarskap, som jag högt skattar,
något som jag nu är förhindrad att göra, då dessa
icke falla under synpunkten för min undersökning.
Mitt enda syfte är det kritiska att söka afpressa henne
en teoretisk ståndpunkt, som hon själf måste
erkänna vara den hon formulerat, som kan fasthållas
till beskådande och mot hvilken man kan
argumentera, att — om än helt flyktigt — påpeka hennes
åskådnings släktförhållanden och tillse, om Ellen
Key genom märkliga uppslag — om analytisk
finhet eller systematiseringsförmåga kan här ej
bli tal — kan åt sig häfda rätten att bli hörd i
den diskussion öfver lifvets djupaste frågor, i
hvilken hon så myndigt och högröstadt kastat sig
in. Fröken Key kan ett sådant mitt företag på
intet sätt beröra obehagligt, då hon ju sitter inne
med den stora trumfen att endast behöfva påpeka,
att hennes kritiker är yrkesfilosof, för att
allmänheten — så långt den behagar befatta sig med
denna sak — genast skall finna, att hennes »nya
tankar», såsom varande ofilosofiska, äro dubbelt
tänkvärda.

*
</chapter>
<chapter name="Radikalismens allmänna lifsåskådning">
<h2>Radikalismens allmänna
lifsåskådning.</h2>

Vid denna framställning är jag alldeles på det klara med
att jag icke träffar en enda vetenskapsmans eller öfver hufvud
en enda enskild människas åskådning, sådan hon själf anser
sig hysa den och sådan hon skulle formulera den, om hon
därtill funne sig på en gång skicklig och villig. Detta
förhållande beror nog till en god del på den intellektuella
synvinkelns i själfva verket alltid ofrånkomliga säregenhet, men
enligt min mening spelar denna omständighet blott en
underordnad roll. Det afgörande är i stället tvenne andra
omständigheter. Den ena, att blott det försvinnande fåtalet äfven af
vetenskapligt bildade har bragt sina teoretiska vyer och
personliga öfvertygelser till formen af en världsåskådning med
strängt inre sammanhang och att min framställning sålunda i
det afseendet och så långt detta är händelsen icke har något
att likna eller att afvika ifrån. Den andra, att äfven när en
sådan sammanarbetad åskådning föreligger, densamma icke
blott måste vara individuellt modifierad af olika <i>teoretiska</i>
utgångspunkter utan framför allt af den tänkande
personlighetens så att säga <i>praktiska</i> miljö, som måste betydligt påverka
hvarje åsikt, som sträfvar efter att famna tillvaron och lifvet.

Jag vet, att man kommer att anmärka mot mig, att jag
här far efter ett fantom, som ingen kännes vid, och att hvarje
slag efter detta är ett slag i luften. Jag vet ock, att man mot
hvarje bestämdt drag i min allmänna karakteristik skall vända
de mångskiftande enskilda företeelserna i samtiden och mot
hvarje enskildt exempel hos mig en helt obestämd och
sväfvande allmänbild, som man uppgör efter sitt tillfälliga behof.
Och det hela af min framställning kommer man att söka
misskreditera med filosofens förutsatta obekantskap med de
empiriska vetenskaperna och deras anda.

Å min sida är jag emellertid förvissad om att starka och
klara linier till en sådan åskådning, som jag här söker få grepp
på, nästan öfverallt i vår samtids aktuella kulturlif framträda,
mer eller mindre tydliga hos olika representanter därför men
i det hela tryckande sin prägel på dessa representanters sätt
att företräda kulturen, och att denna åskådning, där den vill
konsolidera och rationellt hyfsa sig, måste göra det i den
riktning jag angifver. Jag tror också, att namnet »radikalism»,
så formell dess betydelse än må vara, om etymologien får
råda däröfver, dock inom det lefvande språket ingått intim
förbindelse med sådana sensationer och föreställningar, att det
tämligen smidigt motsvarar den företeelse jag åsyftar.

Jag betraktar här radikalismen som en andlig makt,
hvilken låter vissa bestämda och bestående drag fastna på
granskarens plåt och som hos mängden af människor i vår tid,
både mer och mindre tänkande, oaflåtligt kämpar mot en
motsatt, hvilken verkligen också kan i sig själf och i sin front
mot radikalismen karakteriseras. Det är sålunda ej om
kämpande människor här är fråga utan om kämpande
åskådningar. Jag förutsätter, att det kan ligga någon förtjänst i att
söka klara detta åskådningarnas kampläge, äfven om detta
här måste ske mycket ofullständigt fastän visserligen icke
flyktigt. Om detta är händelsen, då får man ock hålla till
godo med att de oumbärliga medlen för ändamålet användas,
hvartill i första rummet hör rättigheten att gifva abstrakta
bilder, gifva schemata och ställa dem emot hvarandra i den
möjligast skarpa belysning. Ändamålet vinnes här väsentligen, om
motsatsen kommer till synes. Härvid bör slutligen erinras,
att en sådan schematism måste förefalla tämligen fattig och
rätt grof men att dessa brister icke utesluta utan kanske
snarare betinga teckningens objektiva riktighet i djupare mening.

*


<poem><i>
Das geht so fröhlich
In's Allgemeine!
Ist leicht und selig,
Als wär's auch reine.
Sie wissen gar nichts von stillen Riffen;
Und wie sie schiffen,
Die lieben Heitern,
Sie werden wie gar nichts
Zusammen scheitern.
</i></poem>

Om du nått någon färdighet i den icke alltför
lätta konsten att pröfva andarna och skilja dem
åt, så skall du på en kort stund kunna afgöra,
till hvilken af de tvenne stora, i sin skarpa
inbördes motsättning för vår tid karakteristiska
lifsåskådningar den person ansluter sig, med hvilken
du för ett allvarligt samtal i ett allmänt ämne.
Vi fingera, att du träffat en vetenskapligt bildad
man af den mera utprägladt radikala nutidstypen.
Du är mycket oerfaren, om du inbillar dig, att
den andliga atmosfär, som omgifver samtalet, skall
bringas i dallring af några knalleffekter, luktande
af materialismens och ateismens eld och svafvel.
Du behöfver alls icke befara, att din interlokutör
skall stångas med några diaboliska horn. Han
skall säkerligen icke söka tysta dig med sådana
kraftord som t. ex. dessa: »tankarna äro ett sekret
ur hjärnan liksom gallan ur lefvern och urinen ur
njurarna»; »människan är hvad hon äter»; »man har
rätt till allt, så långt som man har makt»; »ubi
bene, ibi patria»; »vantro är fruktan för osynliga
väsen, som staten icke erkänner, religion fruktan
för osynliga väsen, som staten erkänner». Hvad
du får höra skall hvarken smaka af de gamla
grekiska sofisterna, af Hobbes, La Mettrie, Moleschott,
Büchner, Feuerbach eller »Max Stirner». Alla
dessa ha nämligen ett gammalmodigt tycke i och
med ett gemensamt drag, på hvars negerande den
moderna radikalismen i själfva verket till stor del
lefver. De utgå nämligen alla från en subjektiv
stämning, en af deras gemyt formad totalbild af
världen och lifvet däri. De vilja, hvar och en,
belysa alla dess oändligt skiftande företeelser med
skenet från ett och samma ljus och bringa dem
alla in under en och samma blick. Häraf komma
enhet, samling, slående egendomlighet och
personligt lif öfver deras åskådningar. Häraf
kommer ock, att det är nära nog lika intressant för
åsiktsforskaren att stifta bekantskap med dem,
som för zoologen och botanikern att påträffa nya
species eller för upptäcktsresanden att uppdaga
»nya världar».

Det är den äkta moderna radikalismens
särdrag detta, att den i sin teoretiska verksamhet
gör sig kemiskt ren från allt, som heter intuition
och hvarje därpå byggdt system, från detta att
betrakta och belysa tingen inifrån subjektet, ja
från »gemyt» och personlighet. Du kan lätt lura
dig, om du tror dig kunna skilja Esau och Jakob
åt på rösten. Men du tar helt säkert icke miste,
om du väljer gångarten till igenkänningstecken,
sättet att röra sig framåt på de andliga vägarna.
Den moderna skolan drifver analysen till sin spets
och sätter den öfverallt i intuitionens ställe.
Skyende att belysa tingen med ljus från ett inre, från
temperament, viljeriktning, religiösa erfarenheter,
konstnärliga eller systematiska gestaltningsintressen,
skära denna skolas adepter sönder dem med
förståndets dissekerknif, hvarvid det stundom kan se ut,
som ville de göra vetandet stort just genom att
göra det varande så litet som möjligt. Under denna
knif förvandlas all enhet till mångfald, all hvila
till rörelser och växlas hela världen i fakta och
hvarje världsåsikt i allahanda kunskaper.

<poem><i>Da habt Ihr die Theile in der Hand,
Fehlt leider — nur das geistige Band.</i></poem>

Det vore emellertid högst orättvist att
påbörda den moderna radikalismen en teori, hvilken
afkopplar den enskildes framfärd från det stora
människosambandet och låter den i hvarje fall
fortgå med en drifkraft för sig och en riktning
för sig.

Det är ett väldigt afstånd mellan Caspar
Schmidts (»Max Stirners») paradoxa jagkult i <i>Der
Einzige und sein Eigenthum</i> och <sp><i>Zolas</i></sp>
öfver- och öfversociala paradisdrömmar i <i>Travail,</i> det
andra bandet af hans »fyra evangelier». Af »hjord»
äro de komna och till »hjord» återvända de, dessa
drömmar. I radikalismens framtidsland är ingen
något genom eller för sig, utan där är hvar och
en allt hvad han är genom andra. Där är
relationen af sådan vikt, att enheterna blott
därigenom äga bestånd, att de bilda en summa.
Sandhögen bildar kornen, innan kornen bildat
sandhögen.

Bakgrunden för den radikala
ömsesidighetsuppfattningen (»solidariteten») på det
socialteoretiska området utgöres af en allmänt vetenskaplig
syn på allt hvad verklighet heter. Den moderna
vetenskapen, där den återföres på sina högsta
förutsättningar, ser i det verkliga ingenting annat än
en gruppering af punktuella energier med ett
oafbrutet inre rörelseutbyte under växelverkan med
andra verkliga, d. v. s. med andra energigrupper.
Detta obestämbara enskilda <i>något,</i> som vi utanför
vetenskapen eller i det lefvande lifvet alljämt
operera med såsom alltings grund och bas, detta som
vi kalla <i>ditt jag</i> och <i>mitt jag,</i> denna stenens, detta
trädets, denna hästens <i>hvad</i> söndersmular
vetenskapsmannen mellan sina analyserande fingrar i
så långt möjligt likartade (indifferenta) moment,
af hvilka hvartdera i hvarje ögonblick representerar
ett visst mått af energi, på grund hvaraf de närma
och fjärma sig, gruppera sig till, skilja sig från
hvarandra, sätta i rörelse, upphäfva rörelse, gifva
riktning, förändra riktning, bestämma och låta
växla gestalt och ort. I denna trassliga härfva
af relativa rörelser — eller af samlade arbetsförråd
och utförda arbetsprestationer — finner
vetenskapsmannen måtten för massa, hastighet och afstånd,
uttrycker dem i tal och behärskar genom sina tal
tingen. Allt, som sker, kommer här <i>utifrån.</i> Att
vara är här att lida inverkan från ett håll och
utöfva den åt ett annat, att fortbestå betyder att
delarna hålla ihop och icke sprängas åtskils, att
växa är att få något annats energi öfverflyttad på
sig. Intet moment i denna vetenskapsmannens
värld är eller blir något genom sig själft. Detta
»själft» sjunker till medvetandets botten och
kommer aldrig upp i ljuset, blott <i>förhållandena</i>
mellan de många likartade stiga upp i ljuset och bilda
vetenskapens verklighet. Den vetenskapliga
verkligheten är en relation, som går före
relationslederna. Den är en rörelse, i hvilken intet annat
rör sig än rörelsen själf, en ram, innanför hvilken
rörelser röra sig hastigare eller långsammare, i
samma eller motsatt riktning i förhållande till
andra rörelser. Den är ett helt af delar, som blott
angränsa till hvarandra, hålla hop genom tyngd,
kohesion och kemisk frändskap och föras isär
genom mekaniskt våld och tröghet.

Om denna ståndpunkt fasthålles utan
begränsning, måste man antaga, att de s. k. organiska
krafterna intet annat äro än mycket sammansatta
former af de allmänna krafterna i naturen, och då
också acceptera <i>Moleschotts</i> yttrande om
människan, att hon alldeles icke är »något annat än
summan» (produkten?) »af föräldrar och amma,
ort och tid, luft och väder, ljud och ljus, mat och
kläder». Sedan gäller det blott att i sin ordning
analytiskt uppdela resultanterna i deras
komposanter, till dess att man kommer till de enkla
energipunkterna, för hvilka intet annat exakt uttryck
finnes än de talförhållanden, i hvilka de stå till
hvarandra — och då har man med sitt
dissekerande förstånd följdriktigt nått fram till
<i>människans väsen.</i>

Människornas solidaritet utgör på denna
ståndpunkt, om den fullständigt genomföres, den yttersta
afläggaren af atomernas rörelsesystem (mekanik)
ja, i sista hand af — talens genomgående relation.
Men denna solidaritet eller detta
ömsesidighetsväsen utgör dock endast den framåtvända hälften
af radikalismens janusanlete, den halfva, från
hvilken förståndets ögon blicka ut öfver tingen. Från
den andra, tillbakariktade halfvan stråla inga ögon,
utan därifrån utgå blott känslans tentakler,
trefvande efter den individuella människolyckan och
dess villkor. Radikalismens betydelse låter
alldeles icke uttömma sig i en förståndsfunktion, den
är framför allt en personlig stämning, ett praktiskt
behof och en tendens i viljans och handlingens
värld med medvetna målpunkter, sammanfattade
till ett program, och en ifrig propaganda för detta
program. I denna sin praktiska ställning är
densamma från barnsben den inkarnerade
individualismen, som med lansspäckad front hotar alla
historiska organisationer. Det är framför allt den
genomgripande fientligheten mot de
öfverindividuella makterna i människolifvet, alla slag af
samhälls- och religionsmakt, som kännetecknar den
radikala viljan. Hon vill den enskilde och ser
intet värde i något annat än i hvad den enskilde
vill. För den enskildes lycka finner hon de
historiska organisationerna hinderliga, ja vara det
egentligt nämnvärda hindret. De äro de »vissna löf»,
som hindra de unga telningarna i tiden att växa
upp. Detta hinder har man att undanrödja. Har
detta skett, går utvecklingen af sig själf i
naturliga spår mot lyckan. Öfver alla familjers, staters
och kyrkors grus går den äktradikala lifsvägen
fram mot den enskildes lycka enligt den enskildes
föreställning därom eller, än bättre, mot de många
enskildas största möjliga lycka, tillagad för
enhvar efter hans privatrecept.

Hos radikalismen möta vi sålunda ett
utomordentligt starkt utveckladt sinne för objekt på
det teoretiska området, paradt med den
känsligaste och oinskränktaste subjektivism och
individualism i praktiskt afseende. Sant och verkligt
är för denna riktning till sist ingenting annat än
hvad som på ett eller annat vis kan framläggas i
åskådlig form och göras till föremål för en analys,
som sönderdelar det i moment, och för en
syntes, som sammanställer dessa moment till en
mer eller mindre mekanisk samverkan, hvilken
regleras af tal. För lifvets och andens företeelser
göres härvid intet undantag. De existera icke
för den moderna genomsnittsempirikern <i>såsom
sådan,</i> såvida de icke kunna reduceras till vanlig
och allmän erfarenhetstyp eller åtminstone med
den normala yttre erfarenheten kunna ställas i
sådan lagbunden och beräknelig förbindelse, att
de framstå såsom af denna erfarenhet helt
beroende. På denna ståndpunkt nedsjunker människan
till en blott och bar psyko-fysisk maskin. Att
man kan hämta sitt sanningsbegrepp från det
andliga lifvets område, från det inre och subjektiva
hållet såsom varande det ursprungliga och
omedelbara i vår erfarenhet, subordinera den yttre
erfarenheten under detta idealistiska
sanningsbegrepp och begränsa vetenskapens maktsfär genom
medvetande om dess djupa beroende af
grundelementen i konst, moral och religion faller
utanför denne mans synfält. Han reflekterar
aldrig allvarligt på möjligheten att vända om
kikaren.

Emellertid må man icke föreställa sig, att den
empiriska vetenskapen ignorerar, att i verkligheten
finnes långt mera, än kemien och fysiken och
mekaniken kunna få grepp på, ja, att där kunna
ingå <i>öfversinnliga</i> element. Detta är så långt
ifrån händelsen, att den för det första allmänt
erkänner, att hvad vi människor med våra
sinnesverktyg kunna hinna med att faktiskt erfara blott
utgör en ringa bråkdel af den empiriska
verkligheten i dess totala sammanhang och att den för
det andra merendels lämnar dörren öppen för <i>alla</i>
möjligheter bortom och öfver människans horisont,
sålunda äfven för existensformer, till arten skilda
från vår. Kring vetenskapens ljusfyllda värld
drages det ofattbaras mörka gränslinie. Men detta
medgifvande åt den kritiska anden, som onekligen
hedrar våra dagars empiri och innebär vissa löften
för framtiden, får här icke leda till några
praktiska påföljder. Våra empirister förneka, att »det
ofattbara», d. v. s. det absoluta, på något <i>positivt</i>
sätt ingår i människans erfarenhet. Det skall icke
kunna skönjas ens bakom sinnliga bilders slöjor,
alltså icke ens kunna symboliskt framställas i
religionen och konsten, och det får för ingen del
föreställas framträda i människans känsla och
därifrån — omedelbart eller medelst organ i
sinnevärlden — tilltvinga sig hörsamhet och obetingadt
inflytande på öfvertygelse och lifsgestaltning. Här
föreligger den djupaste brytningspunkten mellan
radikalismen och, låtom oss i detta sammanhang
säga, spiritualismen: att den senare principiellt och
i allt, så långt ske kan, måste låta bestämma sig
af en positiv erfarenhet, som den gjort af något,
som helt ligger öfver den empiriska världen och
öfver all möjlig empirisk erfarenhet, af en
»öfvervärld», ett rent osinnligt lif, och att därifrån utgår
ledningen af allt i världen, att däri ligger den
orubbliga lagen i första hand för den enskildes
<i>böra</i> men till sist också för naturens och
historiens <i>måste.</i> För så vidt man vet af en
urgrundens uppenbarelse i hjärtat, är man innerst ett
annat väsen, än om man icke vet det och på
grund af sin bristande erfarenhet fordrar, att
tingen skola bedömas och lifvet lefvas, alldeles som
om det icke gåfves något, som heter <i>en
ovillkorlig lydnadsplikt, Gud och ett evigt lif.</i> Här är
en till hjärterötterna gripande skillnad, radikalare
än radikalismen själf. Denna klyfta öfverbryggas
icke med några tomma medgifvanden om
<i>möjligheter.</i>

Bredvid detta utbildade sinne för yttre
verklighet och denna brist på inre lif tar sig nu den
ytterliga sensibiliteten för lust och olust såsom
lifvets praktiska häfstång något underlig ut. Det
är dock ett faktum, att just
sammansmältningen af dessa två sidor danar den moderna
radikalismen.

Hvilka oerhörda problem, som ligga innelyckta
i denna åskådning, springer väl lätt fram i känslan
men icke lika lätt i ögonen. Väl kunna vi genast
märka, att här arbeta väldiga motsättningar mellan
spännkrafter, som i hvarje ögonblick hota med
explosiv förstörelse. Men att afslöja dessa
spännkrafters mekanik och peka på de farliga punkterna
är ingen lätt uppgift. Här löper man stor risk
att tappa bort den analytiska tråden i det
invecklade problemlägets sig om hvarandra slingrade
gångar. Här behöfvas säkrare hållhakar, än dem
vi ännu äga.

När de små barnen ropa: »Mamma, gif oss
kaka», ropa de stora ännu mera högljudt och
pockande: »Värld, gif oss lycka». Här förefinnes en
märklig skillnad. De förra begära ett påtagligt
något, som nog kan trifvas i många former men
som dock alltid innebär något bestämdt och något
som i all sin växling till beskaffenheten på det
hela taget är likartadt och i sin likartenhet
allmänbegärligt. Därför kan man aldrig tillvita barnen,
att de sträfva efter en chimär, när de vilja ha
kaka. De senare åter ropa efter något, som hvilar
på en stark abstraktion och som aldrig kan taga
en för alla plausibel enskild gestalt eller egentligen
ens låter sig schematisera. Din lycka och min
lycka nu och då kan man visserligen få
åskådlighetens grepp på — men <i>lyckan?</i> Visserligen kan
denna föreställning knytas till en universellt
utbredd känsla, om hvars allmänna riktning och
»psykologiska ort» en gemensam uppfattning kan
vinnas, men såsom föreställning sväfvar den i
luften lik en åt sig själf lämnad gasboll för att
alltjämt aflägsna sig från terra firma och på en
viss äfventyrlig höjd spricka sönder, så länge det
icke kan visas, hvilket mänskligt tillstånd det är,
som på ett allmängiltigt sätt förverkligar lyckan.

Om en moralfilosof vill lägga
lyckoföreställningen som underlag åt sin etik och förfara strängt
följdriktigt, då blir det egentligen nödvändigt för
honom att följa de gamla cyrenaikerna i spåren
och höja det enskilda lustmomentets fana, predika
ögonblickets evangelium, balanserande på nuets
smala kant och låtande minne och hopp fara. Men
då måste han tydligen också slå ihjäl det ena
ögonblicket med det andra. Hvad som utgör den
enes lycka är absolut icke därför den andres, och
hvad jag nu eftersträfvar sammanfaller alldeles icke
med hvad jag ville som barn och med hvad som
kommer att tillfredsställa mig såsom gubbe. Lycka
vilja vi alla och alltid, men just därför måste vi
fordra, att hvar och en får själf definiera den och
efter behag ändra sin definition. Vi tränga aldrig
djupare ned i det enskilda, än när vi röra oss
på detta känslans exklusiva område, och det är
ensamt den suveräna enskildheten, som ger
lyckokänslan tillvaro och mening. Till min
lyckodefinition kan ingen annan för min räkning säga
<i>nej,</i> och den etik, som bygger på denna den
enskildes definition, är alldeles oemotsäglig. Skada blott,
att — den ingen etik är, då den saknar hvad som
är oumbärligt för hvarje sådan, ett normativt element
och hvarje bestämbar grad af gemensamhet i sin
riktning.

I stället nu för att förkasta lyckokänslan såsom
oduglig till <i>utgångspunkt</i> för de moraliska
undersökningarna, emedan dess obotliga enskildhet
icke tillåter bildandet af en föreställning om ett
allmänt lyckligt tillstånd, hvarunder människorna
måste vilja underordna sina privata tycken, har
man slagit in på den logiska kompromissens
allfarväg. Att man därmed komprometterat etiken
såsom vetenskap har fått betyda föga.

Kompromissen har användt många slags klister
och lim för att fästa ihop de isärsträfvande
elementen i lyckoetiken, detta som man vill såsom »den
Enkelte» och detta som man à tout prix måste
vilja såsom en af de många eller som man rätt
och slätt kan benämna dem, <i>egoismen</i> och
<i>samhälligheten</i> (ty lyckokänsla och egoism kunna i
detta sammanhang växlas mot hvarandra utan
mellangift). Det har gällt att visa, att den
verkliga lyckan måste vara social. Vi känna en hel
del af de vanligare bindemedlen i denna väg och
veta, att de till allra största delen tillverkats i de
engelsk-franska laboratorierna för kvasifilosofiska
trivialiteter. Vi känna till »den naturliga
samhällsdriften», »det medfödda moraliska» (sociala) »sinnet»
och de därpå fotade »moraliska axiomen»,
»jämvikten mellan själfkärleken och sympatien», det
»välförstådda intresset» m. m. dylikt. Antingen
har man helt slött nöjt sig med att peka på »naturen»
och säga: »Det är nu en gång enligt oemotsäglig
erfarenhet så, att människorna icke kunna lefva
lyckligt, med mindre än att de låta bli att trakta
efter hvarandras lif och egendom, ja, utan att de
en smula hålla af hvarandra och bilda
ömsesidighetsbolag i sorg och glädje, tårar och löjen, och
därom har hvar och en af födseln ett dunkelt
medvetande, som blott behöfver upplysas och
utbildas för att kunna tjäna som stödjepelare för
moralen». Eller ock har man inlåtit sig på
sofistiska slut och velat leda i bevis, att ingen kan
rätt första sin egen, på ett markeradt yttre sätt
fattade fördel, som icke finner den förenlig med
andras, ja. som icke finner andras »intressen»
positivt samstämmiga med ens egna. Men allt detta
är uttröskad halm som mera hör till ett kollegium
i etikens historia än hit. Det aktuella bindemedlet
mellan egoism och samhällelighet bär visserligen
samma illustra firmastämpel, men firman har nu
andra innehafvare, som söka gifva varan större
brukbarhet. Detta mål har man trott sig kunna
vinna genom att starkt försätta den med det kända
— och inom sitt område med allt skäl högt
skattade — universalmedlet <i>evolutionism.</i>

Genom att ympa in evolutionism på
psykologien i sådana doser, att den senare däraf helt
behärskas, skall man lyckas framställa en bärig grund
för den etik, hvars ledmotiv är social egoism
eller egoistisk samhällelighet, och det utan att
det alls vidare skall glappa i den gamla förargliga
fogen.

Den psykologiska utvecklingen går från enkla
tillstånd i riktning mot det mångsidigt förmedlade
och sammansatta. Själslifvets primära
utvecklingsstadium öfverväxes alltmera af sekundära och
tertiära bildningar. Ju medvetnare människan blir.
desto mera kompliceras hon. Bland dessa
komplikationsprodukter intaga de välvilliga, altruistiska,
sociala känslorna ett bemärkt rum. som alltmera
utvidgas och inkräktar på den isolerande
själviskhetens. Dessa känslor taga alltmer ledningen öfver
handlingarna, det afläser man historien och
framanalyserar man ur den sociala nutidsmiljön. Någon
annan bevisgrund föreligger här icke, ty till den
undermänskliga erfarenheten lär man icke kunna
vädja i denna punkt, åtminstone icke till
världskropparnas mekanik i rymden, atomernas i tingen
eller till organismernas »struggle for life».

Då evolutionen vill, att du skall vara »god»,
hvad gagnar det dig, o människa, att du själf
sparkar emot: Den darwin-spencerska
utvecklingen leder den villige, den motspänstige släpar
den med sig, såvida den icke låter honom falla
såsom utvecklingsoduglig. Skada blott, att
evolutionsetiken faktiskt vederlägges, hvarje gång en
högt och kraftigt utvecklad kulturmänniska på
rama allvaret besluter sig för att göra processen
kort med altruismen, hvars förnuftiga sammanhang
med hans egen definition på lycka han är
oförmögen att begripa, och afsiktligt och planmässigt
låter sig leda af rena och oförfalskade
»själfhäfdelse»-motiv, de må vara aldrig så fränt »primära» och
obehagliga för andra. Är detta ett undantagsfall
i våra »öfverciviliserade» samhällen? Förunderligt
blott, att den etik, som programmässigt
undergräfver familjens, statens och religionens auktoritet
och därmed, så långt den når, söker försvaga de i
denna auktoritet rotade motiven till sociala
handlingar, de enda <i>historien</i> känner, skall hysa ett
sådant rörande förtroende till den blodfattiga
associationskänslans makt att tämja den själfviskhet,
hvilken likvisst sammanfaller med den ursprungliga
naturens lif och blod och trots.

Det är ej nog att afpassa sin psykologi efter
sin etik och sin etik efter sin psykologi. Man
måste ock tillse, att de täcka lifvets erfarenheter.<footnote>Evolutionsetiken associerar sig stundom mycket
påtagligt med »det välförstådda intressets» etik och kan då i
<i>maktkänslan</i> söka basen för denna association. Mänskligt
välbefinnande är maktförnimmelse, medan illabefinnande är en
känsla af svaghet. Lifvets mål för hvar och en sättes i en
kontinuerlig maktutvidgning, men vägen för ökandet af makten
antages omisskännligt gå genom altruismen eller genom det
sociala handlandet. Den, som förstår att på denna väg öka
sin makt och genom makten sin lifsglädje, är
utvecklingsduglig. Den, som icke förstår det, är utvecklingsomöjlig och
mogen att gå under i evolutionskampen. All osjälfviskhet
skall utan rest gå upp i denna sorts indirekta egoism, och på
denna rent naturliga bas skola egoism och altruism vara
fullständigt samstämmiga, ja, för hvarandra oumbärliga delar af
ett och samma stycke.

Denna altruism, som i själfva verket bekänner sig vara
förklädd egoism, täcker såtillvida på intet vis våra
ojäfaktigaste erfarenheter om äkta människokärleks art och
hemfaller för öfrigt under alldeles samma kritik som evolutionsetiken
öfver hufvud. Man har icke kommit en tum längre därigenom,
att man satt »makt» eller »krafttillförsel» i stället för »lust»
eller »lycka» och »solidaritet» i stället för »sympati» eller
»samhällsanda». Man har bytt slagord men alldeles icke fått
fram någon ny syn på saken.

Denna not har framkallats af några reflexioner af artisten
<i>R. Bergh</i> i Göteborgs Handelstidning af den 30 aug. detta år.
Herr Berghs etik torde göra ett minst sagdt blandadt intryck
på dem af hans moderna vänner, som dock säkert föreställt
sig, att barmhärtighet och uppoffring kunde framspringa ur
andra motiv än maktlystnad.</footnote>

Det må nu emellertid förhålla sig huru som
helst med den inre följdriktigheten inom den
radikala etiken, en <i>quantité négligeable</i> i vår
andliga odling är den i intet fall. Redan af detta
skäl bör man göra sig och andra bekanta med de
framtidsutsikter  den  har att bjuda mänskligheten.

I detta syfte kan man hänvisa till <i>Zolas</i> roman
»Travail», där det tredje och sista rikets text
hänsynslöst och rikhaltigt utlägges. Jag vill här
anföra ett högst orienterande och kritiskt
värdefullt yttrande af <i>G. Ransohoff</i> därom, hvilket lyder
på följande sätt.<footnote>I <i>Deutsche Litteraturzeitung,</i> 1901, n:r 31.</footnote>

»Proletären, som utdömer det närvarande,
lefver i illusionen om en kommande bättre tid.
Det ena för det andra med sig. Helt följdriktigt
från sin ståndpunkt har Zola målat en dyster bild
af samtiden, medan han framställt framtiden i
förhoppningens ljusa färger. Men liksom han <i>där</i> i
sitt partitrots icke kunde få med nog af det dåliga,
så har han återigen <i>här</i> anbragt så omåttligt
mycket af det goda, att det stöter ett bildadt
sinne. Hans optimism verkar kanske ännu
obehagligare på en tänkande än hans pessimism förut
gjorde. Ingenting väcker nämligen större
förstämning än den inbilska förmätenhet, som finner
behag i den ohistoriska tanken, att det skall vara
någon generation förunnadt att än en gång börja
världen från början, att liksom först, om man så
får säga, leda in henne i rätt spår. Och nu skall
världen hos Zola faktiskt förändra hela sitt skick
och väsen. Raskt växer den ifrån sina förvillelser,
från denna »société illogique», som går under i en
»logisk katastrof» och nödgas att vika för en sund
kultur, en »végétation logique». Närmast
uppträda nu på öfvergångsstadiet kapital, intelligens
och arbete som likberättigade faktorer och dela
vinsten mellan sig. Men snart blir arbetet den
enda lagen, den enda grundvalen för
samhällslifvet, ... »le travail doit être à lui seul une
raison d'être sociale; ... la juste et heureuse société
de demain n'est que dans la réorganisation du
travail, qui seule permettra une équitable
répartition de la richesse ...: on ne rebâtira sainement
le vieil édifice qui craque et tombe en pourriture,
que sur ce terrain du travail par tous et pour
tous, accepté comme la loi universelle, la vie même
qui régit les mondes ...» Lycka och välstånd
trifvas utan inskränkning, det sköna har blifvit
<i>commune bonum;</i> en »plejad af konstnärer»
uppstår, »diamanter och ädelstenar fabriceras i
oräkneliga massor». — Sannerligen det längre blir något
nöje att ha diamanter! — Men det blir än bättre.
I detta samfund, där den ene är den andre lik,
måste brottet försvinna med orättvisan och med
brottet i sin ordning våld och tvång. Inga fängelser
mer, inga domstolar, ingen religion, den sista
kyrkan instörtar öfver hufvudet på den siste
prästen! All regering har upphört; den ene frie
individen vandrar fredligt vid den andres sida —
»l'individu souverainement libre dans l'humanité
libre.» ... »Et il n'y avait ainsi plus de luttes de
classes, puisqu'une classe unique existait, tout un
peuple d'artisans, également riches, également
heureux, de même instruction, de même éducation,
sans nulle différence ni dans le costume, ni dans le
logement, ni dans les mœurs. Et c'était le travail roi,
le travail seul guide, seul maître et seul dieu» — eller
för att afbryta, det är det tommaste frasmakeri.

Den man, som en gång för oss skildrade
»vilddjuret i människan», påstår nu: »Det finnes
inga dåliga lidelser i den mänskliga naturen, det
finnes blott energier, ty lidelserna äro alla
underbara krafter, och det är endast fråga om att kunna
använda dem till de enskildas och samhällets nytta.»
Bruken alltså de »lefvande krafterna» i eder, och
kufven dem icke som förr! Odlen och
tillfredsställen de naturliga böjelserna, och lifvet skall af
sig själft taga ett normalt, harmoniskt förlopp.
Eller för att gifva detta nonsens sitt kortaste
uttryck: tagen alltid fatt på människans lägsta sida,
och ni skola göra ett förädladt väsen af henne.
Kultiveren instinkterna, och all dygd, all asketisk
själföfvervinnelse skall blifva öfverflödig.

Ett besynnerligt svärmeri, som förmenar sig
kunna grunda en stabil psykisk jämvikt på
sinnenas mättnad! En arm vishet, som icke känner
något högre mål än att, om man så får säga,
stadigvarande göra sig en glad dag! Denna den
allmänna njutningens värld — om den nu öfver
hufvud vore möjlig — skulle aldrig tillåta, att det
bästa, hvaraf människan är mäktig, komme till
stånd: upphöjdheten öfver njutningen,
själföfvervinnelsen. Hon skulle utmönstra hvad som dock
på visst sätt helgar vår alltid förbättring
behöfvande tillvaro, det som en landsman till Zola,
den ädle Alfred de Vigny, har prisat såsom de
»mänskliga lidandenas majestät».

Och ännu en sak. All sedlig bildning leder
till den öfvertygelsen, att människonaturen
nödvändigt förblir något begränsadt, som icke kan
framföda något fullkomligt. Vi hafva lärt oss,
att vi måste vandra fram vår väg med resignation,
och visserligen är det svårare men också
förtjänstfullare än att storma fram i juvenil förblindelse.
Den gyckelande, som förespeglar oss gyllene berg,
kan blott dåra och skada oss. Denna måste man
därför bekämpa såsom en sedlig förvillelse.»

Det är framför allt ur en synpunkt, som detta
den utopistiske fransmannens lyckoperspektiv
hastar granskaren till mötes. Fastän Ransohoff själf
berör densamma, kan jag dock icke underlåta att
något närmare fästa uppmärksamheten därpå.

Hvad man i denna åskådning först af allt
måste förundra sig öfver är <i>den brist på bildning,</i>
hvilken kan göra det möjligt att tro, att
mänskligheten under årtusenden utfört ett arbete, hvars
resultat äro af den beskaffenhet, att samma
mänsklighet i den nuvarande generationen — genom att
där ändtligen hafva kommit till förnuft — ser sig
föranledd att göra dessa resultat om intet och
nästan totalt börja utvecklingen från början. Det
finaste och djupaste, som tanken nått, det högsta,
renaste och varmaste hjärtat känt och konsten
bildat, den himmelsträfvande domen,
statsbyggnadens mödosamt till hvarandra fogade stenar,
martyrernas och patrioternas blod, ynglingens och
jungfruns kyska själfförsakelse, mannens och
kvinnans trohet — allt detta och annat liknande
förvandlas på en gång för den plötsligt till förnuft
komna nutidsmänniskan till konventionella lögner,
ja, till barbariska kvarlefvor af gångna tiders
vildhet, råhet och dumhet, hvilka i namn af
människans verkliga lycka måste undanröjas och
tillintetgöras. Och detta kan man förkunna i samma
andetag, som man lär den strängaste och
obönhörligaste kontinuitet i naturförloppet, där
ingenting inträder utan sträng nödvändighet, och på
samma gång man är ytterst angelägen att med
den empiriska vetenskapens knif bortskära allt
mänskligt och allt historiskt, som skjuter upp öfver
det allmänna naturplanet. Den konsekvensen
ligger dock i öppen dag, att historien, om den såväl
som allt annat i alla sina faser är en produkt af rent
naturlig evolution, är till för att byggas på men
icke för att rifvas ned. Visserligen behöfves intet
mer för att få luft och ljus än att <i>rifva,</i> men man
har väl dock icke ursprungligen börjat bygga för
att få mindre af dessa varor, än man behöfver,
utan för att få dem i den proportion man har
godt af.

Meningslösheter äro meningslösheter och böra
såsom sådana stämplas. De kunna också
sannerligen vara betänkliga nog, men värre står det i
hvarje fall till med den <i>lifvets andliga fattigdom,</i>
med hvilken man låter sig nöja. En
tiggarskepnad är lyckoetiken, där den sitter midt bland
naturens inbillade rikedomar.

<i>Vi andra</i> veta oss af naturen vara arma
människobarn, som i sista hand föga eller intet
förmå af oss själfva, och vi veta tillika, att det
armaste af allt är den s. k. lycka, som vi kunna
vinna genom oss själfva och genom våra
medmänniskor, och att denna föga öfverträffas af den,
som vi kunna upptänka at oss. Vi veta, huru
kalt möblerade de bästas hjärtkamrar äro och
huru mörkret på alla sidor kikar in i vårt förstånds
solidaste byggnader. Vi känna nära nog i hvarje
ögonblick, huru marken sviktar under våra
föresatser och huru vi i själfva verket icke mera
kunna sägas <i>vilja</i> än <i>icke vilja</i> det vi åtrå.
Visserligen fylla begären ofta våra segel och drifva
oss fram med häftigt forsande kölvatten. Men vi
märka granneligen, att dessa vindar merendels
föra oss just dit vi <i>icke</i> vilja. Blifva vi så rätt vakna
öfver oss själfva, så inse vi snart till och med
vår s. k. skapande fantasis vanmakt att ens i
drömmen utflytta vår tillvaros trånga väggar.

Komma våra lyckodrömmar i själfva verket
öfver Rothschilds millioner? Månne icke rikedomen
med dess naturliga tendens att gruppera
människans sträfvanden kring chimärer i stället för att
rikta dem på tillgodoseendet af enkla, reala
behof stänger lika många dörrar till tillfredsställelse,
som den öppnar? Helt visst. Det lönar sig icke
att drömma milliondrömmen till slut.
Nutidsdrömmen om millionerna haltar på samma ben som
dess antika pendang, drömmen att bli »tyrann» och
»kunna plundra, landsförvisa och döda hvem man
vill».

Vår natur är tomhet, och vi hungra och törsta
efter ett innehåll att fylla denna tomhet med. Det
är innehållslösheten i vårt lif, som är det långa
kvalet, det är detta, att vi icke kunna finna någon
mening i de motiv, som drifva oss. Vi piskas af
behofven och omgifningen till en verksamhet,
hvars frukter äro sådana, att vi skörda dem endast
för att vilja kasta bort dem. Arbetets resultat
tillfredsställa oss aldrig i längden utan endast
arbetet själft — emedan det döfvar oss. Opiaten
äro det naturliga lifvets högsta goda. Vår högsta
naturliga lycka är att glömma oss själfva och de
omständigheter, under hvilka vi lefva.

Men se. hur denna dystra bild på en gång
ljusnar upp, om man blott vänder på kikaren!
Om jag i stället för att ställa lustdallringarna i
mina nervknippen, d. v. s. min lilla skröpliga
lycka, i midten af tillvaron och bestämma alltings
betydelse efter dess närhet eller aflägsenhet
därifrån finner värden, som gripa öfver mitt och mina
medmänniskors lilla jag, med hvilka värden jag
kan göra mig solidarisk, i hvilka jag kan gå upp
och gå in och efter hvilka jag bestämmer själfva
min lycka, då inträder där den underbara
omskiftelsen, att lifvet strax får spänning och intresse,
mening och innehåll. Villkoret är blott, att <i>jag
icke lägger min lycka till grund för lifvets
värden utan finner värden, som jag kan lägga till
grund för lyckan.</i> Och sådana värden <i>finnas.</i>
På dem ha många århundraden lefvat. På dem
lefde den romerske legionären, då han stred för
sin »urbs», för dess säkerhet, ära och makt, men
ej mindre den romerske ämbetsmannen, då han,
under en alltmera vidgad tillämpning af lagen på
alla förhållanden, smidde länk efter länk af rättens
gyllene kedja. Där brusade <i>det helas</i> mäktiga
anda genom deras hjärtan och hufvuden, grep
deras vilja fången och lämnade ingen plats för
det lilla jagets innehållstomhet, tvifvelsjuka och
lyckoäckel. Så under medeltiden, då tillvaron för
lekt och lärd på ena eller andra sättet, direkt
eller indirekt, nära nog fylldes af hvars och ens
andel i den allmänneliga kyrkans världsfamnande
organisationsarbete. Så i våra dagar för dem, som
obekymrade, om litet mera eller litet mindre af
pengar och njutning kommer på deras lott, låta
sig på allvar fattas af en bland de många armarna
på den nästan allsidiga kultur, som genom ett
oändligt sträfvande omsätter fysisk energi i
psykisk, intvingande naturen under den räknande,
mätande och vägande intelligensens välde. Men
man behöfver icke anlägga en så pompös
måttstock, som vi nu kanske synas ha gjort: de
historiska kulturernas väldiga träd ha otaliga grenar, i
hvilkas skugga finnes plats för <i>alla.</i>

Människan kommer till världen såsom ett
upplag af hvarjehanda, men hon kan lämna den såsom
en <i>individualitet.</i> Naturen skänker åt ingen
individualitet, ty sådant fås icke utan förvärfvas.
Endast i sitt <i>verk</i> äger människan individualitet.

Pappas näsa och mammas ögon, farmors röst
och morfars häftiga lynne, tydlig fallenhet för
teckning och matematik men motvilja för språk
och historia plus alla öfriga »drag», som vi
sammanställa hos det barnet till skillnad från andra,
bringa just ingen annorlunda artad egendomlighet till
stånd hos barnet än den, som hvarje enskildt
djur- eller växtexemplar, ja, hvarje stol och bord har.
Men en sådan enskildhet kallar dock ingen
<i>mänsklig individualitet.</i>

Denna senare individualitet är personligheten.
Personligheten kan omöjligen associationsvis framgå
ur de moment, som bilda den medfödda naturen.
Man må taga celläran till hjälp huru mycket som
helst och föreställa sig sambandet och
växelverkan mellan cellerna efter hvilken typ af närgående
innerlighet man vill och mäktar: de samverkande
momenten uppbygga dock aldrig af sig själfva
personen. Angående denna lär man aldrig komma
längre än till att säga, att där i och med och
under lifvets förandligande och förinnerligande
framträder en personlig enhet, som griper öfver
alla moment, hvart för sig och alla
tillsammantagna, hämmas eller befordras af dem men
framför allt regelbinder deras växelverkan och så
småningom ombildar dem samt i och med denna
ombildning själf växer sig större och starkare.
Empiristerna ha fullständigt rätt i att denna enhet
omöjligen kan fixeras såsom objekt utan att
upplösas i gränslösa moment. Men däri ligger
naturligtvis ingen anledning till att förneka den
personliga enheten. Man bör däraf blott uppfordras till
att undersöka, hvarför empiristernas vetenskapliga
kompass i detta fall nödvändigt missvisar eller
hvarför deras problemställning nödvändigt
medför, att det som faktiskt är <i>ett</i> för deras syn brister
sönder i <i>mångfald.</i> Vi börja nämligen numera
allt klarare inse, att de bilder af världen och lifvet
de olika hufvudgrenarna af vetenskapen,
naturvetenskapen, historien och filosofien, skänka oss i
viktiga stycken påverkas af deras mycket
skiljaktiga utgångspunkter och arbetssätt eller af de
psykiska krafter, som de under olika former bringa
till användning. Vi börja med andra ord inse
äfven de vetenskapliga bildernas ensidighet och
subjektivitet och hysa intet hopp att kunna aflägsna
dessa brister genom att jämföra bilderna med en
i sig varande verklighet, hvilken vi ju äro oförmögna
att komma åt. En vetenskaps sanning kan då
endast sökas däri, att den lägger erfarenheten till
rätta för våra kulturbehof i den utsträckning dess
egendomliga förutsättningar medgifva, hvarvid
alltid förr eller senare den nödvändigheten gör sig
påmint, att den måste beriktigas och fullständigas
af andra vetenskaper med åt andra håll nående
förutsättningar.

Det är en obestridlig sanning, att den
personliga enheten för analysen sjunker ned i det
omedvetnas och oåtkomligas natt, där »alla kor
äro svarta». Men det är <i>icke</i> sant, att den icke
kan åtkommas i någon ställning och under någon
form af uppfattning. Det, som icke kan fastställas
och fasthållas inom en kedja af orsaker och
verkningar af den vetenskapliga analysen, kan
koncipieras såsom ett ändamål genom en intuition.
I människans ändamål med sitt lif kan man gripa
hennes personliga enhet i en viss
föreställningsgestalt — där men icke annorstädes. Detta ändamål
framlyser nämligen ur hennes lifsriktning och
lifsverk. Dessa kunna undersökas af vetenskapen, i
den mån de fixera sig till föreliggande fakta, och
de kunna också till en viss grad åskådliggöras af
konsten. Så undandraga sig människans ändamål
och verk hvarken vetenskap eller konst utan ställa
sig till deras förfogande, hvilket då i sin ordning
ock gäller om personligheten.

Se vi nu icke alltför närsynt på människans
verk, så finna vi, att i den mån vi följa dess
personliga egenart, dess äktoriginala kynne, detsamma
alldeles icke isolerar sig från andra verk utan fogar
sig samman med dem till ett stort, knappt
öfverskådligt helt. Hvarje originalt människoverk är ett
kulturverk och faller såsom sådant innanför en
historisk ram. De enskildas verk växa för
betraktaren ut till yttringar af folkens, rasernas,
tidsåldrarnas och mänsklighetens lif utan att förlora
sin ursprunglighet och sin egenart. Tvärtom.
Ett verk har allmän betydelse, i samma mån det
är originalt, och dess originalitet kan endast rätt
belysas genom dess allmänna historiska midt. Den
enskilda människan vinner sin personlighet, sin
individualitet först genom att gå upp i ett högre
lif. I denna tanke ligger kärnan af Kristi ord, att
»hvilken som mister sitt lif han skall rädda det».

På samma sätt som det nu förhåller sig med
personligheten öfver hufvud, förhåller det sig ock
med allt dess tillbehör, sanningen, friheten,
rättfärdigheten o. s. v. De upplösas för analys som
vax för värme och rinna om fingrarna på den,
som direkt undersöker dem efter empiriska
metoder. Detta röjer, att de icke hafva någon mening,
om de tagas såsom psykologiska fakta, hvilka
blott studeras i sammanhang med ett fysiologiskt
underlag. De ingå icke i naturen, men de sväfva
öfver utvecklingen såsom dess uppgifter, d. v. s.
tillhöra kulturen. Det finnes t. ex. intet naturligt
sanningssinne hos barnet, hvilket man kan få fram
blott genom att aflägsna hindren för dess
utveckling. Sanningen är för barnet ett tomt skal, hvari
endast uppfostran inlägger en kärna. Barnets
medfödda lust att fabulera och spinna in sig i sin
egen fantasis väfnader röjer dess drift att söka
nytt innehåll att fylla tiden och tomheten med
men leder naturenligt till osanningar och väcker
benägenhet att föra andra bakom ljuset. Det åt
sig själft lämnade barnet växer naturenligt upp till
lögnare. Sannfärdigheten kommer utifrån och
ofvanefter såsom ett tvång på naturen, hvilket
tvång förmedlar det lilla jagets utvidgning till ett
större. På alldeles samma sätt förhåller det sig
t. ex. med kyskheten, hvarom barnen af sig själfva
icke ha en aning, hvilket visar sig däraf, att deras
sinnlighet hvarken respekterar köns- eller
syskongränser. Äfven här fordras uppfostrans
kulturtvång.

Denna hos människan fortgående förstoring
till ett sedligt jag försiggår på en väg. som
belyses af dessa tre orubbliga sanningar, att <i>vetande
i högsta mening vinnes genom tro, sann frihet
genom lydnad och individualitet eller personlighet
genom uppgående i sitt verk.</i>

Man har i våra dagar blifvit alltmera böjd
för att betona allt varandes enhet och alla
tänkande varelsers, ja, allt lefvandes solidaritet. Det
kan icke nekas, att vår tid i sin
naturvetenskapliga anläggning, trots all uppdelning af
vetenskapens undersökningsfält och den allt längre förda
arbetsfördelningen på alla områden, icke blott
lämnar ett visst utrymme för en sådan universell
vy utan rent af kan synas arbeta den i händerna
genom sin förenkling af problemen och sin
likformighet i metoden att lösa dem. Intet tvifvel
råder däröfver, att den radikala tidsriktningen i
allra högsta grad tillskrifver sig medvetande om
mänsklighetens solidaritet och den enskildes däraf
betingade plikt att med sin sträfvan flytta sig
utanför den trånga enskildhetens gränser och lefva
och verka för de mest omfattande mål. Därför
möter den med största förvåning och ringaktning
hvarje anmärkning för trångsinthet, och den anser
sig på intet vis behöfva någon hänvisning till det
öfversinnliga såsom grundval för den sedliga
kulturen, hvilken den för visso tror sig om att kunna
i all höjd och bredd uppföra inom vår
åskådningsvärld, tänkt såsom genom oinskränkt agnosticism
alldeles afkopplad från gemenskap med det
»absoluta». Ja, en sådan afkoppling ter sig för
densamma i själfva verket såsom grundvillkoret för
kulturutvecklingens rätta upphöjelse och utbredande.
Den fordrar en rent världslig moral och
lifsåskådning öfver hufvud icke blott i sanningens och
frihetens utan äfven i den ideala rättvisans och
kärlekens namn.

Förhåller det sig nu verkligen så, att äkta
människokärlek kan vara <i>teoretiskt</i> förenlig med
radikalismens utgångspunkter, så böra vi icke
tillvita denna åskådning brist på idealitet. Finnes
denna kärlek, så bringar den ock med sig sina
förutsättningar, och en idealitet, som i praktisk
måtto vill vara mer än kärlek, tro vi icke vara
just annat än en såpbubbla. Med kärleken
kommer då ock idealiteten, lifsinnehållet, lifsvärdet,
lifsglädjen och hela den anda af optimism, som
blåser genom all sedlig kultur. Vi erkänna, att
om den radikala åskådningen verkligen kan förena
den sannskyldiga kärleken med sina naturalistiska
förutsättningar, alla anmärkningar i det föregående
falla bort som vissnade löf. Det blir därför
nödvändigt att taga denna punkt — punkten om
<i>altruismen</i> — under närmare ompröfning, ty härpå
hänger i själfva verket hela kontroversen. Och
vid hvarje pröfning är det nödvändigt att vara
genomgående ärlig och, följande Platos exempel,
i allt snarare göra sin motståndare bättre än sämre,
snarare hjälpa än stjälpa honom vid bevisföringen.

Man har af ålder statuerat ett närgående
samband mellan människolifvets kulturbildande
optimism och tron pä Gud och det eviga lifvet. Kan
nu icke <i>atomernas mekanik</i> innehålla den
tillräckliga grunden till kulturens optimistiska lifskrafter,
räcker icke den harmoniska utvecklingen af
människans fysiska natur ensam till för att förklara
känslan af psykisk kraft, af välbefinnande och
dådlust, af gladt och välsignelserikt samarbete?

Man behöfver numera ej längre tillgripa en sådan
nödfallsutväg som den, till hvilken naturalisterna
förr i världen måste se sig hänvisade vid förklaringen
af ordningen och det skenbart ändamålsenliga i
världens inrättning, nämligen ett atomernas
<i>tillfälliga</i> sammanträffande och samverkan på sådant
sätt, att denna värld — mot millioner möjligheter
till motsatsen — blifvit hvad den är, d. v. s. ett
efter människans behof någorlunda afpassadt
medium. Om jag har så och så många grekiska
typer i en ask och på en höft strör ut askens
innehåll, så <i>kan</i> slumpen foga det så, att
bokstäfverna komma att bilda Homers Iliad. En sådan
utväg tillgriper endast förtviflan. Men våra dagars
naturalister äro så lyckliga, att de genom en genial
konversion af problemet ställt Kolumbi ägg
upprätt. Ändamålsenligheten och ordningen i världen
bero ej därpå, att världen blifvit — med eller utan
afsikt, af plan eller slumpvis — lämpad efter de
lefvande varelsernas behof, utan därpå, att de lefvande
varelserna måst — nolentes volentes — rätta sig
efter sin omgifning i världen. Världen är icke
afpassad efter människan utan människan efter
världen. Intet under då, att världen ter sig såsom
ändamålsenlig. Hur enkelt synes icke vårt problem
då ställa sig, om man blott ser världen från den
darwinska afpassnings- och urvalsteoriens synvinkel.
Här synes ett framtidsperspektiv öppna sig för
människorna, väl ägnadt att ingifva maximaldoser
af lifs- och dådlust.

På lägre stadier har lifvet undan för undan, i
kraft af sina individuella och artliga
själfbibehållelsedrifter, under kamp och strid afpassat sin
elementära struktur efter naturomgifningen, utbildat
organ, invant nya organ till samverkan med gamla,
stärkt, förfinat, mångfaldigat och sammansatt sin
rapport med yttervärlden, hvilken kulminerar i
denna beundransvärda organisk-psykiska apparat,
hvaröfver kulturmänniskan i våra dagar förfogar.
Afpassningen har redan hunnit så långt, att en
mångfald till och med af kunskapsakter och
etisk-sociala funktioner af den nutida människan utföras
med nästan mekanisk lätthet och ofelbarhet. Hela
det högre medvetenhetslifvet tenderar till att
fungera som en organisk automat eller en fysiologisk
reflexapparat. Det blir snart lika lätt att tänka
och handla rätt som att andas och växa eller att
nysa och blinka. Hvad den enskilde icke af sig
själf förmår, det tillhandahålles honom af
samhället, som själft är en organisk
afpassningsmekanism. Framsteget i den antydda riktningen
stänges af inga gränser. Mänsklighetens
framåtskridande i kultur måste nu, menar man, medföra en
alltjämt ökad summa af lust och lycka — i mån
af naturhindrens öfvervinnande, lifvets fortgående
mekanisering och de individuella motsatsernas
sammansmältning till homogenitet i den sociala
nivelleringsprocessen.

Den är en storslagen vy, den evolutionistiska,
det kan ej nekas. Och på <i>sitt</i> område är den
ock den enda berättigade, det kan här ock
medgifvas. Återstår dock att fråga: förklarar den
verkligen allt hvad den vill förklara och måste förklara,
om den skall få gälla såsom den enda berättigade
förklaringsprincipen vis à vis det mänskliga lifvet
och få helt undantränga den personligt förnuftiga
principen, den spiritualistiska? Täcker densamma
hela den mänskliga erfarenheten?

Vid denna fråga lämnar jag här ur sikte,
huruvida plikt- och rättskänslorna samt det
religiösa sinnet kunna förklaras såsom
evolutionsprodukter eller icke. Om sådana ting är hart när
omöjligt att bli ense, ty allt beror härvidlag till
slut på den grad af renhet, i hvilken man förmår
att för sitt förstånd utdestillera dessa det
personliga lifvets centrala faktorer. Förutsättningarna
för att häri lyckas vill jag här icke ens med ett
ord beröra. Ej heller vill jag fråga, om
erfarenheten verkligen ger den rätt, som påstår, att
evolutionskultur och människolycka stå i positivt
förhållande till hvarandra. I stället vill jag söka en
för både evolutionister och spiritualister gemensam
utgångspunkt i ett faktum, som båda erkänna
såsom en integrerande del hvar i sin världsteori.
Detta faktum är <i>altruismen,</i> under hvars egid
tänkare af nästan alla skolor i vår tid ställa sina
meningar, om de ock bestämma den mycket olika.
Altruismen betecknar en beröringspunkt mellan
de mest olikartade tankeriktningar. Här mötes
man, och därför kan man ock på den punkten
komma i verklig kontakt med hvarandra, till
verklig strid och seger, resp. nederlag.

Märk, att här icke är fråga om altruismen
såsom dunkel instinkt eller familj-, släkt- och
rasdrift utan om densamma såsom en i det
medvetna och förståndiga viljelifvet upptagen faktor.

Kan evolutionismen förklara det faktum, att
förståndiga och kloka människor känna sig manade
till att samverka med andra människor för
gemensamma syften? Ställer man problemet så, är jag
emellertid viss på att denna problemställning alls
ej är ägnad att bringa evolutionismen i någon den
ringaste förlägenhet. Ty härvid är lätt att
hänvisa till den egna fördelens eller nyttans naturliga
förknippning med andra människors fördel och att
på basen af denna förknippning än en gång
uppresa det välförstådda egna intressets gamla,
nogsamt kända etiska system, med afseende pa hvilket
man kan hänvisa till vissa af de gamla grekiska
evdemonisterna, till <i>Helvetius</i> och hela andan under
sjuttonhundratalet såsom föregångare, och hvilket
system af <i>Stuart, Mill</i> och <i>Spencer</i> under
adertonhundratalet i hög grad utbildats, förfinats och
stärkts, i det att dessa senare på grundlaget af de
yttre och objektiva intressenas harmoniska
förknippande hos människorna uppfört en
psykologisk öfverbyggnad, hvartill dock konturerna redan
kunna spåras hos äldre tänkare. Alltnog — det
är ej härvid vi vilja fästa oss utan vid altruismen
i dess allra högsta, dock af nästan alla
evolutionister i våra dagar erkända form: altruismen såsom
en det nu lefvande släktets <i>förpliktelse</i> att sträfva
för ofödda släktens lycka, för kommande högre
kulturformer. I detta kraf framträder det högsta
uttrycket för evolutionismens etik, det är i dess
tecken den evolutionistiska blicken på historien i
våra dagar står, det är den punkt på programmet,
som samlar och lyfter, detta är något, som
evolutionismen icke vill vara förutan, något hvarförutan
den skulle förlora sin makt öfver människorna,
något med hvilket den anser sig kunna stå men
utan hvilket den måste falla — nämligen såsom
världsåsikt.

Man förebrår ofta spiritualismen, att den stöder
sin etik på transscendenta och metafysiska vyer,
att den tar sin tillflykt till obevisade och
obevisliga föreställningar om viljefrihet, en odödlig själ,
en straffande och belönande allsmäktig Gud. I
motsats häremot gör det moderna
naturvetenskapliga tänkesättet anspråk på att häfda en alltigenom
erfarenhetsmässig och därför ock praktikabel moral.
Den håller på verkligt effektiva immanenta motiv
och på syftemål, som uppträda i åskådlighetens
gripbara gestalt. Den förkastar skonslöst all
moral, hvars driffjädrar icke hålla stånd mot den
skarpaste förståndspröfning. Välan — därmed har
den naturvetenskapliga etiken dömt sig själf,
försåvidt nämligen den gör sig solidarisk med den
sociala framtidsaltruismen, d. v. s. uppställer såsom
en väsentlig programpunkt <i>förpliktelsen att verka
för kommande släktleds fullkomligare tillstånd.</i>
Här såsom alltid gäller att rikta angreppet mot
den sårbara punkten och undvika att fäkta i luften.
Den naturvetenskapliga etikens framtidsaltruism
innebär själf hvad den klandrar hos den
spiritualistiska: den innebär både transscendent ståndpunkt
och en art metafysik. Den slites därför af en inre
omotsvarighet, af en inre spänning mellan motsatser,
hvilken den förr eller senare måste söka göra sig
kvitt. Åt det hållet stå blott två vägar öppna:
att bevara det altruistiska elementet och öfvergå
till — spiritualism eller kasta det och sjunka ned
till — rätt och slätt egoism (osedlighet).

Må ingen missuppfatta min mening! Det är
icke så, att icke en kommande mänsklighets
fullkomligare tillstånd i en viss mening möjligen <i>kan</i>
blifva följden af en evolutionistisk morals
tillämpning. Tvärtom synes konsekvensen fordra, att så
sker. Om jag, som nu lefver, fulländar mina
afpassningar efter min omgifning,  d. v. s.
fullkomliggör mitt fysisk-psykiska tillstånd, så synes jag
därmed undangöra arbete för de efterkommande,
hvilka jag genom ärftlighet kan påverka. Därmed
bidrager jag då otvifvelaktigt till att lätta deras
börda, att höja deras tillstånd till en högre
fullkomlighet. Men detta är något, som icke kräfver
någon insats af min medvetna vilja, betraktad
såsom något från naturen skildt, utan som naturen
gör af sig själf — på grund af sin kontinuitet,
hvaraf ärftligheten blott utgör en speciell yttring.
Man kan säga, att naturen begagnar min vilja att
fullkomna mitt tillstånd såsom ett medel att verka
i mina efterkommandes intresse. Såtillvida är
resonemanget fullt oanfäktligt. Men allt beror på
den rätta uppfattningen, uppskattningen och
tydningen af detta förhållande. Hvad som däri
verkligen ligger är endast det sagda. Jag, som nu
lefver, verkar för min egen fullkomlighet, d. v. s.
mitt eget lyckligare tillstånd, och inbegriper däri
andras, så långt som deras tillstånd kan influera
på mitt. Här ha vi en begriplig, en
förståndsmässig motivering af den mänskliga verksamheten.
Motiv är intresse, allt intresse knyter sig med
nödvändighet ytterst till lust och olust, men lust
eller olust kan endast en individ känna, icke ett
kollektivum, såsom t. ex. samhället. Äfven det
etiska motivet måste för att förstås återföras på
den enskilde såsom sin rot. Annars sväfvar det
fritt i luften. Därför måste äfven
samhällsintressena ytterst härledas ur de individuella
känslosfärerna, <i>om</i> de skola kunna begripas. De måste
uppfattas såsom kombinationer af enskilda
intressen. Endast för så vidt som mitt eget personliga
intresse är medinbegripet i ett allmänt, kan detta
senare motivera handlingar af mig. Nu frågas:
kan mitt intresse påverkas af tillstånd i
mänskligheten, som inträda hundra år efter min död? Den
naturvetenskapliga världsåsikten erkänner ingen
individuell själens odödlighet af det enkla skälet, att
den icke erkänner någon substantiell själ. Detta
i psykologien. Men i etiken fordrar den, att en
kommande mänsklighets fullkomligare tillstånd
skall kunna och böra tjäna såsom motiv för mina
handlingar, d. v. s. vara hvad jag med mina
handlingar åsyftar, och detta ofta i strid mot min
privategoism. Väl är det kommande släktets
intresse sammanväfdt med alla föregåendes men
ingalunda det nuvarande, det som har nutiden till
sin midt, med de kommandes. Tvärtom. I
erfarenheten uppträda en mångfald omständigheter,
då framtidskulturen och privategoismen stå i den
mest skärande motsättning. T. ex. då man med
Spencer till och med kräfver, att jag skall offra
lifvet för att i min mån bereda väg för högre
kulturståndpunkter. Upphäfva mitt eget intresse
från roten, rättare borttaga möjligheten att hafva
något intresse alls, för att tjäna intressen, i hvilka
jag icke på ringaste sätt är medintresserad. Detta
är en logisk kullerbytta om någon.<footnote>Jfr mitt arbete <i>»Grunddragen af H. Spencers sedelära»,</i>
Uppsala 1890, där beläggställen hos Spencer återgifvas.</footnote>

Det innebär <i>transscendens,</i> när moralen
fordrar, att jag med mina handlingar skall afse något
annat än min verkliga intressesfär, detta
öfverskjutande må nu förläggas till ett <i>jenseits,</i> en
öfverjordisk tillvaro, eller till mänsklighetens framtid.
Det innebär <i>metafysik,</i> när moralen förutsätter
ett inre band mellan människorna, som förenar
dem icke blott bakifrån och framåt, i den mån
föregående släktleds lefnadssätt påverkar
efterföljandes lycka, utan ock i motsatt riktning, i det
att det nu lefvande släktet anses vara
medintresseradt i huru kommande släkten skola få det och
sålunda böra påverkas af föreställningen om deras
tillstånd. Ty till detta <i>med</i>intresse måste finnas
en grund, och då denna icke är vare sig rent
naturvetenskapligt eller psyko-fysiskt
erfarenhetsmässig, måste den vara metafysisk.

Men kan då verkligen detta sociala
medintresse icke göras begripligt ur rent psyko-fysisk
eller empirisk-psykologisk synpunkt? Jag
känner ingen, som gjort ett skarpare anlopp i den
riktningen, än <i>Herbert Spencer</i> gör i sin etik, sin
psykologi och annorstädes. Spencer ställer
problemet fullt riktigt, i det att han ger oafkortadt
erkännande åt sakläget, konstaterande faktum af
handlingar, hvilkas syften och verkningar ligga
alldeles öfver den handlandes rent privata
intressesfär och begränsade lifstid samt öfriga yttre
lefnadsomständigheter. Han går så långt som till
handlingars motivering genom hela samhällets
nytta, genom rättfärdighetskänslan och genom »ett
sympatiskt medvetande om mänsklighetens väl».<footnote>Se kapitlet om de altruistiska känslorna i »Psykologien».</footnote>
Men ju strängare och objektivare han ställer sitt
problem, desto tydligare framstår otillräckligheten
af hans medel att lösa det. Dessa medel kunna alla
sammanfattas i de påstådda, oupphörligt upprepade
erfarenheterna om att under kulturutvecklingen allt
talrikare och intimare associationer ingås mellan
de altruistiska känslorna och känslorna af
personlig glädje, af förfinad njutning och däraf att de
osympatiska handlingarna allt tydligare afslöja sina
olustbringande verkningar. Jag har naturligtvis
icke tillfälle att här närmare ingå på denna teori —
något som jag för öfrigt förut redan gjort i min
bok om Spencers sedelära. Men det synes mig
vara <i>alldeles tillräckligt</i> att till denna teoris
kritik framhålla, att Spencers tankegång vrider sig i
den uppenbaraste cirkel — för <i>den</i> nämligen, som
har någon blick för sådant. Spencers altruism tål
nämligen icke vid att synas genom
förståndsbrillor, ty då faller den isär i sömmarna. I den mån
nämligen den altruistiskt handlande människans
medvetande skarpt inriktas på handlingens
motiverande faktor, hvilken Spencer alldeles
otvetydigt och helt konsekvent för öfrigt angifver vara
den egna tillfredsställelsen vid ett sådant
handlande, så upphör altruismen att vara hvad den
såg ut att vara på en lägre ståndpunkt i reflexion.

På denna senare ståndpunkt var det verkliga
motivet ännu icke fattadt såsom <i>motiv till</i> utan
framträdde endast såsom <i>verkan af</i> handlingen.
Naturen lät då den egna tillfredsställelsen framstå
blott såsom en <i>verkan</i> af handlingen, medan den
i själfva verket tillika var dess <i>orsak.</i> Endast
under förutsättning af ett sådant <i>sken</i> kunde
handlingen te sig såsom verkligt altruistisk. Och om
nu naturen har intresse af att handlingar utföras,
hvilka förefalla den handlande altruistiska, så kan
hon nå detta syfte endast genom att dupera
människan genom ett sken. Det vill säga naturen
kan nå denna afsikt endast genom att hålla den
handlande i en relativ omedvetenhet.<footnote>Jfr <i>Hartmanns</i> lära om könskärleken i hans <i>»Philosophie
des Unbewussten».</i></footnote> Men blir
medvetandet blott fullt klart med afseende på
handlingens syfte, då försvinner skenet — och
därmed altruismen. Det pröfvande förståndet
återvisas då från den skenbara motiveringen för
handlingarna genom sympati till den <i>verkliga</i>
medelst de med sympatien associerade lustkänslorna.
Dessa senare få då uteslutande värde i förhållande
till det bidrag de lämna till den totala summan
af lust för den enskilde under hans lif. Ingen
rationell skillnad mellan lustformerna till kvalitet
utan blott till kvantitet! Då måste nästa steg
blifva att <i>kvantitativt</i> jämföra den
associativt-sociala sympatilusten i all dess ömkliga förtunning
och med alla dess oundgängliga bihang af
försakelser och uppoffringar — af lugn och ro,
förmögenhet, hälsa och lif — med de yttre solida
och <i>direkta</i> lustsensationerna. Att nu just <i>ur
denna egoistiskt kvantitativa lustsynpunkt,</i> som
dock blir den naturvetenskapliga etikens yttersta
och ständigt oafvisliga, vilja häfda de förra
njutningarnas företräde framför de senare, det synes
mig vara en den gröfsta misstydning af den
erfarenhet, hvarifrån man utgår, ja, en underlig
blindbockslek med sitt eget både hufvud och hjärta.
Att föredraga några fattiga, från andra människor
återkastade luststrålar framför lustens rika, direkta
strålkälla i det egna jaget! Det gör man nu
endast i teorien. Historien har sannerligen en
annan motivering för sin altruism än den spencerska.
Som bekant, upptäcktes Neptunus på föranledning
af observationer öfver Uranus' afvikelser. Det
mänskliga handlandet har ock sina »störingar»,
oförklarliga ur de attraktioner, som den
naturvetenskapliga etiken hittills lyckats konstatera. På detta
senare område behöfves en motsvarande upptäckt
för att få kalkylerna att stämma med
erfarenheten.

Jag tror till och med, att våra dagars
moral-empirister skulle hafva godt af att taga litet mera åt
sig den visserligen vildt öfverdrifna, hysteriska och
i mycket oädla kritik, som <i>Nietzsche</i> riktat mot
en viss form af altruismen, och tillse, om dess etiska
ideal — »största möjliga lycka åt största möjliga
antal människor» kan hålla färgen, när det ställes
bredvid vissa af hans, <i>trots allt, stolta och
aningsdjupa</i> öfvermänniskotankar. Det behöfver ej vara
<i>blott</i> en paradox, när Nietzsche karakteriserar vår
»industrialistiska» — tidsålders mildhet och
banbrytande ställning till den »eviga fredens» guldålder
på följande sätt: »Unsere Milderung der Sitten
ist eine Folge des Niederganges; die Härte und
Schrecklichkeit der Sitten kan umgekehrt eine
Folge des Überschusses von Leben sein.»<footnote><i>Götzendämmerung,</i> s. 106.</footnote>

Den naturvetenskapliga etiken är ställd inför
ett ödesdigert Scylla-Karybdis. Den har att träffa
sitt val mellan alternativ, som båda peka utanför
dess egna gränser. Allt annat kan den göra, blott
icke förblifva sig själf. Förmedlingsståndpunkter
kunna aldrig fasthållas i teorien. De tyda alltid
på kämpande motsatser, hvilkas innersta väsen
består i logisk motsägelse. I praktiken kan och
måste man kombinera motsatser, göra
kompromisser. Där afslöja sig motsatserna icke såsom
motsägelser. Men i teorien sker detta senare med
inneboende nödvändighet. Tankens första
grundbestämning är logisk integritet. Där verkligt
tydliga motsägelser framträda inom en vetenskaplig
teori, kan man icke med bästa vilja stå kvar vid
den: den ena motstridiga bestämningen däri måste
kastas, för att den andra skall kunna bibehållas,
den ena måste i allt fall sänkas till sin värdighet,
underordnas under den andra och förklaras i
öfverensstämmelse med den. Den
naturvetenskapliga etiken har att kasta det ideala kulturmotivet,
den verkliga altruismen, och behålla
privategoismen eller ock kasta privategoismen och bevara
altruismen såsom det verkligt etiska motivet. Den
står inför ett <i>antingen — eller,</i> icke inför ett
<i>både — ock.</i> Märk, att detta <i>antingen — eller</i>
uteslutande har afseende på viljemotivet eller hvad
som vid och med handlingarna af den handlande
själf åsyftas eller, så att säga, på handlingens
moraliska etikett men icke på det resultat, som
naturen däraf låter framgå, oafsedt den handlandes
motiv! Mänsklighetens lycka i stort <i>kan</i> antagas
blifva det faktiska resultatet af det handlingssätt,
som uteslutande härflyter ur privategoistiska
källor, men då sker detta genom processer, som
väsentligen förlöpa utanför det medvetna och
afsiktliga viljelifvet. Allmänt väl är då icke hvad
viljan vill, utan det är något, hvartill viljan tvingas
att medverka i kraft af det viljande väsendets
inflätning i naturförloppet öfver hufvud. Men inom
etiken måste hufvudfrågan alltid vara efter hvad
viljan medvetet vill, och endast därefter kan den
etiskt bedömas.

Om vi nu förutsätta, att den
naturvetenskapliga eller evolutionistiska etiken dock omöjligen
kan umbära det rena altruistiska motivet eller den
idealitet i tanke- och viljelif, hvilken låter det
framstå såsom en naturlig sak, att den enskilde af blott
aktning för det rätta afstår från att företaga
brottsliga handlingar, hvilka i sina följder kunna
tillskynda honom vidtgående fördelar utan att utsätta
honom för några som helst risker — i form af
straff från statens sida, sina medborgares förakt
o. s. v. — eller, än mera, att han känner sig
drifven ända till den själfuppoffring, som ligger i
utsättandet af förmögenhet, hälsa och lif för de
största vådor blott i syfte att hjälpa eller försvara
andra eller att på något sätt bidraga till att
andras tillstånd vinner en större fullkomlighet, om vi
förutsätta detta — såsom vi måste göra — då äger
denna etik därutinnan i själfva verket en
bestämdhet och en hållning, som ställa densamma inom
samma hank och stör som den spiritualistiska eller
metafysiska etiken. I den mån den själf blifver
medveten om de förutsättningar, hvarpå den
hvilar, öfvergår den då i själfva verket till den
senare formen. Villkoret för ett sådant högre
medvetande ligger i förmågan att kunna fullgöra den
abstraktionsakt, hvilken grundlägger all etik,
abstraktionen från handlingarnas verkliga påföljder i
det yttre eller deras faktiska resultat, handlandets
fysiska skelett, och isolerandet därifrån af deras rent
psykiska drifkrafter, handlandets inre dolda väsen.
Man måste strängt skilja naturens evolutionistiska
afpassningsmekanik från de moraliska motiven. Det
jag såsom handlande vill är <i>en</i> sak och hvad som
i det yttre med och ur mina handlingar
framkommer såsom deras följd en <i>annan.</i> Kan denna
skillnad icke fasthållas, utan anser man, att <i>detta
som jag vill</i> eller <i>min vilja</i> helt uppgår såsom
ett osjälfständigt kugghjul i den mekaniska
afpassningsapparaten, i den psyko-fysiska naturen,
då saknar man öfver hufvud all anledning att
längre tala om <i>någon</i> sorts etik, äfven den af oss
här s. k. naturvetenskapliga. Då nedsättes etiken
till ett kapitel i biologien, som handlar om de
organiska funktionernas mest komplicerade former,
och betydelsen af allt hvad handlande heter
uttömmes då i en mer eller mindre sammanhängande
grupp af motoriska nervförlopp jämte däraf
framkallade muskelrörelser. Men då är det å andra
sidan också slut med all idealitet inom etiken, ja,
radikalt slut med all möjlighet därtill, ty då är
själfva motsatsen mellan det som <i>är</i> och det som
<i>bör vara</i> upphäfdt, i det att allt då är som det
<i>måste</i> vara. Hvad ligger nämligen för rimlighet
i att föreställa sig att något <i>borde</i> vara
annorlunda, än det <i>måste</i> vara? Med oförmågan att
hålla <i>det jag vill</i> fritt från naturens <i>måste</i>
öfvergår etiken till biologi, med en väl genomförd och
fasthållen skillnad mellan dessa båda element
visar den sig öfvergå till spiritualism, enär det blir
omöjligt att härleda detta som jag vill ur ren
egoism. Erfarenheten visar oss nämligen så tydligt,
som vi kunna önska, handlingar, som hafva en
annan prägel än den egoistiska, ja, en prägel som
rent upphäfver all egoism i inskränkt och vanlig
bemärkelse. Och just denna prägel är det, som
gör handlingarna moraliska.

All ren altruism, som fattas sådan, som den
verkliga erfarenheten gifver vid handen, äger
sålunda nödvändig beröring med den spiritualistiska
metafysik, hvilken förutsätter ett realt
sammanhang mellan alla personligheter då och nu och
under alla tider, en i sanning organiskt
samlefvande och samverkande mänsklighet, och en
öfversinnlig andes lif såsom förklaringsgrund till detta
organiska sammanhang. Den moderna altruismen
skyr att gå fram till antagandet af denna ande,
<i>Gud,</i> och hans värld, som vi kunna kalla <i>Guds
rike,</i> men den går fram till en idealiserad
framtidsmänsklighet och söker i tron på denna sitt
rätta fäste. Enligt min åsikt når denna
framtidsvy utöfver naturvetenskapens förutsättningar och
förklaringsmedel, hvilka här alldeles lämna det
orsakssökande förståndet i sticket. Till sin
innersta kärna är denna vy religiös och drifver till
metafysiska föreställningar, för så vidt den
rationellt hyfsar och konsoliderar sig. Och i det
motiv, som därifrån hämtas, innebor den religösa
kraften. Det framtidsmänskliga idealet innebär
religion under skyddande förklädnad. Mot detta
faktum hjälper icke att framhålla sin fullständiga
obenägenhet att antaga och godkänna några af de
bestämda historiska föreställningssätt, hvari det
religiösa medvetandet klädt sig. Denna
obenägenhet kan man ju ock utan alltför stor svårighet
förstå. Den beror bland annat därpå, att
religionernas historiska föreställningssätt kommit på
efterkälken i förhållande till det moderna
medvetandets läge i abstraktion. Men denna
omotsvarighet mellan formell bildning och öfversinnligt
innehåll i vårt medvetande bör kunna afhjälpas.
Den bör kunna afhjälpas i tiden såsom ett helt,
då den faktiskt är afhjälpt i enskilda sinnen, hos
hvilka de dunkla religiösa föreställningsmassorna
så länge ha vändt sig om på alla kanter och sidor
mot medvetandets ljus, att de till sist blifvit
genomskinliga.

Hvilken natur röja de då, dessa
föreställningar, när de genomskinas af det ljuset? Jo, har
man sagt mig, en öfvermåttan härlig, en klarhet,
för hvilken dunkelheterna afslöja sig såsom
symboler, en fri själfbestämning, som när sig af
befallande myndighet, en teleologi, som frambryter i
naturlagar, ett pliktbud, som är inre drift, en
rättvisa, som är förbarmande, en längtan, som är
uppfyllelse, ett hopp, som är verklighet. Religiositet
innebär individualviljans harmoniska beröring med
den förnuftiga allvilja, som verkar i och under det
naturliga och historiska skeendet. Vår tids
människor äro skygga för att tala om den viljan. Men
de bekänna henne i själfva verket, då de bekänna
sig tro på den ideala kulturen och på
mänsklighetens framtid. För öfrigt tror jag, att
tidpunkten för en frimodigare och fulltonigare bekännelse
snart är för handen. Men att denna bekännelse
skall klinga på våra fäders språk, det tror jag icke.
Den kommer nog i många stycken att söka sig
ett nytt uttryck.

*
</chapter>
<chapter name="Ellen Keys radikalism">
<h2>Ellen Keys radikalism.</h2>

<poem><i>
Was glänzt, ist für den Augen-
<tab>blick geboren;
Das Echte bleibt der Nachwelt
<tab>unverloren.
</i></poem>

De dokument, hvarpå jag <i>företrädesvis</i> men
icke <i>uteslutande</i> stöder min uppfattning af hvad
fröken Key väsentligen tror och lär, d. v. s. hvaraf
jag hopfogar den fasta ramen omkring hennes
mångahanda och i många olika färger spelande
speciella meningar och projekt, äro »Tankebilder»
(särskildt första delen), »Barnets århundrade»,
»Individualism och socialism», »Moralens utveckling»,
»Människor», »Fredstanken», »Huru reaktioner
uppstå» och »Om yttrande- och tryckfrihet», i hvilka
skrifter hon tydligt blottar grundlaget för sin
ståndpunkt och oförbehållsamt ger sig åt läsaren såsom
tänkande personlighet. I vissa afgörande allmänna
punkter anser jag nämligen, att klarhet kan vinnas
öfver hennes ståndpunkt, hvilken genom tillräckligt
betecknande drag är markerad såsom en
<i>lifsåskådning</i> af åtminstone ett visst
stämningssammanhang i trots af all oklarhet, alla luckor
och motsägelser. En <i>världsåsikt</i> i egentlig mening
bjuder oss emellertid fröken Key redan därför icke,
att hon lämnar den verklighetsbakgrund, mot
hvilken människolifvet framträder, utanför sin
undersökning, om man ock tydligt ser, att hon
städse söker utgå från den moderna monismen
och från utvecklingsläran i det spencerska formatet
såsom själfklara eller ovederläggligt bevisade. Det
är det individuella och sociala människolifvets
rörelsekrafter, lagar och mål hon vill utforska
eller rättare teckna för oss sådana de rätt
omedelbart framsprungit för henne ur hennes upplefvelser
och lektyr. Hennes specialitet är skizzeringen af
människan i hennes förebildlighet, af det
mänskliga i människan, som skall erueras och framsättas
såsom ett nytt lifsmål, ett nytt ideal med en väldig
makt till omskapelse och nydaning.

Hvar står nu fröken Key med sitt »nya» ideal?
För att besvara denna fråga måste vi anknyta till
våra undersökningar om den moderna radikalismen
öfver hufvud och om tidens allmänna läggning.

För erfarenhetsforskningen finnes ingen annan
öfverenskild enhet till i världen än samhället och
den kultur, som öfvergriper samhällsmotsatserna
och förbinder samhällena till en mänsklighet.
Kulturen representerar i historien mänskligheten,
hvilken ännu icke sammanvuxit till ett socialt
cellsystem med gemensam styrelse, gemensamma
organ och öfverhufvud, en sammansatt struktur
af öfver- och underordnade, centrala och
periferiska moment. Dithän må den anses syfta,
det säkra är, att kulturen ännu icke organiserat
mänskligheten till samhälle utan den dag, som i
dag är, måste nöja sig med att blifva betecknad
såsom en riktning hos människornas intelligenta
krafter, bestämd af ett gemensamt målmedvetande
och fullföljd i solidariskt samarbete. Kulturen är
för vetenskapen ett kollektivt andelif, som
behärskar den enskilde och med sin makt lägger
naturen till rätta för sig och skänker individen en
inre utvidgning och fördjupning, som han aldrig i
sin isolation kunde vinna. För den djupare blicken
röjer sig visserligen något personligt bakom
kollektiviteten, men det är icke vetenskapen förbehållet
att fästa detta personliga väsens drag på sin plåt.
De framträda endast i den skapande och
bildande fantasiens symboliska föreställningar.

Huru mäktig kulturen än är, lyder dock äfven
den under arbetsfördelningens begränsningslag.
Olika hufvudsidor hos människan äro under olika
tider uppe i solljuset och bearbetas af dess
inflytelser, medan andra samtidigt lämnas i mörkret.
Föreställnings- och energimassorna vända på sig
och bestrålas undan för undan af kultursolen, och
under dess strålar växer det andliga lifvets
innehåll oafbrutet till en skatt af mänsklighet,
hvarigenom först människoexemplaret blir
människopersonlighet och lifvet själft människovärdigt.
Kulturen angriper olika sidor af människan, efter
hand gestaltande dem till klarhet, afsiktlighet,
mening och ett inre växande sammanhang. Till
slut skall hon icke lämna någon medvetandets tafla
oskrifven, ingen  del af själslifvets massa oformad.

Världshistorien har afsatt trenne väldiga
hufvudskikt, som liksom nödga sin inre olikart på vårt
omdöme, alla förberedelser, periferiska lagringar
och utjämnande mellanformer oafsedda: den
<i>romerska rätts-,</i> den <i>medeltida religions-</i> och den
<i>moderna förståndskulturen.</i> Här är icke platsen
att redogöra för den enskildes vinster på dessa
olika kulturformers konton. Men nog är det lätt
att i <i>stora drag antyda</i> hvad människan genom
dem blifvit eller vunnit.

Genom <i>rätten</i> blef hon först i egentlig mening
familjemedlem och statsborgare. Först genom
äganderätten kunde hennes personlighet liksom
stråla ut i tingen, höjande dem från naturföremål
till värden. Genom testaments- och arfsrätten
kunde hon till en viss grad bjuda förgängligheten
trots och förlänga sig öfver sin naturliga gräns.
Först under rättssäkerhetens hägn kunde hon
ostörd vända sin energi till bearbetningen af sitt
andliga innehåll och till samverkan med andra.
Hvilken oerhörd tillväxt i lifvets mening och
intresse!

Men <i>det eviga lifvets religion</i> har gjort ännu
mera för människan än rätten, då den vidgade
lifsperspektivet öfver alla ändlighetens gränser och
öfvervann all individuell isolation och däraf följande
fattigdom och själfbevarelsekamp med aspekten
om allt lefvandes gemensamma ursprung och mål.
Denna ändlighetsseger och denna
gemensamhetsaspekt rota sig visserligen i mystik, men med att
inse detta beröfvar man icke religionen något af
dess värde. Ingen mystik betyder mer, än att
en del af tillvaron ligger i mörkret, medan en
annan del upplyses af förståndets ljus. Stundom
betyder den icke ens mer — och det är fallet vid
religionen — än att en del af tillvaron upplyses
af ett annat ljus än den empiriska kunskapens.
På detta inre område framkallade religionen
historiens rikaste krafter och gaf därigenom lifvet
en oanad innebörd. På det stora mystiska
lifsträdets grenar, hvarunder religionen planterat det
lilla mänskliga, hänga såsom gripbara frukter
rättsmaktens understödjande genom en
offervillighet, som från den rättsprestationerna uttvingande
staten begynner öfvertaga handlingarnas motivering,
allt djupare natursinne och historiskt sinne, all
romantisk lifssyn, all verkligt befriande humor, all
högre inspiration. Egentligen lefver lifvet först
såsom evigt eller äro lif och evighet synonymer.
För detta band lämnar perspektivet af i det oändliga
hvarandra aflösande lifsföreteelser intet surrogat.
Vid ett sådant perspektiv kan man egentligen icke
fästa betydelsen af ett enda värde. Det kan därför
icke uppväga ett enda ögonblick af
evighetsupplefvelse. Då religionen gjorde evighetskänslan
till lifvets medvetna grundstämning, gjorde den
knappast mindre än lät se, att det <i>verkligen hade
ett värde.</i><footnote>Hvad religionen kan vara för en människa, uttrycker
fröken Key själf vackert i sin studie öfver makarne Browning
(»Människor», sid. 123 o. f.).</footnote>

Hvar vi nu stå med vår moderna kultur låter
väl icke underkasta sig något fullständigt
bedömande, enär vi endast kunna komma åt den
från <i>en</i> sida: vi kunna se hvad den öfvervunnit
men icke hvad den förbereder. Vi kunna
egentligen endast se den i förhållande till våra fäders
transscendenta uppfattning, som fotade hela den
jordiska tillvaron på ett <i>jenseits</i> och satte döden
såsom det centrala i lifvet. Men så negativt detta
sätt att bestämma vår kultur än är, så utesluter
det dock icke en positiv anvisning på den riktning,
hvilken densamma tagit. Denna riktning drager bort
från döden och den utformade
evighetsföreställningen och för åter på och djupare in i det enda
för oss bekanta, i lifvet på jorden. Nutidskulturens
ståndpunkt är immanensen i motsats mot
transscendensen.

Om det centrala i rättskulturen var <i>staten,</i> i
religionskulturen <i>döden</i> och <i>vedergällningen,</i> så
intages midten i vår förståndskultur af <i>arbetet.</i>
Staten utstrålar rätten, i skuggan af dödstanken
växer religionens världsfamnande träd upp, medan
arbetet kufvar människans naturomgifning, lägger
den till rätta för henne och tvingar den att spegla
andens lagar och ordning. Men under den kamp
med den inre och yttre naturen, som ligger i
arbetet, drifves människan att strängt anlita alla
sina mänskliga resurser, hvilket icke kan ske annat
än i sammanhang med ett skarpt utpräglande af
det mänskligas egenart eller med en utkristallisering
af intelligensen och viljeenergien till ren och
öfverlägsen mänsklighet. Medvetandets och viljans
utveckling växelverka med den råa naturens
omdanande till lifvets omgifning, och det ena
framsteget sker i och med det andra. De följa
hvarandra — men icke såsom skuggan följer kroppen
utan såsom ljus och värme gå hand i hand. I
denna sin ställning till och inom utvecklingen är
det <i>sedlighetens</i> fana vår kultur bär högt. Vår
förståndskultur är företrädesvis den sedliga kulturen.
Det är det sedliga lifvets ordning den vill skänka
oss, den ordning som hvilar på vår inre klarhet
och själfmakt.

Det ligger i all kulturs väsen att öfvergripa
enskildheten och verka samlande.
Sedlighetskulturen förnekar sig heller icke härutinnan, trots
sina ursprungligen skarpt individuella
utgångspunkter eller trots sitt kraf på frivillighet. Man
kan visserligen icke med fog påstå, att den smider
ett intimare samband mellan viljorna än äldre tiders
kulturer, men det sammanhang den sätter blir så
mycket mera omfattande och därigenom till själfva
sin yttre bild så mycket kolossalare, hvarigenom
den under sitt oaflåtliga växande och genom sin
allt längre förda organisation i själfva verket
alltmera kringskär frivilligheten och hotar att öfvergå
till en tvingande naturmakt, hvarigenom dess
sedlighetskaraktär sättes i fara.

Vår kultur är produkten af ett oerhördt
samarbete, hvartill gångna tider icke på långt håll
kunna uppvisa något motstycke. Den öfverspringer
alla natur- och språkgränser och låter icke hejda
sig af den enskildes vare sig tröghet eller
uppenbara motstånd. Det, som lefver i vår tid, är
egentligen icke människor utan idéer, riktningar och
— intressen. De olika verklighetsområdena <i>skola</i>
uppmätas och genomforskas. De olika
arbetsfälten <i>skola</i> brukas. Den saken står klar. Fantasien
jagas ur det ena gömslet efter det andra af
forskningen liksom rödskinnen af de hvita männen.
Vetenskapen uppdelar med obönhörlig konsekvens
åskådningens färgrika, tonande och doftande
individualiteter i indifferenta kvoter och slår med
sina tvingande formler ihjäl tillfällighetens
underbara fogningar.<footnote>Jfr Ellen Keys »Människor», s. 174, där hon talar om
»genial tillfällighet».</footnote> Skönheten hetsas af nyttan, och
de individuella lifsyttringarna inpressas i
associationsramarna. Den ena associationen griper ett
stycke af kulturuppgiften, den andra ett annat.
Det ena verket lägger sig till det andra, och i
mänsklighetens midt växer det stora totalverket,
till hvilket vi alla måste lämna vårt bidrag i form
af arbete och — offer och i hvilket vi alla måste
ha ett fäste, om vi icke skola slinta, falla och
trampas ner. Man klagar öfver materialismen hos
vår tid. I själfva verket har ingen tid i viss
mening varit ideellare än vår, nämligen om <i>det</i>
är idealitet att omsätta fysisk energi i psykisk och
att icke vilja, ja knappast få eller kunna styra
annan kurs än den tidens allmänna uppgifter
utstaka.

I denna tonvikt på arbetet se vi samtidens
djupaste egendomlighet. Att icke kunna reservera
åt sig en ställning inom den stora arbetsskara,
som reser kulturbyggnaden, det betyder död genom
isolationens bleksot. Det är den rena, rama
»själfhäfdelsen», som manar oss hvar och en att söka
upp sitt delverk i det stora allverket och lägga
ned sin bästa kraft därpå. I själfbevarelsens namn
måste vi förlora oss i vårt verk. Om häri också
ligger ett slags sökande efter lycka — och det
torde vara oförnekligt —, så sökes den på
själfuppoffringens väg, hvilket blir lika sant, om
uppoffringen är klart medveten och direkt afsedd eller
öfvervägande frampressad af tingens <i>anangke.</i>
Finna vi lyckan på detta sätt, så — är det
lyckligt för oss. Göra vi det icke, så borde
vi dock alltid veta, att vi icke <i>kunnat</i> gå annan
väg utan att där möta själfupplösningen och
själfföraktet.

I den mån nutidskulturen häfdar sig genom
kamp mot sina föregångare och genom att från
sig utesluta deras innehåll, är den negativ och
radikal — en radikalism till viss del framkallad af
samma historiska nödvändighet, som förelåg, då
kristendomen satte gudsriket mot världsriket och
ville öfvervinna det senare med det förra. Ingen
kan heller neka, att den så är i hög grad, ja, i
så hög, att den i sin hänsynslösa negativism står
inför den icke aflägsna faran att slå öfver i
karikatyr genom att plundra och utsuga det lif, som
den skulle rikta. Men detta är dock en
radikalism, som <i>ännu</i> faller inom kulturens råmärken.
Den upphäfver icke kulturens sedliga art.
Sedlighetskulturens religionslöshet får icke vända våra
sinnen bort från den. Om vi icke vilja förneka
vår mänsklighet, kunna vi icke undandraga oss
att verka för dess uppgifter, sjukdomarnas,
brottslighetens och fattigdomens bekämpande, kvinnans
ökade utsikter till själfförsörjning, arbetsklassens
förbättrade lefnadsvillkor, de internationella
förhållandenas grundande på rätten, naturtillgångarnas
tillgodogörande, förståndets upplysning o. s. v.
Den, som saknar villigheten att i mån af kunskap
och kraft och efter arten af sin läggning arbeta för
dessa mål, har heller icke den inre lifsgrund,
hvarförutan till och med religionen blir värdelös, emedan
den blir verkningslös. Det är utom allt tvifvel,
att udden af det svärd vår tids sedliga medvetande
riktar mot hvars och ens samvete är skarpare än
någon annan. Djupare tränger denna fråga, och
angelägnare är den ock: <i>Vill du vara en rätt
människa?</i> än hvarje annat spörsmål, ja,
betydelsefullare äfven i jämförelse med detta: <i>Vill du blifva
frälst?</i>

Om den sedliga villigheten saknas, finnes ingen
punkt, till hvilken den religiösa kraften kan
ansluta sig. Det veta vi nu, att vi icke kunna
förskansa oss mot lifvets sedliga kraf bakom någon
syndaånger och tro. Men det har man aldrig
rätt vetat förrän i vår tid, och så länge vår kultur
har villigheten till att gå upp i sitt verk till
utgångspunkt och motor, se vi i densamma den
sanna mänskligheten och fylka vi oss omkring
dess fana, äfven om den icke på det stora hela
taget förmår tillägna sig den religiösa kraften.
Kan man det personligen en och en, så ligger
häri lifvets högsta och största lycka men icke något
som verkar upplösande på det positiva innehållet
i kulturen utan som i stället omätligt riktar det.
Huru skulle ett sådant upplösande kunna komma
i fråga, då ingen annan religion kan frälsa och
förnya tiden än en af den art, att den kan
mottagas af dem, hvilka äro fyllda af kulturarbetets
sedliga och förnuftiga anda?

Jag vill alldeles icke neka, att man i Ellen Keys
skrifter kan finna mångfaldiga uttalanden, som
synas vittna om sinne för tidens arbetsuppgifter,
hvilka uppgifter skola samla våra klaraste tankar,
friaste beslut och största ansträngningar omkring
sig för att användas vid det stora
mänsklighetsbygget, ja, som rent af förefalla inspirerade af
aningar om ett framtidsrike, hvilket organiskt
sammansmälter alla bildningsformers lifsvärden.
Men mot detta, som man ofta anar, stundom finner
uttaladt, står hos denna författarinna hvad hon
med hänsynslös öppenhet och våldsam
understrykning åter och åter framhäfver såsom sin
förkunnelses rätta innebörd. Det finnes ingen
möjlighet att väja undan för den energi, hvarmed hon
framstormar med sitt <i>nya evangelium,</i> hvars
upprifvande nyhet hon i alla tonarter förkunnar och
som hon baserar på <i>individualitetens, skönhetens</i>
och <i>könskärlekens</i> pelare. Vill man ha <i>någon</i>
ledning vid bedömandet af fröken Keys åsikter,
så får man icke pruta ned betydelsen af hvad hon
i dessa makters namn predikar utan måste man
tvärtom i deras anda tolka hvad som synes falla
inom andra pärmar. Hvad blir det annars af
budskapet, om <i>det som är sagdt icke är menadt
och det som är menadt icke är sagdt?</i> Det måste
dock finnas en gräns, utefter hvilken
kvinnopsykologi och kvinnologik beröra sig med —
psykologi och logik. De få dock icke sättas såsom
likbetydande med — nonsens.

I viss mening bildar hvarje skrift, hvarje liten
essay, ja snart sagdt hvarje kapitel hos fröken
Key ett helt för sig, där temat i hvarje fall slukar
nära nog hela lifsåskådningen. Hvad hon för
tillfället afhandlar, individualitet, skönhet, kärlek,
Goethe, blir solen i hennes idévärld. Därför rulla
också hennes idéer alltjämt i nya banor och kring
nya axlar, och då de liksom stjärnor i allmänhet
icke lämna något spår efter sig i rymden, fordras
det en art intuitiv astronomi för att få grepp på
dem. Intuitionsnyckeln torde här vara den, att
de egentligen intet annat äro än
temperamentsöfverskott, dessa s. k. idéer, med den inre enhet
sådana kunna ha, nämligen stämningens. Huru
sväfvande än en sådan enhet alltid måste vara
och huru ovillig den än är att låta döpa sig till
ett namn, ger den sig dock hos Ellen Key till
sist ett handgripligt uttryck.

Får jag icke förklara <i>individualiteten</i> med
<i>skönheten</i> och se <i>skönhets</i>lifvets högsta uttryck i
<i>könskärleken,</i> så kan jag icke finna någon utväg
ur hennes föreställningslabyrint. Men därtill anser
jag mig äga all rätt. Skönheten sitter här i
midten, liksom föreställningen i våra gamla svenska
läroböcker i antropologi placeras mellan begreppet
och känslan. Den vill stiga upp i begreppet såsom
individualitet eller personlighet och sjunka ned i
känslan såsom kärlek, hvarvid den misslyckas i
sin uppåtgående men lyckas i sin nedåtgående
rörelse.

Huru tungt skönheten väger för Ellen Key,
lära vi bäst af hennes lika benämnda dityramb i
»Tankebilder», där hon — med en öfverdrift, som
<i>är</i> hysterisk — bekänner sig till »skönhetens
religion» och sammanställer »skönhetens lag» med
»personlighetens evangelium». Men man må icke
föreställa sig, att dessa utbrott i »Tankebilder»
äro enstaka paroxysmer, som icke äro
vittnesgilla uttryck för hennes åskådning i det hela.
Samma »kulturodlade»<footnote>Fröken Key har i sina »Tankebilder» en uppsats benämnd »Kulturodling».</footnote> esteticism går alldeles
omisskännligt genom det hela. Jag vill ej göra
mig löjlig i egna och andras ögon genom en
affekterad grundlighet, som synes mödosamt
utdraga hennes meningar ur en textkritisk apparat.
Här behöfvas inga utförda citat eller talrika
hänvisningar. Sådana kunna ej ens användas utan
att föra in i de ohjälpligaste cirklar af pro och
contra. Här är blott möjligt att konstatera faktum.
För öfrigt förutsätter jag naturligtvis kännedom
om Ellen Keys skrifter hos mina läsare och kommer
dessutom i det följande att anföra ett och annat
kortare stycke därur.

När denna estetiska grundstämning, på
hvilken fröken Key vill bygga hela lifvet, skall höjas
upp till en abstraktare rymd och där undergå
liksom en intellektuell vädring, framträder den
såsom <i>den individuella personlighetens frihet att
på eget ansvar göra af sig själf hvad lidelsen,
som »är personlighetens innersta kraft»,</i><footnote>»Tankebilder», andra uppl., d. 1, s. 28.</footnote> <i>drifver
till, om blott andras rätt därvid icke kränkes.</i>

I denna formel tror jag mig helt opartiskt ha
medtagit alla väsentliga drag i hennes program,
såvidt det utgår från individualitetssträfvandet.
Jag vill emellertid icke uppehålla mig därvid
längre än för att påpeka, huru fullständigt vi
skulle bli stående i mörkret inför hennes mening
med lifvet, om vi skulle söka direkt uttaga den
ur hvad hon säger om individualiteten.
Sammanförandet under en hatt af <i>lidelse</i> och <i>frihet,</i> af
<i>passionerad »själfhäfdelse»</i> såsom personlighetens
innersta rörelsekraft med kontroller af i förhållande
till denna kraft yttre hänsyn, såsom ansvars- och
rättskänslor, förvirrar allt begrepp. Här möter
oss en konst att rödfärga med krita, som af den
ursprungliga »heliga», »glödröda» lidelsen ofta nog
gör något ganska hvitmenadt intetsägande.

När fröken Key vill räcka oss sin
skönhetsåskådning i förståndsformat, går all mening
förlorad i ett bestämningarnas <i>bellum omnium inter
omnes,</i> där endast orden öfverlefva för att jorda
tankarna. Men ur deras stoft spirar upp något,
som låter hennes mening komma till sin rätt och
till vår kännedom. Detta något är det stora
konkreta exempel, som illustrerar hennes lära om
skönheten och ger oss en inblick i dess innebörd.
Om hennes tal om individualiteten, i sig själft
idel ihålighet,<footnote>Man tage blott del af studien öfver »Personlighetens
frihet» i »Tankebilder», något af det tommaste och mest
uppstyltade vår litteratur äger. Skada blott, att jag icke har
tillfälle att citera!</footnote> vinner en viss bestämdhet redan
genom hänvisningen på rätten att gestalta sitt lif

i skönhet alltefter enskildt tycke och enskild smak,
så få vi genom hennes erotik<footnote>I betydelse af <i>åsikt</i> eller <i>lära</i> om kärleken.</footnote> tydligt besked
om att det innerst inne är »den stora kärleken»,
som gör lifvet skönt. Kärleken är icke all
skönhet, men den är skönhetens legitime representant
och skönhetslifvets högsta och rikaste uttryck.
Allhärskaren Eros intager i fröken Keys Olymp
högsätet. Men han är också den Edipus, som
löser sfinxens gåta. Vi lefva för att älska — det
är vår själfhäfdelse, och för att låta andra älska —
det är vår altruism. Sedan kärleksguden tillhviskat
oss denna klav till lifvets innersta mening, ha vi
blott att konstförfaret gruppera alla sekundära
skönhetsvärden omkring detta högsta,
ursprungligaste och enklaste. Därigenom att energierna
omsättas i kärlek och skönhet, kommer Ellen Keys
tusenåriga rike till oss.

Fröken Keys etik är vorden till erotik.
Framtidens man och kvinna skola lära sig att åter
dyrka allhärskaren Eros,<footnote>»Barnets århundrade», 1:a b., s. 10.</footnote> och kärleken är det
»centrala lifsförhållandet».<footnote>»Tankebilder», 1:a d., s. 42.</footnote> En fråga är likvisst,
om fröken Key lika väl lyckats i att göra sin
erotik etisk som i att göra sin etik erotisk.

Men hvad hon otvifvelaktigt lika väl lyckats
i, det är att upplysa ögon, som kunna och vilja
se, om förhållandet mellan den riktning, i hvilken
hon vill länka lifvet, och vår kulturs väg med oss.

Sådana ögon måste se, att om vi med
fröken Key låta den erotiska kärleken i dess
fulländade gestalt hvila på ett skarpt individualiseradt
urval och ställa den såsom det »centrala
lifsförhållandet», den som predikar lyckans evangelium
och i den individuella könskärleken finner den
högsta möjliga lyckan, det alla andra dominerande
ändamålet, därmed vill föra oss in i en trollkrets
af enskildhet och privata intressen, som det
kräfves en våldsam motrörelse, utgången från ett
diametralt motsatt håll, att spränga sig ut ur. I den
mån den sedliga utvecklingens linie illustreras
genom hänvisning till ett sådant slutmål och en
sådan riktpunkt, tappar den bort sin verkliga
enhet och förlorar sig i divergenser. Visserligen
kan man tänka sig den kortsynta invändningen,
att alla ha att lära sig att definiera sin lycka på
samma sätt eller att Ellen Keys definition därpå
är en allmängiltig evolutionsprodukt. Det ligger
dock i öppen dag, att just då och först då, när
denna lifsuppfattning iklädt sig det verksamma
motivets praktiska allvar, ett program för söndring
af oförliknelig effektivitet blifvit uppställdt, söndring
mellan dem, som älska samma »föremål», mellan
den kärlek, som var dubbelsidig men blifvit
ensidig, mellan de intressen, som vilja drifva en
persons kärlek åt ett håll, medan personen själf eller
andra önska dess förverkligande i en annan
riktning, mellan dem, som hvar i sin kärlekslyckas
namn kämpa om tillgången till och fördelningen
af tillvarons sekundära skönhets- och
njutningsvärden, utan hvilka icke ens den största kärlek
kan vara, och därvid i första rummet har att taga
hänsyn till sig  själf och den älskade (l'égoïsme à
deux). Men denna synpunkt af omedelbar
söndring är i sista hand icke afgörande. Det
afgörande är, att i detta lifsprogram den springande
punkt alldeles saknas, hvilken samlar och lyfter
upp till ett positivt helt. Ingen skall kunna visa
oss, att könskärleken äger en sådan makt. Den
sätter icke ett mål, där människorna mötas såsom
människor utan endast såsom könsvarelser. Men
könet är, som sagdt, till sin natur något skiljande.
Det icke endast bryter mänskligheten i manlighet och
kvinnlighet, utan könsbestämdheten är på samma
gång en bestämdhet till urval, i eminent grad
ägnad att söndra kvinna från kvinna och man från
man. Den sätter också, hvilket just är det
viktigaste, den ofria naturens magnetism i högsätet
framför intelligens och frihet. Men utan en
förbindelse, som med ett band af fria beslut under
rättslig helgd omfattar människor såsom människor,
ingen högre kultur och intet sedligt samhällslif.
Det är familjesinnet, som drifver till kultur och
samhällsbildning, men icke den erotiska kärleken,
som alldeles icke i sig själf äger hvad som först
grundlägger detta sinne: vilja till trohet och känsla
af förpliktelse.

Här hjälper icke att söka frampressa ett
kulturelement ur den erotiska kärleken genom att
peka på barnen och framtiden, på frukten af denna
kärlek. Barnet är ingalunda ett oumbärligt
moment ens i den mest förfinade könskärlek, kanske
allra minst där. Hvem vågar väl påstå, att det
är <i>barnet,</i> som af de förälskade afses med deras
kärlek, att det är detta, som är åtråns föremål?
Jag vet, att fröken Key i »Barnets århundrade»
fordrar, att man vid äktenskapets ingående
framför allt skall tänka på en fullkomlig afkomma.
Men jag vet ännu bättre, hvilken tanklöshet en
sådan fordran uppenbarar hos den, som utgår från
den individuella lidelsen och dess allena
saliggörande makt att binda och lösa. Man kan dock
omöjligen på en och samma gång vara gripen
af en allbehärskande åtrå efter <i>en</i> varelse och låta
sin känsla för denna inspireras af tanken på <i>en
annan.</i> Väl må man kunna tänkas begränsa, ja offra
sin lidelse af hänsyn till en annan varelse, men då
har man ock begränsat sitt ursprungliga motiv
genom ett sådant af annat innehåll och därmed
af sin princip gjort en kompromiss. Tanken på
barnet är <i>icke</i> ett moment i könskärleken men
väl i de könsbestämda varelsernas lif. Om åt
denna tanke måste medges inflytande på detta lif,
då visar det sig, hur trångt man från början
fattade dess betydelse och de krafter, som sätta det
i rörelse, då man blott utgick från den
individuella urvalskärleken. Det visar sig då, att man icke
kan bli stående vid könsurvalet såsom blott
beroende af individuell förkärlek utan måste vidga det
genom ansvarskänslan mot barnet, hvarvid den
ursprungliga ramen alldeles brister sönder.

Här vill jag nu ytterligare framhålla två ting:
det ena, att den erotiska kärleken, både psykiskt
och fysiskt sedd, kan bevaras oafkortad äfven i
förbindelser, där natur eller »konst» utesluter
barnet, medan den ofta upphör i trots af den allra
förträffligaste afkomma; det andra, att könsaktens
egentligaste betydelse från den enskildes synpunkt
är att vara ett inom gifna gränser naturligt
uttryck af ömhet, oberoende af om aflelse därmed
är förenad eller icke. Aflelsen måste i sista hand
alltid betraktas såsom något tillfälligt vid en
kärleksförbindelse, hvars väsentliga orsak är lidelsen
och hvars väsentliga yttring eller verkan stannar
vid det nämnda naturliga uttrycket. Den erotiska
kärleken är den exklusivaste af alla känslor, som
två människor kunna dela med hvarandra. Den
utesluter icke blott alla andra manliga och
kvinnliga individer och snart sagdt alla andra intressen
utan håller i sitt starkt koncentrerade
ögonblickslif hopp och fruktan, ja minne och aning på
afstånd. Då hvarken forntid eller framtid ingå i
dess medvetna innehåll utan rent af i mån af
lidelsens aktuella styrka hållas ute därifrån, kan
tanken på barnet omöjligen spela den roll inom
könslifvet fröken Key vill anvisa åt densamma.
Det är med denna tanke som med Aristoteles'
<i>verkande förnuft,</i> hvilket kommer <i>utifrån</i> in i
själen. Tanken på och känslan för afkomman äro
icke nödvändigare för kärleken än frukten för
äppelträdet, som kan både grönska och blomma
härligt utan att bära frukt. Men för
trädgårdsmästaren är äppelträdet gifvetvis odugligt, om det ej
bär frukt. Det finnes också ett utom kärleken
själf fallande intresse, för hvilket denna känsla blir
värdelös, om den icke resulterar i afkomma. Detta
intresse kunna vi kalla med olika namn: familjens,
samhällets, släktets, ja, hvarför icke Guds?
Fröken Key må för sin del gärna kalla det <i>naturens,</i>
om hvars <i>vilja, mål och afsikter</i> hon tyckes vara
så väl underrättad. Det är i hvarje fall ett
kärleken utifrån bestämmande helt, som möter i
tanken på barnet. Känslan för detta hela angränsar
psykologiskt till kärleken och assimilerar sig
därmed och — ombildar därigenom dess
karakteristiskt fräna individualism till socialitet. Den lille
guden är lyckligtvis icke både blind och döf. Och
lyckligtvis är ej heller hans blindhet obotlig. När
han lärt sig lyssna till andra stämmor än lidelsens,
får han ock sin syn tillbaka. Men han köper
densamma blott för priset af detta, som fröken Key
betecknar som det högsta af alla värden. Den
erotiska urvalskärleken är till sitt aktuella innehåll en
af de minst sociala af alla naturliga böjelser.
Människan kan bli social endast genom att begränsa
eller rent af uppgifva den.

Om vi nu lämna könskärlekens mera speciella
synpunkt och upptaga skönhetens allmännare,
måste vi finna, att fröken Key ej heller genom att
ställa lyckomålet på denna bredare bas öfvervinner
sin etiks ohjälpliga individualism och afvinner
denna bas några möjligheter till utveckling åt det
sociala hållet — annat än möjligen genom
kompromisser, som äro oorganiska tillsatser till den
grundläggande åskådningen.

Först ett ord om den känsloaccent, som hos
fröken Key faller på skönheten! I detta
hänseende hänvisas till uppsatsen »Skönhet» i
»Tankebilder», där hon låter oss veta, att den äkta
konstnärens <i>skönhetskult är hela hans fromhet,</i> att
<i>skönhetens religion slutligen skall besitta jorden</i>
och att alla etiska värden behöfva skönhetens
sanktion, medan däremot skönhetsvärdena stråla med
ljuskällans ursprungliga sken. Skönheten betyder
för henne intet mindre än lifvets högsta ändamål,
dess själfvärde. Det är skönheten, som skänker
lifvet mening. Estetiken har tydligen hos fröken
Key kastat sig på de ädlare delarna.

I allmänhet har man ju ingen anledning att
hos fröken Key tala om välformade
kategorischemata, enär hvarje kategori hon för tillfället
behandlar lätt blir en brännhärd. som slukar alla
de andra begreppsstrålarna och därmed upphäfver
hvarje ämnes objektiva lembyggnad, en
begreppsklumpighet, som har sin fulla motsvarighet på
personkarakteristikens område, där entusiasmen i
allmänhet alldeles springer bort med
grupperings- och nyanseringskonsten. På skönhetens verkligt
centrala ställning hos fröken Key har man dock
ingen anledning att tvifla. På den punkten råkar hon
åtminstone icke i större motsägelse med sig själf
än den, som blir en följd däraf, att hon här och
hvar låter pruta med sig, när konsekvenserna af
principens tillämpning bli för svårsmälta. Det
finnes då åtminstone intet annat hos henne, som
kan konkurrera med skönheten om rangplatsen i
»systemet».

Det finnes två artmotsatta sätt att förnimma
skönhetens natur och väsen, det ena t. ex.
grekernas och den religiösa medeltidskonstens, det
andra den sjunkande antikens, rokokons och den
moderna dekadansskolans. I förra fallet tolkar
skönheten lifvets mening, i det senare reduceras
lifvets mening till skönhet. Skönheten såsom
uttrycks- och meddelelsemedel mot skönheten
såsom själfändamål! Här möter samma skillnad som
mellan att <i>äta för att lefva</i> och att <i>lefva för
att äta.</i>

Men det är viktigt att undvika äfven skenet
af en filiströs estetik, spunnen af tomma termer i
stället för af beläggande erfarenhet, och uttrycka
sig så, att den motsatta åskådningen verkligen
känner igen sig själf i den bild man granskar. Jag
tror då, att jag kan uttrycka fröken Keys och
skönhetsdyrkarnes i allmänhet uppfattning af
skönheten därmed, att densamma hvilar på den
medfödda lifskänslans fullhet, ett spontant utslag af
lifsglädje, en natur i blomning. Skönheten kan
jämföras med safven i den individuella lifsroten,
som stiger upp i åskådningen och lefvandegör
denna. Den kommer då att utgöra en
utströmning af lifsglädjen själf, dess egen högsta yttring
och form. När känslan sväller af modet att <i>vara
sig själf</i> och af makten att kunna röra sig i sin
naturs riktning, då slår lifvet af inre nödvändighet
ut i skönhet och konst, hvilka sedan återverka
på lifvet, vidgande och riktande det. Det stora
exemplet på ett sådant ur naturen fritt uppväxande
skönhetslif skola ju grekerna — och
renässanskonsten — erbjuda i och med en natur, som är
skön, och en skönhet, som är idel natur. Samma
händer, som i de gamles processioner buro
omkring fallus, styrde, menar man, mejselns hugg
vid formandet af gudabilderna. Skönheten flöt
omkring i grekernas ådror med blodkropparna.
Deras konst behöfde blott rifva tunikan af naturen
för att se, hur skön den var.

En intimare bekantskap med antiken torde
emellertid lära oss någonting helt annat. Den lär
oss att inse lögnen i denna ökända konstruktion i
den skönhetsglada genren, hvilken döljer undan
sanningen om antiken bakom glänsande
marmorlemmar. Det finnes ingen anledning i världen att
antaga, att lifsglädjen varit större hos grekerna än
hos många andra folk — föregående, samtida eller
efterföljande —, hvilka alldeles icke framträda i
någon särskild skönhetens och konstens belysning.
Tvärtom tyngdes det grekiska sinnet redan tidigt
af förgängelsetanken, upprefs af politiska,
nationella och filosofiska motsatser och hamnade rätt
snart i en allt uppslukande relativitetskänsla, som
icke lät andra möjligheter att hålla sig fast vid
lifvet stå kvar än förtviflans: att afhålla sig från
alla omdömen om tingen, att mot ödets slag sätta
en orubblig sinnesstyrka o. s. v. Det »glada
Hellas» är nog mera en skapelse af det historiska
luftperspektivet än af de gamle själfva. Från
grekerna kan intet tillräckligt stöd hämtas för
sammanhanget mellan lifsglädje och lifsskönhet.

Grekernas konst framdrifves icke af deras
sprittande pulsar utan af ingifvelserna från deras
förpliktande medborgarsinne och deras den
enskildes öfvermod kufvande fromhet. Vid allt
deras bildande af det sköna finnas etiska, samhälleliga
och religiösa utgångspunkter. Det var staten och
religionen, som togo deras formsinne i besittning
och böjde det till verktyg åt <i>det helas ande.</i> Man
inbillar sig ofta, att grundkraften i det grekiska
lifvet var en omotståndlig, tvånglös drift till skön
form, ett behof alltså att ytterligare försköna den
redan i sig sköna tillvaron, medan i stället konstens
bilder hos dem väsentligen tjänade till att frigöra
bundna krafter, klara dunkla medvetenhetsinnehåll
och samla spridda ansträngningar omkring
gemensamma praktiska mål. Konsten kommer sig hos
greken icke upp öfver den tjänande broderns
ställning, hvilket vi bäst se af <i>Aristoteles'</i> estetik,
hvilken, som bekant, satte dess uppgift i att
åstadkomma en art psykisk »rening».

I själfva verket gäller det om all stor och
äkta konst, att den mer eller mindre underordnar
formgifningen under det innehåll den söker uttryck
för och är likgiltig för den lust eller olust den
väcker — hos konstnären och andra —, blott att
innehållsmeddelelse genom sinnebildlighet äger rum.
Den äkta konsten öppnar för oss den skapande
fantasiens djup snarare för att befria oss från den
»glada» tillvaron än för att föra oss djupare ned
däri. Om lust följer med eller icke, får då
bero på den känsloton, som associerar sig med
det i och af konsten meddelade innehållet men
icke på en konstfull sammanställning af de
tekniska elementen, direkt afsedd på lust.

<i>Fidias</i> formade sin Zevs, icke för att därmed
åstadkomma något vackert utan för att göra
bilden guden värdig, hvilket innerst betyder, att
han gjorde densamma sådan, som han antog
guden verkligen se ut eller åtminstone böra se ut,
och det var detta han kände behof af att i linier
klara för sig själf och meddela andra. Hvem ser
icke, att fantasien, som lyfter domer mot skyn
och låter de himmelska tingen taga gestalt på
linnedukar, har en objektiv sida? Genom sitt samlif
med tron och viljan <i>är</i> fantasien objektiv, liksom
förståndet är det genom sin samverkan med
sinnena. Denna objektivitet gäller naturligtvis icke
blott om den religiösa fantasien utan lika mycket
om den patriotiska och den etiska. Öfverallt där
ett inre lif rör sig, fasthållet i andlig åskådning,
af tron oändligt öfverordnadt öfver allt yttre och
mäktigt nog att drifva till handling, där finnas de
inre förutsättningarna för äkta, d. v. s. objektiv
konst. En sådan konst kan mången gång
skenbarligen te sig både såsom ytterst subjektiv och
nästan kemiskt ren från hvarje tendens, som utgår
från motivets <i>art, konst</i> är den i alla fall, så länge
den fasthåller en utgångspunkt i det inre lifvet,
som härskar öfver tekniken.

En sådan konst blåser aldrig upp sig till
skönhetskult, ty den vet, att själfva skönhetens
plats är tillbedjarens men icke det tillbedda
föremålets. Den vet, att skönheten skall förkunna
evangeliet men icke förkunnas såsom ett
evangelium. Den vet, att all bild lefver på urbildens,
all form på innehållets gunst och nåd och kan
sålunda omöjligen »le åt fejderna om osedligheten
i en bild af fauner, en naken staty, en dikt om
oskuldstillståndet i det ariska urhemmet». Äfven
konsten subordinerar under lifvets »blodiga allvar»,
och konstnären själf är i första rummet en sedligt
förpliktad människa, som alldeles icke har någon
rätt att exploatera nakenheten under vackra
förevändningar. Det nakna i konsten är i sig
ingalunda lågt, men det saknar estetiskt värde, när
det intet annat är än välformadt kött, och det är
farligt, när man kan våga hundra mot ett på att
det för andra försvårar kampen mot sinnligheten.

Men jag vågar icke låta dessa satser stå utan
försök till att afböja missförstånd och anklagelser
för ytlighet. Jag tillåter mig alltså en förklaring.

Mot läran om konstens spontana alstring ur
lifsfullheten och lifsglädjen ställer jag dess
erfarenhetsmässiga ursprung ur lifskampen, ur den evigt
verkande driften att hela det som är brustet, fylla
det som är tomt och harmonisera det som är fullt
af motsats och strid. Liksom det praktiska lifvet och
vetenskapen på sina respektive sätt och med sina
respektive medel kämpa med realiteten för att
afvinna den lifsvärden, så ock konsten, hvars
grundvärde heter <i>skönhet,</i> som innebär en mer eller
mindre allmänmänsklig tolkning af realiteten. En
sådan tolkning innebär också <i>sanningen.</i> Men
medan sanningens tolk är <i>schemat,</i> som fastkedjar
objekten inbördes i allmänna sammanhang, så
är skönhetens <i>individualbilden,</i> som förmedlar
deras allmängiltiga inverkan på subjektet.
Vetenskapsmannen frågar: »Om vi vilja fastställa sådana
sammanhang, hurudana måste då dessa på grund
af vår kombinationsförmågas natur blifva?»
Konstnären åter spörjer: »Hvilken är objektens
karakteristiska inverkan på känslan, och huru skall den
kunna åvägabringas?» Konsten har att kämpa om
det karakteristiska, men det karakteristiska kan
naturligtvis icke fixeras såsom en tingens
egendomlighet i sig, som konstens bilder skulle
oförändrad upptaga och återge, utan det måste
alltjämt vara fråga om de mer eller mindre
karakteristiska sätt, hvarpå subjektets känsla reagerar
mot konstens bilder. Allra minst finnes på <i>detta</i>
område en ren objektivitet, hvilken icke ens finnes
på vetenskapens. Man talar så mycket om
naturstudiets grundläggande betydelse för
konstutöfningen, men där konsten förstår sig själf, skall den
alltid begränsa denna betydelse genom
medvetandet om att det är subjektets sinne för mått och
harmoni, som lagstiftar inom det skönas värld.
Att fråga, om naturen och lifvet i sig äro sköna
eller fula, saknar mening. Men det är icke heller
mycket mera af mening i ett konststräfvande,
hvilket ser hela sin uppgift i frambringandet af
bilder, som efterlikna något objektivt eller
åtminstone konservera dess förmenta egendomliga väsen
i sig. Det afgörande är, att konstnären <i>vill,</i> att
hans bilder verka skönhet, och <i>tror på</i> och
<i>behärskar</i> vissa former för verkandet. Konsten
subordinerar innerst under ett viljans <i>böra</i> men icke under
ett naturens <i>måste</i> och frågar därför icke efter
hurudana tingen äro utan med hvilka ögon man
har att se på dem.

I ett sådant individuellt <i>böra,</i> den äkta
kallelsens kriterium,har konstverksamheten sitt ursprung,
likaväl som det sedliga lifvet det har. Men
liksom detta senare vinner denna verksamhet
allmängiltighet under sin fortgång — genom den växande
harmonien mellan de skapelser, som utgå från
samma skönhetssinnets kategoriska <i>varde.</i> Liksom
alla sedliga handlingar måste antagas sammansluta
sig till ett helt af hvarandra betingande,
kompletterande och förklarande moment, så ock alla sköna
bilder och verk till ett skönhetens rike. Utan tro
på möjligheten af en sådan öfverensstämmelse i
slutresultat och mål kan ingen konstverksamhet
fortbestå. All sådan måste befruktas af mer eller
mindre konstanta allmänmänskliga ideal. Just i
det allmänmänskliga har konsten att söka sin
objektivitet. Det är detta allmänmänskliga, sådant
det i de stora historiska idéerna uppenbarar sig,
som utgör dess innehåll och väsende. I och med
det att konstnären tillkämpar sig ett fäste inom
den allmänmänskliga skönhetssfären, får han en
konstnärlig individualitet, något som naturen aldrig
skänker. Och då detta universellt mänskliga
innehåll, som konsten har att forma, icke kan vara
något från det sedliga, rättsliga och religiösa
lifsinnehållet skildt, så framgår däraf den
grundläggande betydelsen af detta senare äfven i estetiskt
afseende.

Den sanne konstnären, som är fylld af sina
inre upplefvelsers höghet och rikedom, aktar föga
på de »brunrosiga tapeterna» på sina väggar, det
fula glaset på sitt bord och »ängelns leende från
kudden på sin soffa». Ingen lefver i skönhetens
värld, som icke är mer eller mindre okänslig för
detaljernas fulhet i den värld, som omger honom.
Och skulle det fulas törntagg verkligen sticka
honom, så bör han vara tacksam mot hvad som
drifver honom utifrån inåt.

Endast den skönhet, som står i djupaste
beroende af det inre lifvets art och äger trons och
viljans objektivitet, kan verka samlande och
åskådliggöra allmänna ideal i sinnebilder. Den vädjar
icke till hvad som skiljer människorna utan till
hvad som förenar dem. Endast den konst, som
klarar lifvets mening och sätter mål, kan bli bröd
för de många hungriga.

Fröken Key lämnar intet tvifvel öfrigt, att
hennes estetiska åskådning, så långt hon mäktar
gifva den ett allmännare uttryck, har till
medelpunkt ett formsinne, för hvilket konstinnehållets
art är mer eller mindre likgiltig och
formelementens mekanik har långt större betydelse än idéen
och motivets psykologiska ort.
Konstverksamheten gör på en sådan ståndpunkt sin start ut ifrån
sinnet men icke från den inre upplefvelsen, och
skönhetens grundbetydelse blir där kombinationen af
linier, färger, toner, föreställningar i vissa naturliga
förhållanden, som väcka lust, medan andra
kombinationer, som väcka olust, undvikas. Om detta
sätt att se på skönheten skall ha en mening, så
måste man icke blott, såsom vid <i>all</i> skönhet, som
ju dock alltid kräfver sinnlig form, förutsätta och
taga hänsyn till vissa påtagliga data af senterad lust
och olust, proportioner och missproportioner,
färgharmoni och mot hvarandra svärande färger,
samklang och missljud o. s. v., utan rent af <i>bli
stående vid</i> att nyansera och kombinera dessa
element, därmed låta sig nöja och hafva nog. Det
konstsköna måste då helt rätt och slätt te sig
såsom en oändlig komplikation af enkla sinnliga
lustelement — för den nämligen, som bortser
från dess innehålls art. Alldeles som inom den
sensualistiska psykologien <i>allt</i> högre förnuftigt lif
blott blir ett genom upprepning fixeradt
associationssätt för sinnenas enkla urdata.

Egentligen blir den sensualistiska konstens
uppgift, om densamma betraktas såsom en enhet,
ingen annan än den att bringa sinnena i en
oändligt sammansatt och förfinad rapport med
hvarandra och att genom denna rapport öka summan
af lust eller lycka i världen. Inom detta
konstsystem kommer den »skapande» fantasien att spela
rollen af tolk mellan sinnena, som ju hvart och
ett talar sitt artskilda språk, under det att den inom
hvarje särskild konstform hjälper
åskådningsförmågan att sammansmälta specifika sinnesintryck af
olika skiftningar till konstverkets
njutningsbringande helhet.

Man ser genast af dessa flyktiga antydningar,
att här måste bli fråga om ofantligt mycken
naturlig begåfning, smak och skicklighet och att
särskild fallenhet och utbildning måste kräfvas icke
blott af den, som skall bilda, utan ock af den,
som skall njuta af en så fattad skönhet, hvars
hufvudsakliga innebörd är en raffineradt
sammansatt form. I den mån nu fröken Key kräfver
plats för denna skönhet inom lifvet, gör hon sig
gifvetvis till språkrör för den mest osamhälleliga
och exklusiva individualism.

»I Sverige som öfverallt lefva dock ännu de
flesta människor, hederliga och nöjda, i den
hemmavana fulheten. Uttrycken af den estetiska
sedlighetskänslan är för deras massiva dygd nonsens
eller hädelse. Påståenden, sådana som att en
byggnad kan vara ett sedlighetsbrott eller en gudstjänst,
hör för dem till en begreppssfär, hvilken de anse
tangera — dårhuset eller strafflagen!

Men hos oss som annorstädes finnes det dock
redan en och annan, som på ett lifsafgörande
sätt gripits af den andakt, med hvilken Klingers
nakne yngling tillbeder. Och för en sådan
bekännare af skönhetens religion äro nu redan alla etiska
värden omvandlade i samband med hans estetiska
helgelse. Han ler sålunda åt fejderna om
osedligheten i en bild af fauner, en naken staty, en
dikt om oskuldstillståndet i det ariska urhemmet.
Men hans rättsmedvetande såras däremot djupt
genom alla de förfalskningar af skönheten, till
hvilka penningmakten tvingar konstnärerna. Hans
anständighetsbegrepp kränkas af alla de orena
intryck dem stenhusen i staden och villorna på
landet tvinga in i hans syn, af all den lösaktighet, som
möter honom från bohagstingen eller
prydnadsföremålen i offentliga lokaler och i enskilda hem.

Han gripes af lifsleda, om brunrosiga tapeter
täcka hans rum, och af lusten att säga elakheter,
om en ängels leende möter honom från en kudde.
Han hädar inför en madonna i oljetryck och
lockas att ljuga bakom en galvanoplastisk
bordsprydnad!

Men omgifven af harmoniska färger och fina
former kan han endast tala vackra och värdiga
ord. Han tänker ädlare i ett rum, där ett stort
konstverk andas; han arbetar och han hvilar
fullkomligare, omgifven af sköna linier. I sitt lifs
stora ögonblick hämtar han ej sällan sin sedliga
styrka ur ett skönhetsintryck. Jag vet sålunda ett
fall bland många, då en olycklig återfick lifsmodet
genom renässansornamenten omkring ett fönster.
Dessa ornament hade blommat fram ur en sådan
skönhetsglädje, att deras linier, smekta in i stenen
af en okänd konstnär, väckte den lefnadströttes
samvete till medvetande om hvad det betyder,
att hvarje sådan människa lefver, som, i hvad form
det vara må, kan lämna efter sig en enda glimt
af lefvande skönhet. Men äfven öfver sitt lifs
mest hvardagstorra stunder kan skönhetsdyrkaren
breda en glimmande dagg af glad andakt, om
denna också endast uppstår ur så enkla ting som
de röda höstlöfven på hans väg eller det vackra
glaset på hans bord.»

Den, som medvetet och på allvar uttalar sig
på detta sätt, menande åtminstone hälften af hvad
som säges eller låtande orden behålla <i>något</i> af sin
valör, har fördristat sig till en omvärdering af
lifsvärdena, hvartill icke ens <i>Nietzsche</i> kan uppvisa
något motstycke. Om <i>han</i> försteg sig till en
kraftkult, som i vissa sina yttringar väcker fasa,
försumpar sig <i>fröken Key</i> i en formkult, som
framkallar vämjelse.

Mot ett så samladt uttryck af öfvertygelse,
som de nyss återgifna satserna lämna, duger
naturligtvis icke att sätta andra yttranden, som vittna
om personlighetens bibehållna etiska sundhet och
goda afsikter, i akt och mening vare sig att
bortförklara eller tolka. Hvem betviflar, att fröken
Key står oändligt öfver sin egen uttalade
åskådning? Men det är denna senare man vid ett
teoretiskt bedömande har att hålla sig till, och det
måste sägas, att om fröken Key icke vill göra sig
till ett x, som måste elimineras ur diskussionen,
får hon lof att stå för sin uttalade åsikt om
skönheten såsom lifvets högsta värde och om dess
oberoende af det etiska värdet, hvilket senare
däremot enligt henne väsentligen göres beroende af
det förra.

Men denna rollernas omkastning och hela den
ton, som hos henne faller på skönheten, är ett slag
i ansiktet på kulturen och människovärdet, som
man icke kan förlåta henne. Fröken Key gör
uppenbarligen människovärdet beroende af den
grad, i hvilken man lyckas förläna sin person, sitt
lif och sin omgifning en prägel af estetisk smak
och förfining. Skönhetssinne betyder nämligen
<i>god smak</i> och ingenting högre för den, som
ställer »vackra och värdiga ord» i ett sådant samband
med »harmoniska färger och fina former», ädla
tankar med »rum, prydda af konstverk», arbetets
fullkomlighet med »sköna linier», sedlig styrka och
lifsmod med »renässansornament», stockar och
stenar med »sanning och rättfärdighet», som Ellen
Key gör.

Men den goda smaken är en naturens gåfva
åt de få, dess utbildning ett förvärf under speciellt
gynnsamma omständigheter hos de ännu färre,
och dess aktuella tillfredsställande betingas direkt
af den ekonomiska situationen. Hur kan man i
ett andetag predika de allmänna mänskliga
rättigheterna, yrkande på samhällets omskapelse i
socialistisk riktning, och söka måttstocken för
människovärdet i en aristokratisk undantagsegenskap?

Jo, kan svaret tänkas bli, man kan yrka på
allas rätt till skönhet eller på samhällets
demokratisering just ur den goda smakens synpunkt,
hvilket just torde träffa fröken Keys innersta
mening. Hon sammanfattar nämligen
lyckobetingelserna under skönhetsbegreppet, och när hon med
utilisterna kräfver <i>största möjliga lycka för största
möjliga antal människor</i> tolkar hon lyckan såsom
skönhet (»skönhet för alla»).

Mot väderkvarnar kan man i nödfall strida
men omöjligt mot den tomma luften. Därför vill
jag lämna fröken Keys tolkning utan att direkt
anfäkta den och nöja mig med att ställa hennes
lycko- och skönhetsfraser inför ett allvarsord af så
hög anda och så djup betydelse, att de förra borde
kunna känna sig träffade af blygsel vid mötet.
Jag återgifver i denna förväntan Kants härliga
yttrande i början af hans Kristi evangeliums etiska
renhet på vetenskapliga uttryck bringande
»Grundlegung zur Metaphysik der Sitten».

»Es ist überall nichts in der Welt, ja
überhaupt auch ausser derselben zu denken möglich,
was ohne Einschränkung für gut könnte gehalten
werden, als allein ein <sp>guter Wille</sp>. Verstand,
Witz und Urtheilskraft und wie die Talente des
Geistes sonst heissen mögen, oder Muth,
Entschlossenheit, Beharrlichkeit im Vorsatze, als
Eigenschaften des Temperaments, sind ohne Zweifel in
mancher Absicht gut und wünschenswerth; aber
sie können auch äusserst böse und schädlich
werden, wenn der Wille, der von diesen Naturgaben
Gebrauch machen soll und dessen eigenthümliche
Beschaffenheit darum Charakter heisst, nicht gut
ist. Mit den Glücksgaben ist es ebenso bewandt.
Macht, Reichthum, Ehre, selbst Gesundheit und
das ganze Wohlbefinden und Zufriedenheit mit
seinem Zustande, unter dem Namen der
Glückseligkeit, machen Muth und hiedurch öfters auch
Uebermuth, wo nicht ein guter Wille da ist, der
den Einfluss derselben auf's Gemüth, und hiemit
auch das ganze Princip zu handeln, berichtige und
allgemein-zweckmässig mache; ohne zu erwähnen,
dass ein vernünftiger und unparteiischer Zuschauer
sogar am Anblicke eines ununterbrochenen
Wohlergehens eines Wesens, das kein Zug eines reinen
und guten Willens ziert, nimmermehr ein
Wohlgefallen haben kann, und so der gute Wille die
unerlassliche Bedingung selbst der Würdigkeit.
glücklich zu sein, auszumachen scheint.»

Det gör en fundamental skillnad, om man ger
den goda smaken ledningen vid lifsgestaltningen,
sträfvande sedan att däri upptaga den goda viljan,
det redliga arbetet, det ideala sinnet, eller om man
från början afgjordt och bestämdt utgår från den
goda viljan och ställer den goda smaken i ett
tillfälligt och oväsentligt sammanhang därmed. Jag
är viss om att fröken Key icke vill ha ett enda
moment af etisk betydelse uteslutet från sitt lif i
skönhet. Och dock gör den ordning, i hvilken
hon ställer lifsvärdena, eller själfva den
hufvudaccent, som hos henne faller på skönheten, att
hennes etik lägger det sedliga lifvet i en
prokrustessäng, från hvilken det endast uppstår
lemlästadt och blodförgiftadt. Etiken tål icke en enda
släng af den estetiska slefven, om den skall
bevara sin renhet och vara sig själf. Allt beror
därvid på utgångspunktens art och beskaffenhet eller
på den anda och sanning, i hvilken den träffas.
Förfelas denna, så smyger sig där in ett
förvanskande element, hvars närvaro i förstone kanske
är ganska omärkbar men som så småningom skall
ge sig till känna i en växande nödvändighet att
omtyda de etiska begreppen, ända till dess att den
fula vrångbilden står där fix och färdig — i
skärande motsättning mot det inre lifvets
erfarenheter. Etikens utgångspunkt får icke vara god
smak eller lyckokänsla utan måste vara ett
obetingadt, på en och samma gång allmänmänskligt
och individuellt formadt <i>böra.</i> Här ligger den
ursprungliga brytningspunkten mellan de
åskådningar, som föra uppåt, och dem, som föra nedåt.

Det kan möjligen föranleda till eftertanke att
i detta sammanhang höra ett <i>Riehls</i> omdöme om
Nietzsches etik (<i>Fr. Nietzsche,</i> sid. 92 o. f.):
»Nietzsches moral är viljemoral. Den är ingen <i>lyckans</i>
moral. Och ännu mycket mindre är den en
njutningens moral. »Man bör icke vilja njuta.» Från
denna sida träffas den alltså icke af någon
invändning, af någon förebråelse, och den, som vill
försköna tygellöshet eller sätta sig öfver tvång och
förbindelse, får icke åberopa densamma. Det
väsentliga och ovärderliga vid hvarje moral är tvärt
om, såsom Nietzsche uttryckligen förklarar, att
den är ett långt tvång. Du sollst gehorchen
irgend wem und auf lange, sonst gehst du zu Grunde
und verlierst die letzte Achtung vor dir selbst!»

Det afgörande i en människas lif är, att
hennes utveckling bringar upp i hennes medvetande
moment, där hon känner sig stå inför ett
omutligt kraf, och att hon icke sviktar i dessa moment.
Finner hon sig aldrig ställd inför sädana kraf utan
blott inför godtyckets obegränsade valmöjligheter
åt olika håll, då är hon ett kött, som ruttnar af
brist på salt, och drager hon sig undan krafvet,
då lider hon oersättlig kraftförlust i och under
moraliska nederlag. Lydnaden och troheten äro det
första och det afgörande.

<i>Plikten</i> är det element i människolifvet, som
gör det människovärdigt. Den är det första
begreppet i etiken, medan glädjen, njutningen och
lyckan komma i andra hand. Den, som kastar om
ordningen eller tiger med denna enda rätta
ordning, när därom skall talas, förgriper sig på
människovärdet. Så långt måste man vara
dogmatiker.

Ett lif i pliktuppfyllelse är det enda, som kan
fordras af en människa, ty det är det enda hon
förmår af egen kraft och det enda, som i
egentligaste mening är hennes eget verk. Den, som
mäter människovärdet med något annat mått än
pliktuppfyllelsens, gör det beroende af naturens
utrustning och tillfällighetens spel. Men däri ligger
den djupaste orättfärdighet, att man sätter
människovärdet i ett yttre, som icke står i min egen makt
utan som endast kan komma mig till del
tillfälligtvis, väsentligen oberoende som det är af min egen
sträfvan, och att man icke höjer det rent
mänskliga hos mig, som jag äger genom fritt beslut,
oändligt öfver alla lyckans gåfvor. I den mån man
nu med dessa omdömen förgriper sig på det rent
mänskliga, ligger ock människofientlighet häri.
Men så förfar den, som predikar lyckans och
skönhetens evangelium, ty i sista hand komma dessa
till mig endast såsom fågeln genom fönstret.
Deras närvaro gör heller ingen god och deras
frånvaro ingen dålig.

Mot fröken Keys lycko- och
skönhetsförkunnelse vill jag emellertid resa icke blott samvetets
och människovärdets rena etik utan ock <i>andan i
vår moderna kultur.</i>

Jag vill härvid utgå från hennes
»skönhetsdruckna» ord i »Tankebilder»,<footnote>1:a d., sid. 60 o. f.</footnote> med hvilka hon
söker åtkomma det plus af evolution, som skall
åtskilja »det mått af skönt öfverflöd, hvilket
innefattas i begreppet <i>genomkultiverad människa,</i> och
det mått af sträng nödvändighet, hvilket innebäres
i begreppet <i>kulturmänniska</i>».

»Det är ej fråga om den intellektuella, etiska
och sociala uppfostran, hvilken frambringar en
kulturmänniska, utan om den odling, som af
kulturmänniskan gör en genombildad varelse. Jag
nämner endast som min mycket enskilda mening,
att denna är en människa, hvilken icke blott
tillägnat sig ett rikt bildningsstoff men som
genomträngt sitt stoff med sin egenart; en människa,
som kan bruka alla sinnen och njuta med alla
sinnen; som med sin egen tanke pröfvar, väljer och
förkastar; som med sin egen känsla omfattar eller
utesluter. En människa, hvilken icke blott genom
en oafbruten odling ökar sina färdigheter,
fördjupar sin idékrets, förfinar sin känslighet, utan som
därunder alltmera individualiserar sitt sätt att se,
att höra, att tiga, att tala, att läsa, att skrifva. En
människa, hvilken fattar sig själf som den höga
enheten i den kulturella mångfalden, en mångfald
hvilken hon brukar som material för sin egen
helgjutenhet, en konstnärlig helgjutenhet. Denna
innebär, att personlighetens lifsyttringar präglas af
hela bildningsarbetet och att hvarje moment af
bildningsarbetet stegrar lifsyttringarnas finhet och
förnämhet.

Den genomkultiverade människan, slutligen,
är den, hvars lyckokänsla växer, ju rikare hennes
egna och andras kulturella lifsmöjligheter äro. Hon
tillhör samma fullblodsras som de antikt skrudade,
sköna män och kvinnor, hvilka, på Puvis de
Chavannes' ideala bilder, under höga lagerträd och
öfver blommande ängar med värdig gratie bära
sina lyror och bokrullar, utstrålande en upphöjd
och soldrucken hänryckning öfver sin egen och
hvarandras harmoni.»

Alltså — detta är fröken Keys ideal, denna
»genomkultiverade människa» af fullblodsras och
under lagerträd, som utstrålar hänryckning öfver
sig själf och sina likar och begagnar hela »den
kulturella mångfalden» som piedestal åt sin egen
»själfhärlighet»! Huru djupt underlägsen står där
icke den stackars blotta kulturmänniskan, hvilken
endast är utrustad med det minimum af grace,
lyror och bokrullar, som är oundgängligen nödigt
för att icke vara vilde!

Men fröken Key gör här ett förtvifladt
felgrepp — den vanliga kulturmänniskan står
hvarken öfver eller under den »genomkultiverade»,
hon ligger i ett annat plan. och mellan dessa två
är ett lika djupt svalg befäst som mellan den rike
mannen och Lasarus i evangeliet. Det finnes
ingen utveckling, som för kulturmänniskan upp mot
den svindlande höjd, där fröken Keys
öfvermänniska står. De äro till, lefva och verka efter
parallella linier och råkas aldrig, äfven om de
oändligt utdragas.

Hvarför? Jo, emedan kulturmänniska är den
och endast den, som uppgår i uppgiften att
genom sitt arbete förbereda mänsklighetsriket och
för hvilken lifvets djupaste mening sammanfaller
med att <i>stå på sin post</i> och icke öfvergifva den,
förrän aflösningens timme slår, huru många
»skönhetens» irrbloss än locka därtill. Emedan
kulturmänniskan vinner sin individuella frigörelse och
utveckling genom fördjupning i och
sammanväxande med det hela hon tillhör, ökar sin makt
genom att regelbinda sitt lif och skapar sin lycka
genom att först och främst tänka på sin <i>plikt.</i>

Det är möjligt, till och med troligt, att
fröken Key själf alldeles icke erkänner någon till
grunden gående skillnad mellan sitt ideal och hvad
jag nu helt allmänt sökt framställa såsom
kulturmänniskans. Det erfordras ju en icke alltför ringa
förmåga att pröfva andliga innehåll för att inse
denna skillnad. Lättare än genom abstrakta ord
torde den kunna suggereras in genom ett
exempel. Men blott ett enda och detta utan någon
förklarande text! Jag vill då säga, att vi, som nu
lefva och kalla oss kulturmänniskor i betydelse af
kulturtjänare, dock icke kunna blicka upp till
<i>Goethe</i> eller <i>Ibsen</i> med samma tacksamma beundran
och samma samkänslans hjärtelag som till en
<i>Kant, Helmholtz, Pasteur</i> eller <i>Edison.</i> Af sådan
ved äro <i>våra</i> hjältar, <i>våra</i> föregångsmän. De
sporra oss till ansträngningar och efterliknande,
medan t. ex. Goethe begynner att allt mindre
tillhöra vårt lif och alltmera vår litteratur. — Dock
måste jag ännu en gång vädja till reflexionen för
att få fram motsatsen och det på ett något mera
utfördt och fullständigt sätt.

Vår tids framsteg i kultur kan markeras åt
två håll — i riktning mot naturen och mot
samhället. Naturen får i långt mindre grad vara i
fred för oss än för våra fäder, hvilka på det stora
hela togo den såsom ett oföränderligt faktum,
under hvars ok de tålmodigt böjde sig, där icke
deras läggning momentant var sådan, att de kände
sig lyftade af dess våg. Denna grundstämningens
passivitet hvilade dock icke endast på en känsla
af den omgifvande naturramens öfvermäktiga tryck
utan säkerligen ännu mera på föreställningen om
öfvermänskliga personmakter, som framträdde i
och styrde naturen och hvilka af naturen själf
lånade nödvändigheten och oändligheten och af
människan förnuftet. Om det äldre föreställningssättet
inifrån upplyste naturen med personliga ändamål
och genombröt naturföreteelsernas sammanhang
med förnuftiga väsendens handlingar, så gjorde
det ock å andra sidan till icke obetydlig del af
den fria historien en tvingande natur.
Gudomligheten och samhället blefvo på denna ståndpunkt
transscendenta naturer, som ville kombinera
vördnaden för förnuftet med den blinda underkastelsen
under en känslolös öfvermakt. Ju skarpare den
transscendenta naturen inristade sina
organisationslinier på historiens <i>tabula rasa,</i> desto starkare
framträdde den senare sidan. Kyrkan och
samhällsorganisationerna hafva icke blott beredt den
ovärderliga och allt öfverträffande förmånen af ett
innehåll, som gör lifvet värdt att lefvas, af ett
intresse, som tolkar dess mening, ja, jag vill säga
af en skugga, som hindrat det från att förbrännas,
utan de hafva ock å andra sidan, i mån af sitt
detaljerade genomförande i det yttre, lagt sig
som berg i vägen för mänsklighetens rent
formella utveckling till högre intelligens och friare
kraft.

Vår moderna kultur har just upptagit denna
formella utvecklingsfråga som sitt lifsintresse. Den
låter icke naturen ligga där ute i sin mörka massa,
ostördt öfverlämnad åt sina egna krafters spel,
utan leder in de fysiska energierna, så långt den
kan, i människans hjärna, omsätter dem där i
föreställningar och beslut och låter dem sedan under
denna psykiska form utströmma öfver
yttervärlden. Naturen förständigas att passera genom
människohjärnan. Den går in som råstoff och
kommer ut i förädladt skick, d. v. s. såsom half- och
helfabrikat. Krafterna få icke längre leka med oss,
som jättebarnen fordom gjorde med
människoögon. De måste i stället draga hjulen i våra
verkstäder. Naturen förvandlas alltmer till den
mänskliga tillvarons utansida. Snart skall den passa
denna tillvaro lika väl, som rocken passar vår
kropp.

Men kulturen utvidgar icke blott människans
energiområde gentemot naturen. Den vänder sig
på samma gång till samhällsorganisationerna och
försätter de intelligenta krafter i aktiv tjänstgöring,
hvilka dessa förut suspenderat och sökt ersätta —
genom läror, som voro oberoende af våra tankar,
och genom handlingar, som icke flöto fram ur
våra viljor. Vi ha kommit därhän, att <i>vi</i> icke
längre tillåta samhällsmakten vara oliktänkande
och olikviljande med oss, under det att
förhållandet förut var det rakt motsatta. Därom finnes
numera ingen fråga, att religionen måste duga till
att vara de tänkandes tro och att politiken måste
härflyta ur själfständigt handlande såsom deras
verk.

Den energi, som förr var naturens, statens
och gudomlighetens, omsätter sig alltmera i
mänskliga former. Arbetets idealism drifver naturen ur
hennes tröghetstillstånd och tvingar in henne i
den mänskliga intelligensens förbränningsprocess.
Detta är i sanning idealismens krön, att det yttre
på detta sätt förandligas. På de teoretiska
idealisternas upplösande af det yttre i föreställningar
har följt de praktiska idealisternas ännu
betydelsefullare omsättande däraf i värden. Af staten och
gudomligheten har man ryckt den fetischistiska
inklädnaden och därunder upptäckt — människans
egna drag. Allt beror nu på hvad som kan göras
af människan, hvad hon är och hvartill hon är
ämnad. Hon är nu en gång för alla vorden
medelpunkten i både naturen och historien, och man
vet, att man icke kan göra något annat, bättre
eller djupare af dem, än hvad de såsom
människoomgifning och människoutveckling medgifva.
Finnes det ett oändligt djup i människan, så kan
detta djup spegla sig i omgifningen såsom en
outplånlig mystik, och arbetar en allsamlande evig
uppgift i henne, då kunna vi heller icke fatta
utvecklingen utan en allverkande ursprungskraft, de
förnuftiga och goda människoviljornas personliga
väsensenhet. Faktiskt stå vi nog på den punkt,
att rationaliseringen af naturen hotar att göra
henne tom på innehåll, glädje och skönhet, medan
humaniseringen af religion och politik synes
tendera till att ödelägga lifvets mening. Men vi veta,
att människan är något långt mera, än
tidsmedvetandet gör af henne, detta medvetande, som så
starkt upptages af att formulera sin särskilda
ståndpunkt i motsats mot äldre, att det ser förbi det
gemensamma innehållet. Vår oerhörda
kraftutveckling köpes för priset af en oerhörd
begränsning, och äfven vi, dessa sena tiders barn, äro i
denna vår begränsning obönhörligt prisgifna åt
löjet och undran af en eftervärld, som kanske minst
af allt skall förstå dessa skarpa <i>antingen — eller</i>
i våra problem — och partiställningar, på hvilka
vi alla skära och lemlästa oss.<footnote>Hur fröken Key behagar taga på dessa ting, se bland
annat sid. 213 »Människor», där hon tvärt på skifvan är parat
med sitt »tertium non datur» både för tron och tanken.
Människan har att välja mellan »jorden» och »katolikernas
himmel», det är summan af hennes vishet. Det är lyckligt, att
fröken Keys organiska syn på den andliga utvecklingen och
hennes förtrogenhet med det nittonde århundradets tankelif
äro något så — individuellt själfhärligt. Däri ligger kanske
roten till hennes tankars djupa skönhet?</footnote>

I trots nu af vår kulturs väldiga ensidighet
upptäcker dock en lugnt granskande blick i och
under dess negativt humana emancipationsarbete
ett oafbrutet sammanhang med de äldre
kulturernas organisationer. Den märker, att den
transscendenta enheten icke ohjälpligt brustit sönder
och förlorat sig i människoindividernas mångfald,
att tredje dimensionen icke alldeles rymt fältet för
de båda första och att lifvet sålunda icke lyckats
helt utplatta sig till en yta. Detta skall heller
aldrig ske. Enheten lefver, fastän den nu älskar
att kalla sig <i>mänsklighet.</i> Djupet i känslan
fortbestår under form af ett mänsklighetssinne, som
yttrar sig i arbete för senfödda släktleds
fullkomligare tillstånd. Visserligen vill mänskligheten blott
uppfatta sig såsom en association, men det finnes
i själfva verket intet, som hindrar, att hon fattas
såsom en lefvande ande. Och visserligen gör sig
nutidsaltruismen genomgående sämre i teorien, än
den är i praktiken. Men dess egen själfbesinning
skall en gång i en lugn stund tvinga den till att
vidgå sitt religiösa ursprung.

Här anknyter sig vår tankegäng osökt till
hvad vi förut yttrat om denna altruism såsom
religion under skyddande förklädnad. Visserligen
insätta de naturalistiska psykologerna och etikerna
på denna punkt ett krampaktigt motstånd i akt
och mening att få in äfven det förnuftiga lifvets
högsta funktioner under sin allmänna syn på
tillvaron och slippa mödan och förödmjukelsen att
spränga sina begreppsinfattningar och skaffa sig
rymligare sådana. Men mot logik och praktik
förmå de dock till sist icke att hålla stånd. Den
moderna framtidsaltruismen förutsätter det eviga
lifvet och Guds rike för att äga en mening. Och
då denna altruism uppträder med det rena
motivets lifsafgörande allvar och argumenterar med
handlingar, så inneslutes dock alltid en sådan
förborgad mening däri, hur skygg man än är att
formulera den.

Mot antagandet af en oegennyttig
människokärlek såsom en verklig makt i vår kultur plägar
man vända kärleken till nästan, sedd i ljuset af
Kristi evangelium, i hvilket ljus allt hvad <i>vi</i> kunna
uppvisa af verklig oegennytta skall varda befunnet
alltför lätt, ja, strängt taget, afslöja sig såsom en
ljugande vrångbild. Man håller emot oss de
fordringar Kristus ställde på sin omgifning och
frågar, om det icke är idel hyckleri och lögn att
tala om en sannskyldigt kristen kultur i våra
dagar, om en effektiv offervillighetens,
barmhärtighetens och ödmjukhetens ande i de stående
arméernas, de prunkande kyrkornas, industrialismens
och kapitalismens tidehvarf.

Beror icke denna anklagelse mot vår tid
väsentligen på en något billig tradition om hvad
människokärlek i själfva verket är?
Sammanhänger den icke med en stel öfverflyttning af en
föreställning från en tidsålder till en annan, utan att
hänsyn därvid tages till det andliga innehållets
inre bildbarhet, till själfva det etiska lifvets
plasticitet? Är det då själfklart, att denna kärlek icke
kan förete äkta yttringar af annat slag än att
skänka bort sin rock till tiggaren och vända sina
båda kinder mot kindpustaren?

För min del är jag öfvertygad om att det
finnes en kärlek till <i>det mänskliga,</i> som fullt
uppväger den omedelbara kärleken till nästan, till
<i>människorna.</i> Man kan icke neka, att vår tid
väsentligen har satt <i>ljuset, sanningen, det sköna,
det goda</i> och andra sådana abstraktioner på den
plats, där <i>nästan</i> fordom stod, och att den känner
en viss motvilja mot och oskicklighet till, ja
kanske en viss blyghet för att direkt beröra sig med
nästan i sympatiska känsloutbyten och
kärlekstjänster. Härtill har rifningen och slitningen om
utrymmet och brödkanten nödvändigtvis fört. Men
höjer sig icke öfver den fula bilden af <i>homo
homini lupus</i> en strålande <i>humanitas,</i> som i
idéernas skålar bevarar människokärlekens substans
alldeles oförfalskad och som skickar lika flinka fötter
som förr att vandra på barmhärtighetens stigar,
om nämligen dessa blott <i>tillika</i> äro förståndets
och den samhälleliga organisationens? Man kan
också älska sin nästa genom samhällelighetens
medium och göra godt genom organiska
förmedlingar. I mina ögon är den offentliga
hjälpsamheten i och genom fattig- och sjukvården, den
kostnadsfria undervisningen m. m. ett lika stort
bevis på kärlekssinne hos vår tid som summan
af de privata allmosorna på hvilken annans som
helst — men tillika på ett oändligt plus af förstånd.
Det synes vara en oförlåtlig tanklöshet att fordra
omedelbarhet på detta område såsom kriterium
på känslans äkthet, medan man på samma gång
ropar på främjandet af en hög utveckling, då
utvecklingen <i>måste</i> göra allting förmedladt.
Förlusten af omedelbarheten har säkerligen icke gjort
oss <i>sämre,</i> hvarvid jag här lämnar osagdt, hur det
samtidigt kan förhålla sig med vår <i>lycka.</i>

Därmed skola anarkisterna icke komma våra
samhällen och vår odling till lifs, att de mot dem
åberopa Kristi evangelium om kärleken till nästan.
Ty denna är, om man tar hänsyn till allt,
effektivare nu än inom den äldsta kristna församlingen.
Just i våra förkättrade samhällsformer har den
nått sin högsta utveckling. Och hvad som gäller
om kärleken till nästan kan också gälla om
fridsamheten och ödmjukheten. Det finns intet, som
hindrar, att den förra kan nå sin skönaste
blomning under gardesuniformen och den senare sin
under biskopsskruden. Sedlighetens idé kan
predikas på många språk — ja, till och med på
hofspråket, och blott ytligheten eller illviljan kan
förevita vår moderna västerländska kulturs etiska
språk, att det i renhet står efter andra kulturers.

Vår framtidsaltruism är af äkta sedlig börd
och bär äfven på sedlighetens religiösa
förutsättningar, som lefva och verka därinom, om ock
outtalade. Om dessa förutsättningar direkt hänga
tillsammans med dess äkthet, så röja de sig å andra
sidan indirekt i de verkliga moderna
kulturarbetarnes betecknande motvilja att formulera det mål,
mot hvilket de sträfva, och önskan att uppgå och
liksom gömma sig i själfva sträfvandet. De kunna
icke se detta mål stråla mot sig i religionens
färger, men de utmåla det heller icke i sinnlighetens
utan kasta en kysk slöja däröfver, hållande det
inom sig såsom effektiv känslokraft och öfver sig
såsom en ytterst obestämd idealitets tecken, i
hvilket de ämna segra. Målet är undanskymdt —
men arbetet, arbetet! <i>Arbetet</i> är hvad som rycker
dem in på lifvet och som följer dem genom lifvet.
Ett begränsadt, reellt arbete med praktiskt
resultat, som försonar dem med tillvaron genom att
gifva densamma betydelse och intresse och skänker
dem människovärde och människovärdig
tillfredsställelse genom att infoga dem i ett helt, riktande
dem med det helas innehåll, och individualitet
genom den särskilda insats hvart och ett sådant
arbete gör i det hela.

Det kräfves inga väpnade ögon för att se den
djupa kontrasten mellan den praktiska idealismens
arbetsanda i vår kultur och fröken Keys
snilledyrkan och skönhetskult. Hvad denna arbetets anda
minst af allt tål är en esteticism, som vill sortera
lifsvärdena ur smaksynpunkt och rycka
kommandostafven från det praktiska förnuftet. Kulturarbetets
resultat äro i sin omedelbara form nyttigheter, som
hänföra sig till uppenbara lidanden och skriande
missförhållanden, och ju djupare dessa resultat
gripa och ju vidsträcktare de utbreda sig bland
massorna, desto tydligare adress hafva de till
människornas reella behof. Bland dessa nyttigheter
må driften till skönhet se sig om efter en plats
att resa sina marmorbilder på. Den platsen blir
säkerligen rätt smal — och detta utan något
ohjälpligt förfång för vår verkliga lycka.

Ellen Keys lifsgestaltning i skönhet eller
»formsköna lifsdaning»<footnote>Uttrycket återfinnes i <i>Människor,</i> sid. 332.</footnote> får trångt om utrymme i
nyttans trädgårdar och på forskningens noga uppmätta
rektangulära fält. Hennes stora »individualiteter»
få heller icke mycket tillfälle att göra sig breda
med sin själfhärlighet inom samarbetande massor,
som blott gifva sig tid till att lägga kraft till
kraft och blott akta på tecknen från sina ledare,
då de anordna kraftsummornas användning. Minst
af allt visa dessa massor lust att lägga sig
såsom fotställning åt de »stora andarnes helgjutna
höghet».

Man kan verkligen vara bra långt ifrån att i
allt beundra samtidens robusta mass- och
associationskultur men ändock oändligt skatta dess
otvifvelaktigt i rikt mått förhandenvarande reella och
rena värden i jämförelse med Ellen Keys
uppstyltade och bredt sinnligt utmålade, estetiskt
»förnäma» lifsideal, hvilket förkroppsligadt träder oss
till mötes i hennes i så mycket genom
framställningens onykterhet karikerade goethebild i
»Människor» och för öfrigt erhåller många otvetydiga,
nästan alltid lika motbjudande allmänna uttryck
(företrädesvis i »Tankebilder»).

Hvem ser icke, att fröken Keys
»genomkultiverade människa» med sina »lifsyttringars finhet
och förnämhet» och sin »soldruckna hänryckning
öfver sig själf» dryper både af råhet och dumhet?
Och hvem kan göra densamma till representant
för någon sorts verklig kultur?

Jag har nyss haft tillfälle att nämna fröken Keys
goethemonografi i »Människor». Emedan hennes
estetiska lifsåskådning tagit kropp i Goethe, så
anser jag mig i detta sammanhang berättigad att
något ingå på denna »materialisation».

Först skulle jag vilja återgifva längre
yttranden, som visa hvad Goethe är för henne, hvilket
alldeles afgjordt sammanfaller med <i>hvad hon vill
att han skall vara</i> och som sålunda på samma
gång starkt belysa henne själf. Men här är icke
plats därtill, utan jag måste nöja mig med att
hänvisa t. ex. till sid. 208—217 (»<i>vis superbæ formæ</i>
är hvad han tillbeder») och sid. 324—335 (för honom
»lifvet i alla sina yttringar heligt»).

Vid denna fröken Keys framställning fäster
man sig mindre vid huru föga »den stilla oceanen
Goethe» (Brandes) utan rest uppgår i hennes
människovordne grekiske gud, som esomoftast hotar att
alldeles slå ihjäl — människan och sympatien. Att
hon trots alla bemödanden icke lyckats få fram
en sant och mänskligt verkande bild beror
gifvetvis på den hyperestetiska bakgrunden, den
agitatoriska tendensen och förbländningen genom en
art litterär förälskelse, hvarigenom hennes Febus
Apollo får en obehagligt sensuell bismak af
fruntimmersideal.

Men i allra högsta grad anmärkningsvärd är
den kolossala öfverskattningen i förening med den
historiska missvisningen angående platsen, där han
står. Jag fäster mig här mindre vid de många
enskilda osmakligheterna, som kulminera i yttrandet,
att »<i>Goethes Mutter</i> är den högsta äretitel en kvinna
burit» (sid. 224), än vid den ställning i förgrunden
framför hela vår kulturutveckling Goethe hos henne
får och som höjer honom till denna
utvecklingsideala riktpunkt.

Den historiska sanningen om Goethe är dock
den, att hans hela bildningsgång faller <i>nedanom</i>
den moderna andens genombrottsplan, det plan,
där den rena romantiken, den kritiska filosofien,
religions- och nationalitetskänslornas pånyttfödelse,
den moderna kunskapsläran i den nykantiska
skolan och dess inflytande på själfva det empiriska
medvetandet, ja, till och med vår samtids
mysticism och symbolism röra sig. <i>I stort sedt</i> må
Goethe kanske vara den universella anden <i>inom</i> den
förkantiska idékretsen, men han grundlägger
ingalunda ett nytt tidehvarf. Han gifver <i>det som är</i>
dess plastiska form men griper icke såsom en
profet öfver dess gräns. Därför förekommer han
oss i allt sitt djup ofta så ytlig, i all sin höga
flykt ofta så långt nedanför det andliga lifvets
spetsar och i all sin glöd och strålande glans så
litet innerlig, ja, rent af, ofta så fattig och trivial.
All den natur Goethes konst förandligat och förfinat
betyder dock föga mot den det personliga lifvets
rikedom, som möter oss på det nämnda planet,
och mot det den fria intelligensens ljus, som där
faller på naturen och tillvaron.

Fröken Keys klarsynthet i denna punkt
stämmer förträffligt med den historiska bildningsnivån
hos den, som nämner Spinoza »den väldiga
öfvermänniska, som gifvit djupare impulser än kanske
någon annan åt detta århundrades» (1800-talets)
»tankelif» (<i>Individ. och social.,</i> s. 33) och för hvilken
Sokrates och Plato tillhöra »senantiken» (<i>Barnets
århundrade,</i> I, sid. 5), och med tankeredan hos den,
som gör Spinozas etik till »Goethes uppenbarelse»
och låter honom utveckla »Spinozas panteism till
en »allfamnande naturåskådning» (<i>Människor,</i> sid.
208), medan hon två sidor efteråt förklarar honom
»som ung och gammal djupt likgiltig för
metafysiken, hvars begrepp syntes honom som tomma ord».
Spinozas »Etik» är dock en af de mest typiskt
metafysiska böcker, som skrifvits. Att <i>panteismen</i>
är en åsikt inom metafysiken och icke till exempel
inom naturvetenskapen borde fröken Key dock
kunnat besinna.

*
</chapter>
<chapter name="Det tusenåriga riket">
<h2>Det tusenåriga riket.</h2>

<poem><i>
Ihr Herz ist gleich
Dem Himmelreich;
Weil die geladnen Gäste
Nicht kamen,
Ruft sie zum Feste
Krüppel und Lahmen.
</i></poem>

»Samhällets mål är vunnet, först när samhället
är öfvervunnet af individernas etiska själfhärlighet!
— Det skall då visa sig, icke att det goda är
lyckan, som kristendomen predikat, utan att lyckan
är det goda. Denna lycka blir möjlig, när
individualismens kult har blifvit religiös, när den i sig
samlar alla andra lifsintressen. Denna nya
religions bekännare komma att äga ytterligt fina
samveten, när det gäller att följa sin egen dämon, att
pröfva sina handlingar efter sin aning om sitt eget
väsens högsta möjligheter. Äfven en handling,
hvilken hvarken skadar andra eller individen själf,
ja, som är känd endast af honom själf, kan, om
den stört personlighetens stil, i åratal gräma
individualisten, såsom ett ohjälpligt felhugg af mejseln
grämer bildhuggaren. Men däremot saknar han
all skuldkänsla gentemot hvarje annat ideal än
sitt eget ...»<footnote><i>Tankebilder,</i> I. sid. 147 o. f.</footnote>

Äfven med fara att af »individualisten» blifva
»ställd under sfären för hans sympati», ja, att »blifva
utplånad ur hans själ, såsom den där tillhör en
annan ras, en annan tid än hans egen»,<footnote><i>Samma skrift och del,</i> sid. 148.</footnote> måste
jag framställa denna fråga:

Antaget att en handling, som verkligen skadar
andra, tydligt kräfves af »personlighetens stil» eller
att en, som uppenbart skulle gagna andra, »stör»
denna »stil», skall då individualisten låta sig
bestämmas af »stilen» eller af samkänslan?

Då individualistens »etiska själfhärlighet skall
öfvervinna samhället» och »individualismens
religiösa kult i sig samla alla andra lifsintressen», blir
det en slutsats, som <i>ingen som helst logik</i> kan
komma ifrån, att fröken Key här proklamerar
»stilens» primat i förhållande till samkänslan.
Därförutan vore ock i själfva verket införandet af, om
jag så får säga, den plastiska analogien och hela
tonen i framställningen meningslösa.

Det kan icke råda det minsta tvifvel om att
fröken Key i vissa sina yttranden — och det
därtill de mest personligt färgade och af vibrerande
känsla genomträngda — förlägger handlingarnas
moraliska måttstock till det estetiska området och
i denna sin estetiska riktning förkunnar en art
aristokratisk moral, hvilken grundar människans
värde på undantagsegenskaper och därmed
påtrycker sig en osamhällelig och kulturfientlig prägel.
I den mån fröken Key betonar individualiteten,
dess stora, sköna, rika lif och dess »själfhärlighet»
såsom måttgifvande och målsättande för de
mänskliga handlingarna och den mänskliga utvecklingen,
predikar hon en exklusiv öfverklassmoral men
ingen allmänmänsklig sådan. »Lifvet i skönhet»
är ett evangelium för de få men icke för de många.
Och det kommer aldrig heller att blifva det senare,
ty de få skola aldrig erkänna det som skönt, som
kan nås af de många. De få skola alltid lyfta
den goda smakens streck till sådan höjd, att
mängden stannar därunder, d. v. s. under »den
personliga stilen», skönhetslifvet och — lyckan,
för så vidt den ligger i slikt. Man borde kunna
vara förvissad om att fröken Key lika litet som
någon annan tänkande förutsätter, att »lyckan»
intager ett orubbligt jämviktsläge, utan väl vet, att
densamma ytterst känsligt, ja afgörande påverkas
bland annat af jämförelser. Och de estetiska
jämförelserna drifva sannerligen icke till samhällelighet.

Det verkar nu något öfverraskande att se,
huru detta skönhetsevangelium för öfverklassen i
fröken Keys framställningar utan något synbart
medvetande om svårigheter, när ämne och
utgångspunkter därtill föranleda, så godt sig göra låter
lämpas för »folket» och dess behof. Man måste
nämligen göra henne den rättvisan att medgifva, att
hennes sannskyldiga »tredje rike» i det stora hela
är ställdt på en långt bredare bas än den
individualistiska härligheten i »Tankebilder» och
annorstädes. För att inse detta må man företrädesvis
hålla sig till hennes »tankar om de få och de
många» i <i>Individualism och socialism</i>, där kap.
8—10 gifva den bild af hennes framtidsrike,
hvarifrån jag i det följande utgår.

Om utrymmet medgåfve det, vore det af
intresse att först ingående visa upp detta
framtidsrike såsom ett foster af tankar, som i flera olika
lägen hos denna författarinna fientligt möta
hvarandra men alltjämt af henne afväpnas och kopplas
hop under samma kompromissens lösligt påkastade
ok. Men jag måste i detta stycke nöja mig med
i det föregående och i en min artikel<footnote><i>Ellen Key och vårt nya århundrade.</i> Denna artikel
torde i flera afseenden vara ägnad att komplettera denna skrift
genom kritiska synpunkter, som icke här användas.</footnote> i <i>Göteborgs
Handelstidning</i> af den 26 juli 1901 gjorda
antydningar.

Dock anser jag mig här böra bedja läsaren gifva
akt på hvad det hos fröken Key blifver af hennes
»socialistiskt omdanade samhälle» efter alla
medgifvanden åt »individualiteten» och »den stora
personligheten», tvärtom af denna senares
»själfhärlighet» efter alla begränsningar genom »andras rätt»,
ja till och med af »den stora kärlekens» frihet efter
allt dess förandligande. Jag vill se den
omdömesgille granskare, som vågar påstå, att
modifikationerna af utgångspunkten i <i>något enda</i> fall betyda
organiskt därur framväxande själfbegränsningar
och icke helt enkelt ett stycke division med än
tillfälligheten, än opportuniteten, än en mot
ensidigheterna och öfverdrifterna reagerande, ännu
oförvillad känsla till divisor. En god del af hvad
fröken Keys hjärna i eruptivt tillstånd utslungar
har hennes sunda förnuft sedan stor möda att
skaffa bort.

För öfrigt må det förhålla sig med
följdriktigheten huru som helst, personligt hedrar det fröken
Key, att hennes åskådning i det hela icke nöjer
sig med en sådan ståndpunkt som den
själfhäfdande individualismens utan söker få åtminstone
sina fulaste utväxter bortopererade.

Den lyckobild fröken Key för oss målar
sammansätter sig af många från östan och västan
hämtade drag men har icke helgjuten frambrustit
ur hennes lågande inbillnings sköte. Den hvilar
på en räkneoperation men icke på en intuition.

Kring sin lyckomosaik spänner hon såsom
ram frihet för alla från näringsbekymmer och
hvarje slag af samhällstvång, hvilken frihet kan
och skall användas till lifvets individuella
utprägling. Fråga vi nu efter de stycken, som skola
grupperas innanför denna den frigjorda
personlighetens ram eller efter själfva det innehåll, som
skall göra de fria individualiteternas lif i framtiden
så mycket värdefullare än vårt, de nu lefvandes,
så visar hon på en högre och finare kultur af
könskärleken och skönheten, så småningom nående
till alla, på ett allmännare och verksammare
deltagande i samhällsärendenas behandling och på
fysiska och psykiska nybildningar hos människan,
hvilka forskningen redan nu liksom aflyssnar
framtiden. »Rätten till lättja», hvilan och det
ekonomiska oberoendet skola framkalla en intimare
umgängelse med naturen och återställa organ därför,
som vi »under ångans och elektricitetens tid»
förslöat, ja. kanske bilda nya sådana. Evolutionen
skall stegra och utvidga själfva vår personlighet
genom att på naturliga vägar öka vår psykiska
och fysiska makt. Själfkänslan skall icke längre
blott utstråla i rymden och därigenom medföra
oersättliga förluster af andlig lifsvärme, utan den
skall återkastas från andra, riktad och förädlad.
Vårt förhållande till andra skall öfver hufvud
alltmera blifva en källa till njutning för oss, och
själfva sällskapslifvet skall kunna utvecklas i
riktning att gifva och mottaga verkliga värden. Och
så få vi därtill, af fröken Key den trösten, att vi
icke behöfva skrämmas af utsikten att glida in i
ett alldeles nytt och ovant läge. Både naturens
och tankens lagar skola fortfarande få lof att
härska på den ön Utopia. Ja, vi få ha kvar
lifvets och dödens gåtor, tankens ångest och
hjärtats lidelser, till och med själfva smärtan, om än
i mera »förnäm» gestalt, att fylla tomheten och
ledsnaden med. Människor skola som förr få
födas, älska och dö! Hvad vill man mer?

Jo, visserligen vill man något mera, något
väsentligt mera, nämligen verkligen bli öfvertygad
om att resultanten af alla dessa evolutionskrafter
arbetar i riktning af det hvar och en kallar sin
<i>lycka.</i> Fröken Keys skönmålning vinner icke
tilltro hos, lockar icke ens alltför många. De
flesta torde tvärtom känna en instinktiv motvilja
däremot, för att icke tala om misstroende.

Man vill framför allt veta, om det är sant,
detta, att själfkänslan af naturen och genom rikligt
inhöstade erfarenheter om den ensidiga egoismens
skadliga verkningar växer ut till samkänsla, eller
om icke dess naturliga utveckling i stället går mot
<i>Grotii</i> och <i>Hobbes' bellum omnium inter omnes.</i>
Man ser, att här ligger ett djupt problem, och
vågar icke draga några slutsatser af det
föreliggande historiska materialet, som tydligen lämnar
tolkningen öppen åt olika håll. Men man ser
också, att det nuvarande samhället icke är byggdt
på en själfviskhet, hvilken i sina högsta
utvecklingsfaser påtager sig dräkten af människokärlek,
utan på rättskänsla och rättstvång, och man inser,
att problemet för fröken Key innerst blir att utan
rest härleda denna känsla, hvilken samhället dock
omöjligen kan undvara och hvilken hon själf
accepterar såsom tillhörande dess grundval, då hon
låter aktningen för andras rätt normalt begränsa
frihetens yttringar, ur själfkänslan eller, såsom de
äldre sade, själfuppehållelsedriften. Man tycker
sig ha förtvifladt svårt att hos den suveräne
individualisten finna den punkt, där hans »etiska
själfhärlighet» genom den psykiska naturens inre
själftvång ombildar sig till aktning för andras rätt.
Det säkra är, att fröken Key själf icke gjort något
försök till en förklaring af denna ombildning, som
kan tagas på allvar. I själfva verket införes
rättskänslan i hennes framställning alldeles oförmedladt
— som »ett skott ur en pistol». Här finnes ingen
motsatsernas inre dialektik, enligt hvilken de
hänvisa på hvarandra för att till sist uppgå och
försonas i en högre enhet, utan blott det skynke, i
hvilket omedvetenheten höljer dem, och på sin
höjd den lilla matematik, som kräfves för att ur
räkningen eliminera den ena eller andra obekanta
storheten, när den händelsevis börjar bli besvärlig.

Men dessutom vill man bli upplyst om huru
lyckan kan bildas af dessa objektiva element. Det
åskådningssätt, som uppbär fröken Keys
kollektivistiska lyckobegrepp, är väl bekant från andra
områden, där det analyserande förståndet utför sitt
nivellerande arbete. Liksom man låter tinget
uppstå af sammanträffande och hvarandra tillfälligt
balanserande rörelser, själen sammansätta sig af
intryck, lifvet af från omgifningen tillfälligtvis
sammanströmmande krafter och samhällets begrepp
täckas af summan af samhällsmedlemmar och deras
intressen, så fogar man ihop lyckan af njutningarna.

Hvad fröken Key vid denna sin radikala
konstruktion glömmer är, att hennes
lyckobeståndsdelar — de må nu fattas såsom grofva eller fina,
fysiska eller psykiska, enkla eller sammansatta —
utgöras af idel njutningsmedel, om de så att säga
betraktas utifrån, och af njutningar,<footnote>Fröken Key har icke rätt att invända, att hon med
<i>det goda</i> alldeles icke utan vidare förstår <i>njutning</i> eller <i>lust,</i>
så länge hon låter lyckan utgöra en summa af moment, ty
det finnes ingenting annat, som kan hopsummeras till lycka
än njutningar — liksom ingenting annat kan hopläggas till
en åskådning än intryck. Hela kontroversen går ut på om
lyckan skall fattas såsom en summa eller icke. Skall hon det,
så är det goda = lust.</footnote> om de ses
inifrån, men att i lyckan finnes ett grundläggande
element, ett väsende, som med alla njutningar är
inkommensurabelt. Detta inses af den, som har
fått upp ögonen för att ingen enskild njutning och
ingen summa af njutningar göra lifvet värdt att
lefva. Skall lifvet äga ett verkligt värde, så måste
det dock kunna uppvisa ett öfverskott på
kreditsidan eller en behållning, men detta är något, som
njutningarna aldrig i det hela kunna åstadkomma.
De referera sig af inre nödvändighet till behofven
och begären och dessas tillfredsställande, hvilket
senare visserligen alltid för tillfället innebär en
jämförelsevis positiv lust, men de äro så invefvade
i föregående behof och begär och därmed
sammanhängande olust och i efterföljande reaktioner,
att det blir komplett omöjligt att ta ut ett enda
njutningsmoment, frigjordt från olustförutsättningar
och olustsviter, hvilket blir klarare i samma mån
man utgår från en starkare och mera typisk
njutning. Här skulle på sin högsta höjd kunna bli
tal om jämvikt mellan inkomster och utgifter, men
icke ens till detta resultat kan man komma med
njutningen, ty olusten har alltid det första ordet
såsom behof samt svårigheter och obehag af
allahanda slag vid sträfvan att tillgodose dessa och
det sista såsom reaktion och missräkning. Mellan
behofvet, som fordrar tillfredsställelse, och
slappheten, som följer på tillfredsställelsen, balanserar
njutningen liksom nuet på den oändligt smala
kanten mellan det föregående och det efterföljande,
och liksom detta krymper den ihop till något
gränslöst litet för analysen — hvilket hon ock gör för
århundradenas erfarenhet om njutningens vanmakt
att göra lifvet värdefullt. Mot denna sanning
håller icke stånd ens förvärfvet af ett »känselsinne
sådant, att fingerspetsarna lika starkt njuta lena,
glatta, behagliga ytor, som vi nu färger, former
och toner», ej ens en likadan utveckling af »alla
våra sinnen» och »hela vårt temperament».

Emellertid kan det mycket lätt förklaras, hur
man kommer till det bedårande sken af lycka,
som omgifver fröken Keys tredje rike. Därtill
behöfves i själfva verket ej mera, än hvad
logikerna bruka kalla en <i>amfiboli,</i> en liten oskyldig
förskjutning inom tankegången.

Jag vill då först fästa uppmärksamheten pä
fröken Keys <i>grofva grepp</i> på hela lyckofrågan,
där hon ovillkorligen synes i det hela utgå från
den förutsättning, att man blott behöfver göra
vissa bestämda, en gång för alla fastslagna
njutningsbetingelser allmänt tillgängliga, för att
mänskligheten skall vinna sin åtrådda lycka, att lyckan
med andra ord står i omedelbart förhållande till
dessa betingelsers förhandenvaro i stora mängder,
medan dessa senares förhållande till förmågan att
bruka dem, öfver hufvud till människans tillstånd,
alltför mycket lämnas utanför räkningen. Fröken
Key ser i lyckan en produkt af lyckobetingelserna,
medan densamma i själfva verket är en produkt
af vissa yttre villkor och subjektets tillstånd,
framför allt dess behof. Lyckomöjligheterna kunna
naturligtvis aldrig stegras öfver människans egna
begär, hvilka sammanfalla med hennes behof i
subjektiv mening, och mänskligheten kan icke
någonsin tänkas drifva produktionen af sina
lyckomedel öfver gränsen för sina aktuella behof, om
man i detta ord icke blott inlägger allt hvad som,
strängare taget, verkligen är af nöden utan ock
allt hvad som faktiskt är begärligt.

När fröken Key utmålar den framtida
mänsklighetens lycka i så prunkande färger som möjligt,
så sammanställer hon denna mänsklighets
lyckomedel, hvilka skola utvisa en oerhörd stegring och
utvidgning af de nu för oss tillgängliga, med <i>våra</i>
nuvarande behof <i>utan att begränsa
njutningsmöjligheterna med dessa behof</i> (begär). Hennes
fantasi förlägger med andra ord nutidsmänniskan i
en aflägsen framtids idealiserade omgifning, där
denna i skenet från Aladdins lampa finner omätliga
skatter samlade, tillräckliga för det första till att
rikligt stilla alla hennes faktiska behof och
dessutom till att bjuda på ett omätligt
njutningsöfverskott genom att stilla sådana hon — icke har.
Vår författarinna rycker oss med andra ord upp
öfver våra verkliga behof och möjliga njutningar
till ett lyckoplan, där hon placerar ett plus af
njutning utan motsvarande behofs och
olustreaktioners minus och föreställer sig, att vi <i>förmå</i>
tillägna oss hvad hon där bjuder oss såsom rent
lustöfverskott. Huru mycket lyckligare, tyckes
hon mena, måste icke en utsvulten tiggare känna
sig, om han bjudes på en fin festmåltid vid
herrskapets bord än på en simpel, fastän kraftig
husmanskost i köket. Men tiggarens tunga och mage
tänka säkerligen helt annorlunda.

Fröken Key glömmer å andra sidan, att
utvecklingen af mänsklighetens lyckomedel eller
förbättringen i hennes objektiva läge alltid löper
jämsides med en förändring i människornas
genomsnittliga subjektiva tillstånd, hvilken framkallar
nya och större pockande behof, hvarigenom det
skenbara lustöfverskottet i hvarje fall krymper
ihop till ett oumbärligt villkor för, att lifvet skall
kännas rätt och slätt drägligt. Allt beror härvid
på proportionerna men intet på absoluta mängder,
och proportionerna betingas af tider och
omständigheter.

Om man för en människa på 1700-talet hade
kunnat göra den lätthet trolig, hvarmed vi
numera öfvervinna rum och tid, är det sannolikt, att
hon icke kunnat undgå att förakta den postvagn,
som förut alltjämt fört henne lagom fort och
bekvämt fram, och sucka efter den snälltågsfart, med
hvilken vi framrusa. Men hvem vill väl påstå, att vi
äro »lyckligare» per ånga, än
sjuttonhundratalsmänniskan var per hästkraft?

Detta är det innerst kännetecknande för all
utopism, att den väger med falska vikter. Den
låter aldrig vid sina jämförelser detta förblifva
<i>detta,</i> nu vara <i>nu</i> och då <i>då.</i> Därför hvilar alltid
dess lyckobyggnad på lösan sand.

Därför kan det också alltför väl inträffa, att
äfven då, »när dagens stunder åter te sig, som
renässansens konstnär såg dem, trådande dansen
med elfenbenshvita fötter och måttfulla, fagra
rörelser» — då skall lifvet icke blifva ett grand mera
värdt att lefvas än nu.

Vår tids utopister hafva naturligtvis upptagit
för mycket af utvecklingstanken i sig för att låta
sin inbillningskraft försumpa sig i ett stillastående
lyckotillstånd, hvilket dekreteras såsom oöfverstiglig
fullkomlighet eller såsom ett absolut <i>härintill men
icke vidare.</i> De tro på ett fullkomnande men
icke på en fullkomlighet och utesluta därför aldrig
vissa skuggor från sina skönmålningar. Man måste
medgifva, att fröken Key uttryckligen ger sin
gärd åt detta evolutionistiska medvetandes kraf och
därigenom fördelaktigt skiljer sig från t. ex.
sjuttonhundratalets merendels alltför odrägligt flacka
optimism och många andra äldre kommunistiska
samhällsteoriers paradoxer.

Men å andra sidan springer det i ögonen, huru
litet i själfva verket vinnes med detta oafvisliga
medgifvande åt erfarenheten och sunda förnuftet.
Ståndpunkten förblir, trots denna mera ytliga
rättelse, i det hela oförändrad, så länge man
fasthåller den dogmen, att den naturliga evolutionen med
nödvändighet för människosläktet fram i riktning
mot en växande lycka och att vi icke ha bättre
att göra än att med vårt medvetna och afsiktliga
sträfvande <i>följa med,</i> om möjligt <i>drifva på</i> åt
detta håll. Om man sätter det småningom
stegrade <i>framsteget i lycka</i> i stället för <i>en fullkomlig
lycka</i> såsom det högsta uttrycket för människans
mål, förändrar detta ingalunda åskådningens
synvinkel. Man låter nämligen i båda fallen
lyckosynpunkten lika oinskränkt behärska lifvet, och
det är just om denna synpunkts rätt till oinskränkt
<i>dominium in creaturas</i> fråga är.

Finnes det då någon annan, kan man här
fråga sig, som kan tänkas täfla med denna?
Underordnar sig icke själfva religionen, som
utlofvar oss saligheten såsom det rättriktade
människolifvets eviga och själftillräckliga krön och lön,
under samma lyckoaspekt? Kan man öfver hufvud
motivera mänskliga handlingar med annat än lust
och olust, belöning och straff? Är det ej en tom
tavtologi att söka ersätta ordet <i>lycka</i> med ordet
<i>värde?</i> Beror ej allt till sist på, om jag anser
människolifvet mellan vaggan och grafven vara sig
själft nog eller om jag vill förlänga dess
perspektiv bortom grafven? I båda fallen, menar man,
bindes viljan lika fast vid lyckomotiven, skillnaden
träffar blott det jämförelsevis oväsentliga
förhållandet, i hvilka färger — jordiska eller så kallade
himmelska — jag framställer min lyckobild.

För min del tror jag på en afgörande
skillnad i motiveringen af själfva handlingarna, om jag
än finner svårighet att otvetydigt uttrycka
densamma. Orden ha nämligen på detta område en
så elastisk betydelse, att missförstånd och
skenbara motsägelser svårligen kunna undvikas.

Det borde vara tillräckligt att resa plikten
såsom en handlings nödvändighet af aktning för den
lag, som uttrycker människovärdet, mot lusten
såsom ett pådrifvande inflytande från ett af
omgifningen direkt eller indirekt bestämdt psyko-fysiskt
tillstånd och lifvet i plikten mot lifvet i lusten för
att öppna en inblick i denna skillnad. Men
erfarenheten visar till öfverflöd, att man härvidlag
ingenting uträttar med en vädjan till pliktbegreppet,
hvars ojämförliga värde och upphöjda
egendomlighet i regeln gå förlorade i de psykologiska
analyserna. Det är i allmänhet lika resultatlöst att
vädja till detta begrepps särart som till de
religiösa upplefvelsernas. Båda anses nämligen sakna
den objektiva verklighetsprägeln och betraktas
esomoftast antingen såsom rena inbillningar eller
såsom bortdöende atavismer.

Däremot synes man kunna vinna en
gemensam utgångspunkt från en annan sida, om man
nämligen framhåller den obestridliga sanningen,
att det icke är lyckan, som skänker lifvet intresse
och förser detsamma med det ojämförligaste af
värden — en verklig mening därmed, som man
kan hålla fast vid under alla växlingar af
med- och motgång, den obeskrifligt styrkande och
upprätthållande känslan, att det tjänar något till, att
man lefver och verkar.

Det finnes en inre, högst tankeväckande
dialektik i lyckoidéernas följd, som afspeglar sig i
utvecklingsgången från <i>Aristippus, lustläraren,</i> till
<i>Hegesias, själfmordspredikanten,</i> och från den
<i>engelsk-franska evdemonismen</i> till <i>Nietzsche,</i>
hvilken senare förhånar lyckoapostlarnes
»välbefinnande», hvilket för honom betyder »slutet», »ett
tillstånd, som gör människan löjlig och föraktlig
och kommer henne att önska sin undergång».

Ingen enda definition på lycka kan hålla stånd
mot en enda människas växande lefnadserfarenhet.
Ju direktare och mera medvetet hennes sträfvan
inriktas på det mål, som får uttryck i en sådan
definition, desto grundligare och snabbare följer
definitionens vederläggning genom lifvets
tilltagande utblottning på intresse och mening, genom
leda vid hvad som vunnits, misströstan om och
misstroende till hvad som kan vinnas och —
själfförakt. Allt lyckosträfvande drifver till den inre
lifsenhetens förspridande i moment, hvilka snart
inses såsom i det hela värdelösa, det inre lifvets
upplösning i ytterligheter. Mot denna upplösning
hjälper icke att sätta försöket att påtrycka
lifsförelsen en glansfull prägel genom en personlig
stil, ty den personliga stilen försvinner med den
personliga enheten, med karaktären. Den
estetiska individualiteten kan icke vara den sedliga
karaktären förutan.

Mot lyckans mångahanda måste man sätta
lifvets enhet och söka denna enhet — icke i en
»stil» utan i ett väsende, ett innehåll. Men
måhända är denna antites en tom konstruktion af en
föråldrad metafysik, som icke kan beläggas med
någon allmäntillgänglig erfarenhet?

Den, som hyser denna misstanke, hänvisas till
en allvarlig själfpröfning. Han pröfve, om han
inför sin eftertanke verkligen kan motivera sin
egen tillvaro och i synnerhet hvad han personligen
gör och låter med sitt eget <i>välbefinnande</i> eller —
med ett mera »vetenskapligt» stiliseradt uttryck —
sin <i>makt.</i> Hvad som mycket lätt låter sig
förkunnas såsom en allmän teori bjuder helt visst
starkt emot vid en individuellt praktisk
tillämpning. Ju ärligare och följdriktigare man söker
genomföra en sådan förklaring af sina egna
målmedvetna handlingar, desto omöjligare skall den
visa sig, och desto klarare skall det framgå, att
mitt eget välbefinnande såsom lifvets yttersta
ändamål och norm sammanfaller med dess förtviflade
meningslöshet, dess fattigdom och vanära, sak
samma, om hufvudbeståndsdelen i detta
»välbefinnande» utgöres af enkel och primär eller
sammansatt och förfinad själfviskhet, direkt
själfviskhet eller själfviskhet <i>via</i> s. k. altruism.

Men om den enskilde vid allvarlig
själfpröfning icke förmår fasthålla en sådan förklaring af
sina egna handlingar och om han vid stigande
erfarenhet måste medgifva, att lyckoteorien in praxi
vederlägger sig själf, då blir det denna senare, som
är hopkonstruerad »metafysik», en hypotes, oduglig,
därför att den icke förmår omspänna den
verklighet den var ämnad att förklara.

I verkligheten motivera vi alla, som i det
stycket tänka, vår tillvaro med vårt <i>verk,</i> med
vårt <i>arbete,</i> och icke med vårt välbefinnande. Hela
vårt lif står i tecknet af en oaflåtlig sträfvan och
dess högsta, medvetna och afsiktliga former i
tecknet af en samsträfvan, i hvilken hvar och en
infogar <i>sin</i> sten i en stor, gemensam byggnad, om
hvilken vi just icke veta mera, än att vi <i>måste</i>
arbeta på densamma, om icke allt hvad lifsvärde
heter skall brista sönder för oss, och om hvilken
vi föreställa oss och hoppas, att den ur våra till
utgångspunkten spridda bemödanden skall framgå
såsom ett harmoniskt helt. Här förutsättas tro och
hopp — först och främst på hvad som nyss
sades men vidare också därpå, att hvars och ens
enskilda väl skall varda liksom medinbegripet och
uppbevaradt i det stora hela som bygges. Här
fordras tro och hopp utan möjlighet att vinna
kunskap och att få åskådning och sensation. Om
detta nu kallas mystik, så må man icke skygga
tillbaka för att erkänna, att lifvet kräfver en
mystik af den art, att den kan skänka oss intressets
rikedom, verksamhetens betydelsefullhet och
viljans afgörelse. Här visar det sig, att hvarje
förflackande af mystiken medför ett lifsvärdets
sjunkande, ett sjunkande som icke kan hejdas ens af
tillväxt i kunskapsmängd och frihet. Utan tvifvel
innebär det en vantro, som tiden skall få dyrt
umgälla, att upplysning och frigörelse betyda
lifvets högsta värden. I sig själfva betyda de en
upplysning om intet och en frigörelse till intet.
Upplysningens värde beror af ljuset och frihetens
af makten att bruka den.

Lifvets värde för hvar och en af oss
förutsätter innerst, att en högsta och allt omfattande
enhet växer i oss i och med vårt arbete och vår
utveckling. Vårt djupaste behof är befrielse från
oss själfva, ja från det mänskliga, d. v. s. att i
och genom det mänskliga nå det öfvermänskliga.

Behofvet att aftvå enskildhetens begränsning
möter oss under många gestalter alltefter lifvets
olika förhållanden. Gossen behöfver skolan för
att från hemmet komma ut i offentlighetens
friska luft, som härdar hans vilja genom
själfuppehållelsekampen under täflan och framkallar hans
glada och stolta själfkänsla genom själfva de
fordringar man ställer på honom och det ansvar
han med sina kamrater får dela. Ynglingen
behöfver en plats i ledet, mannen i kommunen och
staten, kvinnan familjeuppgiften, vi alla vår
särskilda lott och del i framåtskridandets stora
mänsklighetsverk. Vårt djupaste behof är att få något
att underordna oss under och vara trogna emot.
Endast från utgångspunkten af lydnad och trohet
kan man nå detta, som kallas lycka. Och jag
förstår alldeles icke hvad som kan hindra, att dessa
känslor, där de nå en rätt utbildning, med allt fog
bära namnet <i>kärlek.</i>

Här bör motsatsen mellan det »otidsenliga»
idealet hos mig och det »tidsenliga» hos fröken
Key skarpt springa i ögonen. Fri hänvändelse <i>till</i>
auktoritet och frihet <i>från</i> auktoritet! Och dock
är jag förvissad, att det förra alldeles icke saknar
ett enda af de positiva dragen hos fröken Keys
samt att hela motsättningen ytterst hvilar på hvad
hon förnekar men icke på hvad hon jakar och
på hvad hon icke vet men ej på hvad hon vet.

Jag anser mig ha anledning tillägga, att
frånvaron af klar medvetenhet alldeles icke utan vidare
sammanfaller med förmåga af intuition, men vill
å andra sidan genast medgifva, att denna
frånvaro är den enda förhandenvarande rättsgrund,
på hvilken fröken Key rimligtvis kan stödja sina
anspråk på att vara utrustad med en sådan härlig
förmån.

*
</chapter>
<chapter name="Framåtskridande">
<h2>Framåtskridande.</h2>

<poem><i>
Ihr folget falscher Spur;
Denkt nicht, wir scherzen!
Ist nicht der Kern der Natur
Menschen im Herzen?
</i></poem>

Man igenkänner lätt den bildningstyp, som
präglar fröken Keys litterära alstring, ovanligt
skarpt tecknad som den där står. Öfvervikten af
plastisk kraft och af åskådningens liffulla glans,
en abstraktion, hvilken stiger upp till de kala
höjder, som erbjuda vida utsikter öfver den
omkringliggande sinnevärlden, men icke högre, och en
glödande känsla, som dock icke når djupare än till
känslighet och känslosamhet, lämna intet rum för
tvekan. Det är den <i>fransk-engelska empirismens</i>
vind, som blåser genom hennes skrifter. Fröken
Keys »filosofi» sammansätter sig af den radikala
franska naturoptimismen såsom innehåll och den
engelska evolutionismen såsom form. <i>Rousseau</i>
heter den gud, åt hvilken hon offrar i sitt hjärta,
och <i>Spencer</i> den, hvilken hennes hufvud dyrkar.
Men det finnes en irrationell rest hos henne,
hvilken binder samman dessa två icke alltför
vänskapliga element, och det är <i>Ellen Key själf,</i> som
kryddar den förres godtrogna naturfromhet efter
sin förfinadt moderna smak och esomoftast
genombryter den senares vetenskapliga naturalism med
sitt heta renässanslynnes individualism.

Det andra hufvudinslaget i den moderna
bildningsväfven har ett specifikt germanskt tycke —
med sina hjärtliga djup, sina oändliga perspektiv,
sina böljande molnformationer men också sin
jakobsstege, som når öfver molnen. Till detta
förhåller sig fröken Key i det hela förunderligt
främmande och oförståendes. Månne detta därför, att
den germanska bildningen väller direkt fram ur
<i>hjärtat</i> och just fördenskull, tvärtemot vanlig
fördom, måste anses äga ett <i>manligt</i> kynne?
Märker man icke, att den högsta tanke- och
viljekraften måste hämta sin näring ur den djupaste
innerligheten men att kvinnan har sin styrka i det
psykiska mellanregistret?

<i>Kriticismen</i> och <i>det historiska sinnet</i> äro
eröfringar af den tyska anden, som i vikt och
betydelse sannerligen icke stå efter för
<i>evolutionstanken</i>. Denna senare gör ju intet annat än
utsträcker det naturliga skeendets kontinuitetsband till
allt lefvande, medan de förra i sin förening
vetenskapligt häfda åt oss den ovärderliga skillnaden
mellan lif på olika plan, mellan högre och lägre,
bättre och sämre, och därmed sätta riktning och
mål. Det kan heller icke blifva tal om helgjuten
modern bildning och öppen modern blick, utan att
dessa eröfringar blifvit tillägnade och
tillgodogjorda.

Där detta icke skett, saknas alltid å ena sidan
en rätt förnimmelse af tankeströmningarnas
djupaste stämningsmotsatser och å den andra öga
för de fina bryggor, som inom andens värld
förbinda motsatserna. Det är ett och samma
medvetande, som skarpt skiljer och starkt binder.

Vi ha länge pressats mellan naturens tvång
och viljans godtycklighet. Den inre enheten i
lifvet hotade att brista sönder i omgifningens
mångfaldighet. Det visade sig vara omöjligt att
fasthålla denna enhet i någon dess inre egenart, då
man förklarade allt hvad den var och ägde såsom
afpassningar efter det yttre, hvari den lefde. Den
förvandlades så till en produkt af sammanträffande
yttre moment men kunde icke bibehållas i
ställningen af en med yttre energier växelverkande
inre. Dess relativa själfständighet i detta läge
vardt genomskådadt som ett sken. Detta var
naturens svar på öfvergreppen från ett godtycke,
som öfverallt velat rubba dess facit med sina
inkalkulabla storheter, med sina obekanta, som det
här och hvar sköt in i dess ekvationer.

Vi <i>måste</i> nu skaffa oss luft för vår andliga
varelse genom en nödvändighet, som förutsätter
och innebär frihet, om vi icke vilja kväfvas. På
detta högre plan måste vi upp, om vi skola kunna
fortfara att andas. Man kan också vara förvissad
om att de abstrakta resurserna till ett sådant
uppstigande snart stå helt till buds genom germansk
tanke, germansk forskning och germanskt andelif
öfver hufvud. Vår blick håller på att öppna sig
för de mångfaldiga yttre och inre sammanhangen
i vår tid, deras oafbrutna förberedelser i
föregående tider och deras närmanden och
sammanväxanden till ett stort historiskt totalsammanhang.
Vi börja allt tydligare inse dårskapen i att söka
extrahera historien vare sig ur naturens döda
mekanik eller ur människoviljans flyktiga
godtyckligheter och att dessa icke kunna sprida något ljus
öfver henne. Ljuset öfver naturen måste närmast
komma från lifvets mening med människan, och
ljuset öfver människan måste komma från en
individernas enhet, som med omotståndlig makt
förverkligar sig i de historiska sammanhangen, alltså
från en nödvändighet, som förstorar sig genom
frihet. Utvecklingens väg — som också är vår
enda möjliga lyckas — buktar icke ned genom
Ellen Keys idyller utan stiger öfver den
universella enhetens ouppmätta höjder. Det är nog
klokast att vackert vänta med den närmare
kartläggningen af det tredje riket.

Dock borde man redan nu kunna ena sig om
några få tunna men bestämda konturer.

Professor <i>Bredo Morgenstierne</i><footnote>Se <i>Nordisk Universitetstidskrift,</i> 1901—1902, 1:a h.</footnote> har i ett
intresseväckande tal vid sekelöfvergången till de
norska studenterna betecknat det 19:e århundradet
som <i>liberalismens</i> århundrade och liberalismen
»såsom något i sig själft negativt, hvars program
pekar mot upplösning af bestående band, icke mot
positiva nydaningar». Liberalismen har enligt
honom öfvervägande verkat destruktivt på den gamla
samhällsordningen och på hvad till denna anknöt sig.

Härmed har en gammal känd sanning uttalats,
hvilken dock torde vinna i värde, om den något
utvidgas. Upplösningen har på ett direkt och
afgörande sätt träffat de politiska och <i>religiösa</i>
förhållandena och äfven de sociala, för så vidt dessa
med <i>l'ancien régime</i> varit fast sammanväfda. Men
utanför ramen af de gamla stats-, samhälls- och
religionsformerna har en <i>kulturell socialitet</i>
framträdt, hvilken synes gifva rika löften i positiv
riktning. Detta dels i de mäktiga, rent privata och
kosmopolitiska associationer, hvilka grunda sig på
insedda gemensamma intressen och fria
öfverenskommelser, dels i de nyinrättade internationella
formerna för samarbete mellan staterna.

Liberalismen eller, som jag här föredrar att
säga, <i>radikalismen</i> verkar otvifvelaktigt
upplösande på de politiska och religiösa enheterna och
tenderar att afveckla deras affärer och ställa hela
samlifvet på en rent social bas. Den i dessa
enheter grundade offentligheten och auktoriteten vill
den i största möjliga utsträckning ersätta med
individuella förbindelser af en starkt framträdande
privat och kollektivistisk natur. Denna tendens
har rakt sprungit fram ur sträfvan efter ett
högre medvetande och en medvetnare frihet, som
sätta vetenskaplig undersökning, allsidig
öfverläggning och på deras resultat stödda beslut och aftal
i stället för impulsiv underkastelse under
föreliggande historiska fakta och historiskt gifven
auktoritet.

Hvad jag nu med detta velat framhålla är,
att den kulturella socialitet, som med sina
associationer på alla områden söker uttränga den gamla,
organiskt uppvuxna samhällsordningen, likvisst icke
af något logiskt tvång eller någon historisk
nödvändighet för all framtid behöfver utesluta
politiska och religiösa nybildningar eller
framträdandet af de politiska och religiösa enheterna i nya
former, som med sin offentlighet och auktoritet
vinna ingång i ett vidgadt medvetande och låta
förena sig med en till själfständighet mognad
frihet, detta lika litet som vår sociala kultur i själfva
verket på annan väg än denna kan leda till
verklig lycka och till ett rikt lifsinnehåll. Måste
forskningens ljus släcka den förnuftiga känslans, och
fordrar frihetens utöfning undanskaffandet af all
obetingad auktoritet, då skall detta ljus snart lysa
öfver en mänsklighet, som i grunden ingenting
vet, och då skall den friheten snart brukas af
sådana, som i grunden ingenting vilja. Men en
intimare kännedom om hvad som innerst försiggår
inom våra dagars tänkande och som förberedts
mycket längre, än man kanske är böjd att tro,
gifver goda underpanter därpå, att det börjar ljusna
igen för de organiska enhetstankarna i så måtto,
att de pinande logiska svårigheterna därvid,
genom en stegring af medvetandet öfver det moderna
genomsnittsmåttet, äro på väg att öfvervinnas.
Tron på Guds och statens personliga lif skall
snart icke längre behöfva söndermalas mellan en
transscendens, som gör det öfvermänskliga
personliga lifvet oföreställbart, och en immanens, som
förflyktigar eller stympar det. Problemställningen
<i>transscendens-immanens</i> skall snart förskjuta sig i
en annan och högre, ur hvilken måhända andra
lika stora svårigheter en gång skola träda fram
och med dem också nya partiställningar men i
hvilken <i>våra</i> svårigheter dock fått sin lösning.

Hoppet härom synes mig hafva de bästa stöd
i kännedomen om de allmänna dragen af
vetenskapens utveckling inom den germanska världen i
kritisk och fenomenalistisk riktning. Det visar sig
nämligen, att i samma mån den empiriska
orsaksförklaringen blifvit utsträckt till högre och högre
lifsföreteelser, denna orsaksförklaring själf på <i>alla</i>
områden medvetet begynt antaga en hypotetisk och
subjektiv läggning. Det personliga lifvet har
tagit hämnd för den undantagsställning, det måst
uppgifva, genom att påtrycka naturen subjektets
prägel. Vetenskapen börjar nu kunna sägas stifta lag
för naturen med samma rätt man förr talade om,
att den aflyssnade naturen hennes lagar. Och från
att vara en privat öfvertygelse hos de idealistiska
filosoferna håller denna sanning på att vinna
insteg hos empirikerna. Men detta är blott
begynnelsen. Skall denna vändning till idealism icke
föra vetenskapen till skeptisk ödeläggelse, så är
det nödvändigt att tillförsäkra det subjektiva
betraktelsesättet stöd af och fäste i ett själfständigt
subjekt, som ytterst blott står att finna i det
praktiska lifvet, i den verksamma viljan. Fastän ännu
ganska litet är gjordt i riktning mot att grunda
andens lagstiftning för naturen på fasta
hållpunkter inom detta lif, så peka dock undersökningar
om idéernas och kunskapernas förhållande till de
personliga krafter, som uppbära dem,
omisskännligt åt detta håll. De mänskliga behofven och
viljeriktningarna afspegla sig allt tydligare i de
vetenskapliga åskådningarna, hvarigenom dessas
grymt fatalistiska uppsyn bytes i mildare uttryck.
När en tillräckligt omfattande och inträngande
insikt i detta förhållande vunnits, då är mycket
gjordt för vår befrielse från ensidiga teoriers och
logiska svårigheters tryckande tvång. Då skola
vi ändtligen kunna lösa människan ur den
intellektualismens gastkramning, hvarunder hon så länge
suckat.

Men det sagda har tydligen sin bestämda
begränsning till den abstrakta tankeutvecklingen.
Om <i>lifvet</i> sedan skall passa på att snart
förverkliga de möjligheter, som tanken öppnat, är en
annan fråga. Det beror på om vi få föreställa oss
tanken såsom morgonens lärka eller såsom
Minervas uggla, som begifver sig ut på flykt först
vid solnedgången.

<i>Om</i> emellertid historien snart begynner sitt
positiva nybildningsarbete på grundlaget af vår
tids associationskultur, så har den här ett långt
bredare underlag af intelligens, erfarenhet och
samlad energi än någonsin förr att tillgå, och i denna
mycket begränsade och villkorliga mening kan
denna kultur sägas gifva rika löften.
</chapter>
<h2>Rättelser.</h2>

<table>
<td>Sid.<td r>17,<td>rad<td r>9,<td><i>står:</i><td>teckna<td><i>läs:</i><td>gifva
<td c>»<td r>25,<td c>»<td r>32,<td c>»<td>och ytterst<td c>»<td>ja, i sista hand
<td c>»<td r>70,<td c>»<td r>22,<td c>»<td>det<td c>»<td>den
</table>



/



