






<h2><sp>DET GÅR AN</sp>.</h2>

<chapter name="En Vecka">
<img></img>
<img></img>
<h2>En Vecka.</h2>



<big><big>T</big></big><sc>orsdags</sc> morgonen den 19 Julii strömmade
mycket folk öfver Riddarholmsplanen i Stockolm,
och gjorde sig icke en gång besvär att åse och
beklaga den stolta kyrkan till venster, som, olycklig 
men ännu herrlig, ej längesedan genom åskeld 
förlorat sitt skyhöga torn. Folket skyndade
öfver Riddarholmsbacken ned till Mälarstranden,
der ångbåtarne lågo. Alla hastade de till Yngve
Frey, lupo in öfver landgången med snabbhet, ty 
tiden till afresan var redan slagen, och ångkaptenen
kommenderade ”fremmande från bord!”

De fremmande togo derföre ett kortvulet
afsked af sina bortresande vänner och återgingo på
stranden. Landgången drogs in och ångbåten lade 
ut. Efter några minuter var den långt borta
på vattnet.

”Förgäfves! det är för sent, min fru!”
muttrade en och annan resande skalkaktigt mellan
tänderna, då ett åldrigt fruntimmer sågs komma ned
på Riddarholmsstrandcn och med näsduksviftningar 
och häftiga åtbörder gaf tillkänna, att hon var
en passagerare, som borde med. Ingen slup fans
tillreds vid landet, och ångbåten sjelf var
kommen midt för Owens, ja, sköt pilsnabb förbi
garnisonssjukhuset.

Dock väckte det en viss, ehuru hastigt
öfvergående rörelse hos de resande, då de hörde ett
par halfva utrop: ”Moster! Moster!” ifrån en ung
passagererska på fördäcket, hvilken tycktes för
skam skull icke vilja ropa högt, men som man
dock förstod på ett ledsamt sätt hafva blifvit skild
från en sin slägting, troligen ett påräknadt och
för henne angeläget resesällskap.


Men man är ofta så egoistisk, att man glömmer 
sin nästa; och folk, som köpt biljetter till
salong, akterdäck och skans, fråga ej särdeles efter
hvad som händer pöbeln derframme på fördäcket.
De ”bättre” resande utgjordes denna gång af
äldre herrar, nästan allesammans med ledsamma
ansigten. De åtföljdes af fruar och barn, icke just
små barn, men i den jängliga åldern, då naiveteten 
förgått, och ännu icke efterträdts af känsla
och förnuft. Alla sådana menniskor äro högst
egoistiska, och det af begripliga skäl. De der väl
”uppfostrade” barnen äro vanligen så ur stånd att
hjelpa sig sjelfva, att de i hvarje ögonblick ropa
på hjelp: än har kängbandet lossnat, än en handske 
fallit i sjön, än äro de hungriga, än törstiga,
och hela verlden står för dem i olag. Deras
mödrar hafva således mycket besvär, utom all möda
de måste göra sig med sina egna kroppar för att
komma upp och ned i de trånga ångbåtstrapporna;
och familjefäderne, slutligen, de söka väl
uppmuntra sig med snusning och tidningsläsning, men
äfven detta tyckes knappt förslå. De kunna ej
egna mycken uppmärksamhet åt andra, emedan de
hafva nog att syssla med sitt eget upprätthållande, 
sina fruar, sina barn; och framför allt måste
de med stor omtanka öfverlägga hvad de må våga
förtära om bord, för att icke bli alldeles kaput:
allt af den naturliga orsaken, att då själens rena
glädje, som är det bästa läkemedel emot kroppens
opassligheter och svagheter, saknas, är man 
ständigt åtkomlig för hvad som helst, och mår gerna
illa både af hvad man äter, och af hvad man låter
bli att äta. Många herrar här hade ännu
lemningar af choleran i minnet. Icke underligt då,
att hvar och en blott tänkte på sig sjelf, och med
ett allvar i åtbörderna, som skulle hafva anstått
en romersk senator, öfverlade, begrundade,
rådslog, och slutligen, så vidt möjligt var, afgjorde
planen för sin mat och öfriga vigtiga omständigheter 
under resan.

Om ibland salongspassagerarne befunnits
någon mansperson af yngre och ogift slag, så hade
en sådan förmodligen haft tid att tycka synd om
den stackars personen på fördäcket, som blifvit
skild ifrån sin moster; åtminstone hade han
utgrundat huru hon såg ut, och frågat hennes namn.

Denna gång egde ibland det ”bättre” folket
på Yngve Frey ingen dylik mansperson rum. Men
ibland fördäckspassagerarne befann sig en lång
och vacker Underofficerare — ja, utan förbehåll
sagdt, en Sergeant — som, antingen af
penningförhinder eller andra orsaker, på denna resa icke
frågat efter att vara bättre än däckpassabel. Hygglig 
och städad, samtalade han dock med en och 
annan af salongsfamiljernas medlemmar. Han
afvisades icke af dem: ty hans mustascher voro
mörka, upphöjda och nästan sköna; hans tschakot nätt
nog för att icke misshaga fruarna; och en viss
manlighet i väsendet gjorde, att de eljest förnäme
och stele herrar-fäderne tilläto sig gå in i samtal 
med en person, som tycktes medföra ett tyst
löfte om att ej stanna inom underofficersgraden,
utan med tiden beträda, om ej en kaptens eller
majors, dock en löjtnants bana.

Den unge, hygglige sergeanten hade på
fördäcket varseblifvit henne, som skilts ifrån sin
moster, och det väckte hans uppmärksamhet, att hon
vid afresan stått i en liten nätt fruntimmershatt
af hvit kambrick, men efter en stund låtit hatten
försvinna af hufvudet, visande sig i stället nu med
en silkesschalett öfver hjessan, såsom ”jungfrur”
bruka. Frågades alltså: var denna passagererska
mamsell eller jungfru? och, i hvilketdera fallet,
huru kom det sig, att hon bytt om hufvudbonad?

Sergeanten, intresserad för henne genom hennes 
första missöde, började allt mer och mer hålla
sig på fördäcket — dit han också rättvist hörde
— och öfvergaf allt mer och mer samtalet med
salongsnoblessen. Mig förefaller, sade han till sig
sjelf, att denna vackra flicka är mamsell — ifrån
någon landsort troligen — och befinner sig på
väg att fara hem, åtföljd och skyddad af en äldre
slägting, men som af sin kaffekopp hindrades att
i tid nedhinna till ångbåten. Då detta mötte,
bortlägger flickan hastigt utseendet af mamsell,
genom hattens aftagande, så att hon må undvika det
oskickliga i att resa utan beskydd; och med
schalettens påsättande gör hon sig i stället till
jungfru, i likhet med de öfriga 4 à 5 jungfrurna här
framme på fördäcket, hvarefter hon som sådan kan
resa fram, hela Mälaren åtminstone, utan förtal,
fast utan moster.

Grundligt tänkt eller icke, fäste sig likväl
sergeanten vid detta lilla uppträde. Det förekom
honom alltid oafgjordt, om flickan vore bättre
eller sämre folk i sig sjelf; hon var emellertid
ganska nätt och snygg i sin mörkblå kapott. Den
stora silkesduk af fint, ljusrödt, nära hvitt
sidentyg, med några smala, gröna ränder här och der,
hvilken hon knutit under hakan, och öfver sin
kam i nacken smakfullt ordnat till huckle — 
eller, som det fordom kunde hafva hetat, <i>slöja</i> — 
behagade sergeanten, och kom honom icke att
längta tillbaks efter kambrickshatten. Han gick
ned till kaptenen för att hemta upplysning om
hennes namn. Efter en stunds ögnande på passagerarlistan, 
befans hon heta Sara Videbeck och vara
glasmästardotter ifrån Lidköping. En ovanligt 
omständlig underrättelse på en ångbåtspassagerarelista! 
Men den kom sig deraf, att hon hade pass
med sig — som annars ångbåtsresande sällan
medföra — och att hon egt ordningssinne nog, att åt
kaptenen under resan aflemna sitt pass, till all
möjlig säkerhets vinnande för sin person.

Sergeanten satt i många tankar nere i
matsalongen — märk matsalongen! det är den, dit
äfven fördäckspassagerare, åtminstone de af
tillräckligt mod och hurtigt utseende, få intränga vid
matstunderne. Det var nu ungefär frukosttid;
eller kunde lätt bli det, ifall man reqvirerade en
portion. Sergeanten tänkte så här: En
glasmästardotter ifrån Lidköping — det är en småstad,
långt, långt bort ifrån Stockholm. En mamsell?
på sätt och vis, ja. En borgardotter, dock af
ringaste borgarklass. Ett intagande och märkvärdigt 
<i>mellanting!</i> Landtflicka icke, bondflicka alls
icke — men icke heller rigtigt af bättre klass.
Hvad skall en sådan egentligen anses för? hvad
kallas? Det är någonting outgrundligt i denna
mellansort. Låt se — tag hit en biffstek!

Frukosten utgjorde en skicklig paus i
sergeantens irrande och outredda tankegångar. När
biffsteken slutats, fortfor han för sig sjelf:
Minsann, för tusan fan, det är just som jag. Hvad
är par exemple jag för en? Icke soldat. Icke 
officer. Icke sämre folk, och icke rigtigt bättre
heller. Låt mig se — djefvulen — tag hit porter!

Efter portern steg sergeanten upp, strök sina
mustacher i krokar, spottade djupt in i venstra
salongshörnet, och betalade sin frukost. Hm! tänkte
han, Sara Vid— Vid— har ingenting ätit på
morgonen. Jag har lust gå upp på däck och märka 
till, om hon kan talas vid, eller bjudas? om
hon par exemple kan dricka? — Sergeantens
tankegångar (nu som förut litet irrande) slöto sig
icke heller denna gång, utan upplöstes i en paus.
Stöflarne besågos och funnos blanka, tschakot’en
renborstad och galant. Med två elastiska skutt
uppför trappstegen var den unga, ”slanka” krigaren 
snart åter på däck, såg sig om, och tog sigte
på fartygets förstäf.

Det första hans ögon der föllo på, var en
samling dalkullor, stående framför de förut
omtalade 4 à 5 jungfrurna (bland hvilka ett chairt
hufvud också höll sig), samt slutligen ett par
beckiga machinister. Sergeanten nalkades. Han hörde
dalkullorna utbjuda tagelringar, svarta, hvita,
gröna, röda, med namn och minnesord konstigt
inlindade. De ville att jungfrurna skulle köpa, men
jungfrurna voro barska och prutade. Henne, med chaira
hucklet, hörde sergeanten icke just pruta, men han
såg henne med mycken noggrannhet välja ibland
tagelringarne, och slutligen fästa sig vid en slät,
svart och hvit, utan all inskrift. Dalkullan sade
sitt pris, 6 skilling. Det chaira hufvudet nickade
bifall, hvarpå en liten börs — en pung, stickad
af grönt silke — upptogs ur kapotten, och ett
silfvermynt visade sig inne i handen, liggande helt
nätt ofvanpå handsken, couleur de lilas.
Silfvermyntet var af Sveriges minsta sort — 12 sk. ”Kan
du gifva mig tillbakars 6 skilling på denna härne?"
sade en angenäm röst, med en vestgöta-brytning
af det vackrare slaget, och en liten skorrning på
<i>r</i>. — Sex sk. i löst? inföll dalkullan, ach, söta
jungfru, det har jag visst inte, men köp så gerna
två ringar af mig, så går det jemt till 12 sk. Köp!
köp!

”Ne-nej men!” hördes ifrån det chaira hufvudet. 
Sergeanten, som stod bakom och blott såg
nacken, hade ej annat märke på att svaret kom
ifrån henne, än att den vackra, raka nacken litet
böjdes framåt härvid.

Sergeanten steg nu muntert fram och sade:
”tillåt, mamsell Vid— (han hejdade sig) — tillåt,
hm, att jag köper de der två tagelringarne af den
stackars dalkullan.” Han lade en 12-sk. i
dalkullans hand, och tog utan vidare omständigheter
de begge svart-och-hvita ringarne, som kullan höll
upp i luften framför jungfrurna, i hopp om 
handel. Den chaira såg litet förundrad upp på
militären. Men han, icke brydd, tog genast den 
ena ringen, som hon förut hade valt; gaf henne
den och sade: ”Var det icke denna, som mamsell
Sar— hm — var det icke just den här, som
behagades? var så god, tag och behåll den. Jag sjelf
behåller den andra.”

Flickan såg på honom med — som han tyckte 
— ganska vackra ögon. Ringen, som han sträckte
henne, tog hon väl i häpenheten, men då han
förmodade hon skulle sätta den på fingret, som hon
sjelf ärnat den åt, märkte han, att hon i stället,
utan att säga ett ord, drog sig sakta bort till
relingen och släppte ringen i sjön. 

”Prosit sergeant!” sade han till sig sjelf, då
han varseblef denna rörelse. ”Det vill så mycket 
säga, som att jag är ordentligt afbiten! — 
Bravo junker! hvarföre skulle jag kalla henne
mamsell, då hon anlagt huckle och ville vara okänd? 
— man kallar en sådan Du, snarare, om så skall
vara — och hvarföre bjuda en obekant flicka en
ring? — och det på ett däck! — fy, skock! Albert!”

Han gick till den motsatta relingen och
kastade den andra tagelringen, som han redan satt
på sitt eget finger äfven i sjön. Dervid spottade
han på salutkanonen, som låg här nära vid. Så
gick han ett slag öfver däcket fram till skansen, 
och när han åter nalkades fördäcket, ville det sig,
att han kom midt emot den chaira okända, som
stod och såg på machineriets rörelse.

”Ser du, sade han och höll fram sina händer, 
jag har också kastat min ring i sjön. Det
var det bästa vi kunde göra.”

Först ett skarpt mätande ifrån topp till tå,
straxt derefter likväl ett knappt märkbart, men
ganska godt leende, en fint sprittande mine, var
hennes svar. — ”Är ringen i sjön? åh då!” tillade 
hon.

Jag hoppas en gädda har redan slukat
honom, sade sergeanten.

”Min tog en stor aborre.”

När nu — återtog sergeanten och böjde
hufvudet — gäddan slukar aborren, som jag hoppas
snart sker, så komma ändock de begge ringarne
att ligga — — under samma — — hjerta! — —  
Det sista uthviskades med en öm dragning på
orden, men som alldeles misslyckades för sergeanten. 
Flickan vände sig tvert bort utan att svara,
och blandade sig med de öfriga jungfrurna.

”Prosit junker!” sade han till sig sjelf.
”Afbiten på ny stat! Och hvarför tala om hjerta? och
på däck! Men ett fägnar mig, hon misstyckte icke
att jag vågade ett du till henne. Fördenskull och
alltså, aldrig mamsell mera.”

Han gick ner i matsalongen och handlade sig
en cigarr, den han ock påtände, kom ånyo upp,
satte sig med hög och fri uppsyn på sin koffert,
drog långa rökmoln ur cigarren och såg superb ut.

Han märkte den behagliga glasmästardottern
flere gånger gå sig liknöjdt förbi, stundom
jemkande på den chaira silkesknuten under hakan, och
tummande de gentila halsduksspetsarne, som föllo
ned öfver bröstet. Hon talade lifligt med de
andra jungfrurna, och syntes högst ogenerad.

Cigarren, likt mycket annat i verlden, tog
slut. Sergeanten kastade den lilla stumpen, hvari
ännu eld satt qvar, bort ifrån sig, med afsigt att
få honom i sjön. Men stumpen var så lätt, att
den blott hann ett stycke fram på däcket, låg der
och rykte. Vips kom en fot, med den allra
nättaste blanka känga på sig, och trampade ut
honom, så att han slocknade tvert. Sergeanten
höjde sina ögon ifrån foten upp till personen, och
såg den chaira. Hennes ögonkast mötte hans.
Sergeanten skyndade upp ifrån sin koffert, gick
fram till henne med en artig bugning och sade:
”Tack, söta jungfru! min cigarr förtjente väl icke
röras af jungfruns vackra fot — men —”

En kall och afvisande mine var svaret, hon
vände honom ryggen och gick.

”Så må fan ta henne” — med den tanken 
hoppade sergeanten rodnande och förstämd ned
utför trappan till matsalongen. Här kröp han in
i det mörkaste hörn, passande för sömn eller
betrakselser. Anfäkta, Albert! tänkte han, och strök
luggen ur pannan. Jag kallade henne jungfru
— det fördrog hon lika litet som då jag förut
skällde henne för mamsell — Rackartyg!

Han var icke ensam i salongen, och talade
derföre hvarken högt eller halfhögt. För att dock
hastigt visa både sig sjelf och de öfriga sitt mod,
ropade han strängt och barskt till mamsellen vid
luckan: smörgås med salt kött på! och det genast!

Skänkjungfrun kom fram med det begärda
på en bricka. ”Drag åt helvete med sina smörgåsar! 
har jag icke begärt en på franskt bröd!”

Lydig och beskedlig gick hon med brickan
tillbaks och afsatte sina knäckebrödssmörgåsar vid
skänken.

”Ett glas haut-brion, mamsell! och låt mig
vänta mindre!”

Glaset slogs uti och sattes på brickan, jemte
en ny smörgås på ett helt franskt bröd.

”Är jag gjord att gapa öfver ett helt bröd,
tror hon? I Stockholm har man det vettet att
klyfva franska bröd, och breda smör på hvardera
halfvan!”

Skänkjungfrun gick åter tillbaks, tog en knif
och började klyfva smörgåsen.

”Jag ber — satans — var så god och tag ett
nytt franskt bröd, klyf det, och bred smöret på
hvardera insidan, var så god. Der sitter ju smör
ren på utsidan? Tag ett nytt bröd! Hvad man får
vänta! Anfäkta — kasta bort alltihop, jag är icke
hungrig.”

Mamsellen vid skänken mumlade litet hvasst
om förnäma resande. Detta tyckte sergeanten icke
alldeles illa om, gick fram och betalade smörgåsarne. 
Jag har beställt dem, sade han, se här pengar.

”Man är orolig i magen — jaja men!” yttrades 
af en svartklädd passagerare. Sergeanten vände 
sig om, såg kragar, och igenkände det bleka,
men skinande ansigtet med de begge ljusblå, trinda 
fågelögonen på kyrkoherden i Ulricehamn.

Aha, ödmjuka tjenare! det är ju herr kyrkoherden 
Sund— stadd utan tvifvel på nedresa?

Jaja men.

Jag far ock till Vestergötland, men det
betyder icke hem för mig, utan bort, sade sergeanten, 
och grep mekaniskt sin stora, klandrade, men
betalade smörgås på hela brödet, gapande öfver
densamma hurtigt.

Så går det, sade kyrkoherden, den ene reser
upp, den andre neder. Jag skall till Ulricehamn.

Ja, och — (sergeanten tömde sitt haut-brionsglas, 
som stått och väntat på brickan).

Så länge en har helsan är det helsosamt att
så der fara fram och åter, anmärkte kyrkoherden.

Åh, det går, ja — (sergeanten sväljde nu det
sista af sin beställning).

Lemnar herr sergeanten Stockholm på lång tid?

Jag har tre månaders permission. Får jag
lof att bjuda ett glas, herr kyrkoherde? hvad
befalls? porter? eller portvin?

Jaja men, magen är orolig på Mälaren. Om
det så skulle vara, posito portvin! eller porter!

Sergeanten befallde fram beggedera, och
kyrkoherden, ur stånd att kunna afgöra företrädet,
drack ur begge två; slutande med den varmaste
och gästfriaste inbjudning till den unga militären,
att påhelsa Ulricehamn och Timmelhed, för att taga
sin skada igen.

Sergeanten bugade sig, betalade vinet, och
sprang ånyo upp på däck med muntrade sinnen.

När han såg sig om på kusterna, förbi hvilka
ångbåten strök, märkte han den nu vara nära att
anlöpa Strengnäs. Den stora domkyrkan synes
för segelfarare redan på långt håll, och dess
majestätiska torn beherrskar Sörmlandsnejderna vidt
och bredt. Först då man kommer närmare,
upptäcker man en skara små röda trädhus,
osymmetriskt hopgyttrade under kyrkan, och endast det
rödrutiga gymnasii- och skolhuset till venster gör
genom sin höjd ett afbrott ifrån de öfriga
liderformiga rucklen. När man slutligen anländer till
den gamla söndriga bron, och stannar, så säger
man till sig sjelf: ”detta är Strengnäs.”

Passagerare, som titta upp ifrån landningsbryggan, 
hafva icke en hamn, en plats framför 
sig, ej heller en reel gata, utan en backe;
och de flesta husen äro oartiga nog att vända
gaflarna åt en. Icke dessmindre, och emedan
ångbåten dröjer en halftimme, går man i land. Man
mötes väl icke här, som i Södertelje, af kringlor;
dock, om man klifver försigtigt, då man sätter
sin fot på bryggan, ser sig före och icke stiger
ner sig i hålen mellan de murkna plankorna, så
kan man med lifvet komma upp till staden.

Detta var hvad som inträffade med sergeanten 
och med en till. Då han nemligen stod på
fördäck och såg landgången utläggas, märkte han
ett litet stycke ifrån sig det chaira hufvudet med
tindrande ögon se upp emot den lilla staden.
Hastigt rann honom sjelf frimodighet in — han
beslöt undvika alla de der farliga orden jungfru,
mamsell, och öfverhufvud hvarje titel.

”Ett ord!” — sade han, vändande sig otvunget 
till henne — ”ett ord! vi gå i land — kom!
här på ångbåten är nu bråksamt, de skola langa
in ved och hafva annat krångel för sig. Nere i
matsalongen är ock ruskigt — det är obehagligt
att äta der, för — jag vet häruppe i Strengnäs
ett mycket hyggligt och bra ställe — frukost tycker 
jag skulle kunna smaka nu efter en så lång
fasta?”

Hon lät honom utan omständigheter taga sig
under armen; gick öfver landgången, slöt sig nära
till honom på den äfventyrliga bron; och — nu
stodo de i Strengnäs.

”Hvad jag tycker om den här lilla staden,”
sade hon otvunget och kastade omkring sig glada
blickar — ”det är helt annat än Stockholm!”

När man kommer närmare in, är det verkligen 
rätt hyggligt, genmälte sergeanten.

”Se — se — fortfor hon — ach — jag andas
— men — åja — jojo — Lidköping är ändå
vackrare! — kom — låt oss gå hitåt; se det der
huset i gränden med hvita luckorna!”

Den unga militären, förljust öfver att i hast
och nästan emot förmodan höra sin bekantskap
vara en språksam menniska, började sjelf finna
Strengnäs ganska trefligt. I sjelfva verket är det
så också. Allt är utan anspråk. Man kommer
upp ifrån sjön och beträder idel krokiga, smala
gränder eller gator, som slingra sig öfver backar.

Den sturska rakheten synes icke till i detta
samhälle. De små husen äro gamla, vänliga; och
man finner dem snart icke blott hafva gaflar, utan
äfven långsidor med täcka fönster på, och till och
med portar, der man känner sig hågad att stiga
in. Här är icke tecken till förnämt, hvarken af
den högadliga riddarhus-sorten, ej heller af det
penningadliga hos ett rikt och stolt borgerskap,
ej heller det ur-förnäma, som finnes hos den
sjelfständiga delen af bondeståndet och visar sig i dess
sätt att vara — nej, här ses allenast det medborgerliga 
af anspråkslösaste slag. Man tror alla husen 
tillhöra skutskeppare, glasmästare, borstbindare, 
fiskare.

Klart är, att härmed förstås allenast det
Strengnäs, som möter den från sjön uppstigande
passageraren, och omgifver honom innan han kommer
så långt som till domkyrkans upphöjda, trädbevuxna 
kulle, i hvars grannskap biskopshuset och
ett par hus till antyda en högre verld. Men
sergeanten, med sin glasmästarflicka under armen,
hade ännu icke gått åt höjderna. De hade icke en
gång gått till torget. De hade, till följd af
hennes utrop om det lilla huset med hvita luckorna,
stannat i den märkvärdiga Strengnäs-labyrint af
små krokiga gator och hus, som befinner sig emellan 
sjöstranden och torget. Här förde han sitt
sällskap in på en gård, hvarest en hög trappa med
målade ledstänger ledde upp till sjelfva husets
ingång, liksom det blott bestått af en öfre våning,
och ingen inunder. Flickan andades som i sitt
eget hem; ehuru hon ofta tillade, att Lidköping
var ännu vackrare.

De gingo in öfver farstuqvisten och kommo
i ett stort, välskuradt rum med skänk uti. Det
var således ett slags värdshus, begrep Sara
Videbeck. Sergeanten gick fram till en snygg och
gladlynt person, som innanför disken torkade
tallrickar. Låt oss få ett af smårummen här — det
der till höger — eller det der till venster — 
likagodt — och frukost. — Hvad fins?

Hallon och grädda.

Något stadigare?

Stekta morkullor — färsk lax — 

Låt så vara; men låt det gå fort. Och — 
(hviskade sergeanten, i det han förde in sin
bekantskap i det venstra smårummet, men i dörren
fortfor att tala till menniskan med tallrickarne) — 
ett par glas körsbärsvin!

När de begge trädt in i det lilla rummet, och
för treflighetens skull — i fall flere skulle
inkomma i salstugan — stängt dörren; tog Sara Videbeck 
af sig silkesschaletten och visade ett hufvud,
prydt med mörkbrunt, glänsande hår, väl benadt,
utan löslockar vid tinningarne (sergeanten påminde
sig, att de försvunno medsamma som kambrickshatten), 
men ett par egna likväl, och ganska nätta,
sittande bakom hvardera örat. Äfven handskarne
— couleur de lilas — afdrog hon, och blottade
tvenne små hvita, fylliga händer, som aldrig tycktes
hafva sysselsatt sig med groft arbete; men kunde
tåla den anmärkningen att vara litet breda,
försedda med fingrar, som, ehuru innerligt behagliga
och prydda med små gropar upptill i lederna,
dock voro en smula tjocka af sig. Att dessa fingrar 
aldrig spelat luta, rört tangenter, fört penslar,
eller vändt om blad i fina böcker (hvartill
fordras smala, smidiga fingerändar), det tog sergeanten 
för afgjordt; ännu säkrare var, att de aldrig
fört spaden, mockat, bultat kok eller dylikt;
deremot lemnade han osagdt, huruvida de icke i sina
dar knådat kitt, ty kitt gör hvitt och mjukt skinn.
Så pass om händerna. Personen i öfrigt var
annars alls icke kort eller trind, utan ganska smal
och snarare litet långväxt.

Flickan satt icke förlägen på tu man hand
med sin sergeant. Hon bröt af en liten lavendelqvist 
ur en kruka i fönstret, gnuggade emellan
händerna, och luktade sedan på sina finger med
välbehag. Sergeanten, för att ej vara sysslolös,
bröt af ett blad geranium och gjorde dermed för
sin del på samma sätt.

”Ett vackert och just ett nätt rum! utbröt hon.
Ja, och se en så galant dragkista? Är det valnöt,
tro, eller ek? nej, det är visst poleradt päronträd
— kan det vara apel?”

Sergeanten, som aldrig varit hemmastadd i
snickarverkstäder, kunde häruppe icke gifva besked.
Men i stället vände han sig till ett annat föremål 
och utbrast: Minsann! bred, förgylld ram
kring spegeln! men det är nu aflagdt — bör vara
mahognyram.

"Mahognyram? Åh då! jag vet hvad som är
bättre — alt göra sjelfva ramen kring spegeln af
glas med! af smalt klart kronglas, strimlor, som
bli öfver sedan man skurit rutorna. Sådant sätter
man ihop till hela ramar, och lägger måladt
papper under — det blir vackra ramar. Se då så
är det så, att man speglar sig i sjelfva spegeln,
men på ramen ser man för sitt nöje skull, och
man kan lägga hvad sorts papper man vill inunder; 
det kan bli rigtigt täckt. Har — har — har
— icke sett det?”

Hon kom härvid i litet bryderi hvad hon skulle
kalla honom. Men just nu inkom det beställda:
en mjellhvit, ehuru icke fin servet lades på
bordet, och derofvanpå sattes nytorkade tallrickar.

Men tänk, om de resa ifrån oss med ångbåten?

Å nej, svarade sergeanten. Dessförinnan skall
skjutas signal; och sedan skottet afbrunnit, hinna
vi alltid ned till stranden.

Hon, som inburit anrättningen, var nu åter
utgången, och dörren stängd. Sergeanten tog sitt
glas körsbärsvin i hand och sade: skål på resan!

Sara Videbeck tog utan omständigheter det
andra glaset, klingade med sin värd, nickade
fryntligt och sade: skål!

Ett ord, så godt som två, innan vi dricka,
inföll sergeanten. Det är hinderligt och förargligt
att icke veta hvad man skall kalla hvarann — och
sedan så — jag vill aldrig göra någon ledsen,
ond, eller stött — och — par exemple skulle vi
icke kunna kalla hvarann — par exemple <i>du</i> — 
så länge vi äta åtminstone — eller — 

”Du — ja det är så sagdt” — med dessa ord
klingade hon ännu en gång, saken var uppgjord,
och körsbärsvinet dracks.

Sergeanten blef som en ny menniska, sedan
denna sten fallit ifrån hans bröst; han steg omkring
i rummet, blef dubbelt otvungen, glad och
förekommande. Men den vackra glasmästardottern
deremot undergick ej ringaste förändring. Hon satt
vid bordet, åt och tog för sig, visserligen på ett 
behagligt sätt, men någon högre grace syntes icke
mycket i dessa åtbörder. Hon kallade sin nya
bekante Du i hvart fjerde ord, utan allt hinder
ifrån något slags blyghet eller förnämhet. Hon
syntes oändligt hemmastadd.

Sergeanten, som, åtminstone i afseende på
fasonerna, kände sig öfverlägsen, var af denna
känsla desto lyckligare, och sade: bästa Sara, litet
mer hallon? den här grädden är ju rätt god?

Präktig! tack! jag mins der nere vid Lunds
brunn i fjolsomras — 

Han gick ut och beställde mera hallon.

I detta ögonblick smällde signalskottet från
ångbåten.

Se så! sade hon, steg upp och satte
handskarne på sig. Gif hallonen återbud!

Bästa Sara, sitt! hallonen komma straxt, nog
hinna vi dit ner till stranden — 

Ne-nej! precis är bäst att vara. Fråga hvad
det kostar? tillade hon, satte schaletten på sig,
och drog upp en näsduk, hvarur börs-ändan
framstack.

Hvad? inföll sergeanten.

Fort — fort! Hon gick nu sjelf förbi
honom fram till disken i salstugan, och frågade hvad
anrättningen kostat.


1 R:dr 24 sk.

Här, kära mamsell! (hon upptog ur sin gröna 
silkespung) är 36 sk. för min räkning — det
gör hälften — adjö, jungfru! nickade hon derefter
åt uppasserskan, som inburit.

Nicken, både åt <i>mamsellen</i> och <i>jungfrun</i>, var
vänlig, men af det öfverlägsna slaget, och tycktes
innebära att hon icke synnerligen efterfrågade
någondera sorten.

Sergeanten å sin sida bleknade, och ville
framstamma, att det var han som hade bjudit, och
han skulle prompt betala. Men Sara Videbeck
var redan i dörren, tiden tvang; han erlade sina
36 sk., bet sig i läpparne af förargelse och gick
ut efter.

Då de kommit på farstubron och skulle stiga
utför den långa trappan, gjorde hon en liten
rörelse på armbogen, hvaraf kunde slutas, att
sergeanten borde taga henne under armen. Det han
också gjorde.

Tack, du! som förde mig till detta hyggliga
ställe, yttrade hon halfhögt med den vackraste röst,
och rörde hans hand med sin, liksom till en sakta
klappning.

Intet att tacka för, menade han. Du betalade
ju sjelf! tillade han tyst inom sig.

Jo, du skall hafva mycken tack: jag var rätt
hungrig. Beskedligt och nätt folk är det här
hvart man vänder sig — och den här staden
heter Strengnäs?

Ja. Jag skulle så gerna vilja föra dig upp
till domkyrkan att bese de större delarne af
staden; der har man vackra skuggrika träd att
spatsera under.

Åh lappri — nej! vi måste ner till ångbåten. 
De vänta redan.

Under det de nu med muntra steg hoppade
utföre trappan, och sedan genom de korsande
gränderne gingo ned till stranden, vinkade Sara med
välbehag åt alla de små knutarna, hon gick om;
och, rätt som var, yttrade hon:

Huru vet du, att jag heter Sara? Jag skulle
också vilja veta hvad du har till förnamn?

Albert, svarade sergeanten.

Alber — låt mig se — ja — det är rigtigt
— det har jag läst i almnackan, eller hur? Jo, så
döptes också snickarålderman Ahlgrens son, som
jag stod fadder åt i fjolsomras. Han är en rar
gosse, blank i ögonen som emalj.

Du är ju hemma i Lidköping? och reser
förmodligen dit nu? tillät sig sergeanten att fråga.

Försigtigt! klif försigtigt! sade hon, ty de
voro just nu på den bräckliga bron. Men utan 
fara kommo de in öfver landgången och befunno
sig ånyo i ångbåtens verld. Man kom ifrån land,
hjulen började hvälfva sig omkring; rökmoln och
ett doft dån utgjorde den simmande drakens
afsked till Strengnäs.

Sergeanten hade bestämdt satt sig i sinnet, att
han skulle visa sin bekantskap en artighet. Han
gick derföre ned i matsalongen och begärde ett
skålpund konfekt. Fans aldrig till salu på
ångbåtar. Så för fan! fins här då appelsiner? det
tycker jag ligger der framme i korgen. — Ja. — 
Godt, gif mig fyra.

Då han kom med sin frukt i handen, fann
han däcket på följande sätt upptaget och ordnadt.
Största delen af det bättre folket — herrarne, fruarne 
och barnen — hade gått ner i salongen:
några par suto väl på akterdäcket, men icke just i
lifligt samtal, fast icke heller alldeles sofvande,
dock i full ouppmärksamhet på allt hvad dem
sjelfve omgaf. Dalkullorna, längst fram vid förstäfven, 
hade nedlutat sig öfver de ringlagde trossarne
och slumrade. De 4 à 5 förut omtalade jungfrurna 
hade samlats med ryggarne emot ett till hälften 
uppveckladt segel. Kaptenen var förmodligen
i sin hytt; han sågs icke på däck. Machinisterne
gingo på i ergastulum. ”Hvar är då min chaira?”
frågade sig sergeanten.


Han upptäckte henne slutligen sittande på en
liten grönmålad spjälsoffa, som stod vid relingen
i nischen bakom ena hjulöfverbyggnaden. Sergeanten 
fann en så afskild plats ganska angenäm, gick
dit med sina appelsiner, satte sig bredvid henne
och bjöd.

Hon nickade ett godt bifall, och tog upp sin
börs.

Så för millioner hundra djeflar och sjutton
granater! tänkte sergeanten, med blodet uppstigande 
i ansigtet: hon måtte väl icke nu bums och
kontant vilja betala mig för appelsinerna?

Så illa blef det heller icke; hon upptog ur
sin virkade penningpung en knif med pläterskaft,
och afskalade med den en appelsin, som hon
artigt räckte åt Albert. Sedan afskalade hon en åt
sig, skar i sex delar och började låta sig väl smaka.

Tack, bästa Sara, sade Albert och emottog
sin appelsin. Derpå begärde han och fick låna
hennes knif till sönderstyckande af sin frukt. Han
besåg knifven med en viss undran; den var
utmärkt trubbig, ja alldeles rund i spetsen, utan att
dock likna en bordsknif. I öfrigt var den ny och
temligen hvass på ena sidan; han brydde sig ej
vidare derom, utan sade efter en liten stund: nu,
Sara, måste vi bli närmare bekanta, och du skall
säga mig hur nära slägt du är med din moster,
hon der, som — 

Icke kom med i morse? det blir ej svårt att
säga, kan jag tro, hur pass nära jag är slägt
med min moster.

Ja visst, men — 

Ja, jag är rätt ledsen att hon icke hann med,
stackars moster Ulla: hon har nu fått lof att taga
sig egen skjuts, eller fara på Götheborgs-diligensen, 
och man får se hvarest vi kunna sammanträffa 
på vägen, om det alls sker. Kanske dröjer 
hon nu qvar i Stockholm, då det gick så der
tvärt för henne vid sjelfva utloppet. Jag har en
annan moster till, skall du veta, en ogift, heter
Gustava; hon bor i Lidköping och ser om min
sjuka mor, medan jag är bortrest. Men den här
moster Ulla har länge varit Stockholmsbo, och hon
skulle nu bara resa åt hemorten med mig för att
litet ruska på sig; och det var dumt att hon skulle
försöla sig, men det gör hon ofta, stackars moster
Ulla. Jag var också ledsen för min egen
räkning; det är alltid godt att hafva en moster,
eller så, med sig när man färdas. Men jag var
säker, det skulle icke slå felt att träffa någon
resande ändå på vägen, som — ät sjelf, Albert! icke
äter jag ensam upp alla de här — 

Tack, sade han, glad att äfven få yttra ett
ord. Färdas du ofta till Stockholm? Det är minsann 
en lång väg emellan Stockholm och Lidköping?

Jag har aldrig varit till Stockholm förr. Jag
behöfde dit nu, för att falka på olja och diamanter, 
och bese det nyaste modet.

Sergeanten såg undrande på flickan, och teg.
Olja? tänkte han. Jag måste helt och hållet
hafva misstagit mig om hennes beskaffenhet. Hm.
Det nyaste modet? Han mätte hennes figur från
topp till tå — den var minsann också rätt
elegant, nemligen i sitt slag. Slutligen yttrade han
halfhögt: diamanter?

Ja, just diamanter, min herre! ha — ha — du
tror kanske att flinta duger? Ne-nej men. Att slå
eld med, liksom i ett gevärslås, det går flinta an
till. Men se, den som vill skära glas, måste hafva 
diamant!

Hennes ögon öppnade sig och glimmade vid dessa 
ord liksom af en medfödd, hög sjelfkänsla. Hon
syntes nästan stolt: ehuru stolthet aldrig annars
visade sig i hennes skick, utom vid de tillfällen, då
hon vände en ryggen. Också sjönk hon genast ned
till förtrolighet igen, då hon märkte Albert vara
på vägen att i häpenheten tappa appelsinen. Hon
tillade: vi hafva alltid tagit kritan från Götheborg
annars, och kunde hafva gjort så med oljan ock;
men min mor fick bref om, att den skulle fås för
12 sk. bättre per kanna i Stockholm, och så roade
det mig att fara hitupp och höra efter, då jag
hade en moster häruppe förut att bo hos. Men
det nya modet, som de talade så vidt om i
Lidköping, huru de nu uppe i Stockholm skulle 
hafva hittat på att färga glas till kyrkfönster, det
bryr jag mig icke om. Icke har jag sett sådant
i Stockholm; jag besökte med flit alla kyrkorna i
den staden, och det var icke lätt arbete, ty de
voro odrägeligt många, men der fans icke färgadt
glas i en enda. Jag vet icke hvar den osanningen 
är kommen ifrån, om ej ifrån Upsala, der en
assessor lär skola måla fönstren i ett altarchor.
Jag ville eljest lära mig det, ty vi hafva många
beställningar af kyrkfönster både till — ja — och
ända ned emot Skara. Ty i Skara fins ingen
menniska, som kan handtera glas, och jag viste det
skulle bli en stor och artig förtjenst, om vi kunde
färga glas på verkstaden. Vi skulle då vara de
enda, så nära, som hade makt med det nya modet, och
de skulle taga af oss, så fort något spräcktes i
kyrkorna. Men likomdet; jag hör, att det modet
brukas ingenstans, och då är det ock ingenting värdt.
Diamanter fick jag rara, så jag är ganska nöjd
med resan; och olja se’n — 

Men hvartill i Guds namn brukar du så mycken 
olja?


Till kitt, vet jag! hvartill skulle väl olja här
i lifvet annars vara?

Men hvarför reser icke din far sjelf i så
vigtiga och långväga affärer?

Åh min Gud! han är död för tio år sedan.

Det var en annan sak — 

Och min mor, stackare, har stått för
verkstaden sedan, med rättigheter som enka, förstås;
men hon har på hela tu åren legat till sängs
jemt, så jag kan säga, att det är jag som ensam
stått före.

Men säg mig, vackra Sara, hur gammal är
du då? ifall jag törs fråga — 

Tjugufyra år och litet till.

Hvad? är det möjligt? jag tog dig för aderton
år. Sådana kinder — denna hy — 

Ja, samma kinder hade jag vid aderton år.
Man säger, att fiskalsdöttrar; mamseller och
fröknar gifva sig ut för yngre än de äro, såsom jag
hörde de brukade vid Lunds brunn; men jag finner
föga heder uti, att se gammal ut vid ett ungt
åratal. Då håller jag vida bättre, att göra tvertom.
Huru pass till åren är — om jag törs fråga?

Jag? vi äro nästan jemnåriga; jag är tjugufem år.

Och jag, som tog dig för en person om tjugu
år allenast, som ännu icke passerat graderna. Så
frankt bär du dig åt.


Graderna? ja, kära du, för att vara uppriktig, 
dem har jag icke änn passerat, och kommer
kanske aldrig så vida.

Hvad — hvad är du då för en?

Blott en underofficer.

Sådana har jag förr sett bland Skaraborgarne,
och det var hederliga karlar. Jag mins vid Lunds
brunn — der gingo dagdrifverskor till mamseller,
och låtsade dricka helsovatten för ett och annat
— då var der ock en svärm Westgötadals- och
Skaraborgs-löjtnanter, kaptener, majorare, och
dylikt som de kalla officerare, hvilka ock låtsade
må illa och talade med mamsellerna. Men såg jag
nånsin vid Lunds brunn några underofficerare, så
var det alltid reela karlar med verkliga sjukdomar, 
och som icke drucko för nöjet.

Men hvad gjorde då du vid Lunds brunn,
Sara? du, såsom frisk, hade väl blott rest dit att
njuta af den sköna naturen?

Jag var der allenast en dag, och hade min
profit af askar. Jag måste färdas dit för att se
efter ett par af våra lärpojkar, som blifvit
efterskickade att sätta i en hop rutor i brunnssalongen,
som blifvit utslagna under en besynnerlig
bollkastning, brunnsgästerna emellan, på den 4 Juli.
Man är aldrig säker för pojkarne; de slå sönder
varan; så förstå de ej heller att skära, eller 
handtera diamanten. Som det nu var ett betydligare
arbete, for jag sjelf dit, och ångrar det icke. Hvad
tycker du, Albert, jag satte i 56 smårutor, 22 af
sämre grönt glas; och hör! — 34 af skönt
taffelglas! Dessutom sålde jag tio glasaskar, sådana
som endast vi göra på verkstaden, med guldpapper
under till lister; och sex stora lanternor, som de
skola hafva att lysa sig med,, när de gå i källrarne
efter selzervatten, och spa, och kreutzervrimmel och
slikt. Som jag säger, jag såg der endast två
underofficerare, allvarsamma karlar med gikt,
Westgötadalare begge. Hur kommer det till att du kan
vara underofficer, och är en så ung menniska?

I Stockholm bruka de stundom yngre
underofficerare — i synnerhet om — ja, ser du, jag är
egentligen närmaste graden till officer — sergeant.

Schersant? nå bra, som det är. Fråga aldrig
efter att bli officer, löjtnant, och dylikt skralt
sällskap. Hvad göra de dagtjufvarne, annat än tala
strunt med mamsellerna om dagarne, och om
qvällarne med jungfrurna. Skräp! krås och kragar,
tomma magar.

Paus.

Militären satt småskrämd vid åhörandet af sin
öppenhjertiga väns talförmåga och dristiga utflygter. 
Han viste med sig sjelf, att han alltför gerna 
ville bli löjtnant, och hoppades vinna denna
befordran genom sin hemliga slägtskap med en
viss stor familj i hufvudstaden; han viste också, att
hans kassa för närvarande var godt nog försedd
till den slags inspektionsresa öfver vissa egendomar, 
hvartill han under sin sommarpermission blifvit 
utsänd. Han ville derföre icke lämpa på sig
de svårmodiga rimmen ”krås och kragar &c. &c.”
Men neka kunde han icke, att det der glammet
med mamseller oeh jungfrur emellanåt fallit
honom i smaken. Han blickade derföre bestört på
en Sara med så afgörande utlåtelser. Han besåg
hennes ansigte; de glada, vänliga ögonen tycktes
stå i motsägelse till hennes sista stränga tal; ja,
när han betraktade de röda, fylliga, nästan skönt
formade läpparne, med de jemna glimmande
tänderna innanföre, och en stundom framskymtande
tungspets af högrödt, fint slag — så kunde väl
den tysta frågan förlåtas en man, som han: ”har
då ingen i verlden kysst denna mun?”

Sara såg också honom i ansigtet, liksom han
henne, och slutligen frågade hon med en skär,
mild röst: hvad är det du ser så på?

Helt oförtänkt och djerfvemang svarade han:
Jag sitter och undrar, om ingen menniska nånsin
kysst den der munnen?

Ett hastigt öfvergående leende var hela hennes 
svar, och hon tittade bort öfver Mälarfjärdarne.
I hennes blick syntes härvid ej det minsta koketteri, 
eller skimmer af elakhet: men å andra sidan
icke heller något romantiskt, svärmiskt, himmelskt.
Det var ett mellanting af oförklarligt slag.
Alldeles icke fult, men också icke djupt vackert. Det
var af det slaget, hvarom man med en glad mine
brukar yttra sig: Åh, ja det går an! Det är så
der la la: — men det går an.

Uppmuntrad deraf, att hon åtminstone icke
afvisade honom, vände nacken till, eller gick sin
väg, fortfor sergeanten: Jag skulle kunna säga dig
mycket, bästa Sara, af samma slag som du sjelf
omtalat att man brukar till mamseller och jungfrur 
— jag bekänner till och med, att jag icke är
ovan vid detta tal. Men du har förklarat mig
huru du hatar det: jag vill icke en gång tala om
<i>hjerta</i>, efter jag mins förr i dag — och dessutom
tror jag, upprigtigt sagdt, ditt hjerta vara af glas
— och jag, <i>jag</i> eger ej i mitt våld den diamant,
det enda vapen, hvarmed märke skulle kunna
ristas i ett sådant — 

Skall du stanna i Arboga, dit ångbåten kommer 
i afton, Albert? — Hon frågade detta med
ett genomträngande ögonkast.

Jag? nej visst icke. Jag skall ned till Wadsbo 
härad, till vissa egendomar, och sedan kanske
änn längre in i Westergötland.


Då åka vi tillsammans — (åter ett genomträngande 
ögonkast) — så kunna vi hafva två hästar
för parvagn — och vi repartisera — och — ty
jag ser, du har icke eget åkdon med dig — bondkärror 
äro elaka att åka på, och skjutspojklymlar vid
sidan — det är icke mitt folk — de äro sällan rena.

Sergeanten sprang upp, och skulle väl hafva
slutit henne i sin famn, om de icke varit på däck.
(Hon har hjerta! tänkte han).

Sätt dig ned, Albert, så skola vi tillsammans
roa oss med att räkna ut skjutspengarna. Hjelp
mig om jag tar felt; mitt största nöje är att
addera i hufvudet. Få nu se — första hållet, ifrån
Arboga räknadt, är ju till Fellingsbro?

Sergeanten satte sig ned vid hennes sida,
munter och upprymd, som om han nyss vunnit en
fullmagt. Hon var också i detta ögonblick, tyckte
han, så strålande, eller rättare, så ljuft vacker, som
en flicka — i hans smak — nånsin kunde bli.
Allt var så förnuftigt och klokt, och ändock så
intagande.

Nå, svarar du mig icke? sade hon, och slog
honom helt lätt på handen med sin ena couleur
de lilas handske, som hon försigtigtvis aftagit
redan då hon skalade appelsinen.

Till Fellingsbro går vägen, alldeles rigtigt,
och derifrån till Glanshammar.


Så Wretstorp — 

Nej fan. Vi måste genom Örebro och Kumla
först.

Och så Wretstorp, det är säkert. Derpå Hofva, 
och så äro vi hemma.

Hvad? är du hemma i Hofva?

Jag är hemma i Westergötland; och så fort
jag satt min fot på marken vid Hofva, så är jag
straxt hemma. — Härvid utsträckte Sara sin ena
lilla fot, och nedsatte den helt bestämdt och
vestgötiskt på däcket.

Albert fick nu nytt tillfälle att beundra den
välgjorda vackra kängan. Är det der Lidköpingsarbete? 
sade han.

Hvad för slag?

Jag menar, om de hafva så bra skomakare i
Lidköping, att — 

Det är en ståtlig, ja en rar stad! har du då
aldrig varit i Lidköping? — skomakare? — åh
då! vi hafva skräddare, finsmeder, grofsmeder,
schatullmakare, grofsnickare, vi ha allting. Äfven
handlande, och en rik källarmästare vid torget;
fast det håller jag för illa, ty sådane lefva på
andras förderf och onödiga utgifter; men handtverkaren 
gör det som duger och blir qvar i verlden.
Hvart tar källarmästarens varor vägen? Han är
kommissionär för Götheborgsdiligensen, och håller en
stor, stor balsal, der officerare med mamseller och
fröknar hålla assemblé. Det är också hvad den
källarmästarn lefver af; vore folk folk, så fick han
flytta ur Lidköping snart nog, och draga dädan.
Det är en orimmeligt stor danssal, Albert, 8 fönsterlufter 
i längden, om jag mins, 24 rutor i hvar luft — 

Är då du, Sara, icke alls road af att dansa?

När jag har sett efter verkstaden och slutat
af, och kommer ensam för mig sjelf, då händer
det, att jag dansar ibland, men det är utan fiol.

Det var en äkta ordentlig vestgötska! tänkte
sergeanten; men hon såg så oändligt mild, så
nästan rörande ut i denna stund, att han teg.
Litet derefter tillade han: Att din mor är så sjuk?
tänk om hon är död, Sara, när vi komma — när
du kommer dit ned?

Ja, Gud väles det, stackare. Hon har ingen
rätt glädje haft i lifvet. Ångest och sorg jemt,
och nu till sluts bara idelig sjukdom. Det är
icke mycket bra, Albert.

Du talar alltför bedröfligt. Men om hon lägger 
sig att dö, hur går det då med din verkstad?

Ja, då är det slut med rättigheterna; och jag
kan inga få af magistraten, det vet jag; men jag
har nog tänkt ut det ändå.

Så?

Åh ja, det kan jag nog berätta, fortfor hon,
smög sig ännu litet närmare Albert på spjälsoffan, 
och såg sig om, liksom fruktande att någon
obefogad skulle höra hennes hemligheter. Då däcket 
likväl, såsom förut nämnts, åt detta håll var
rent från folk, vände hon sig åter till honom, såg
högst förtrolig och klok ut, samt viftade med sin
lilla handske i luften, stundom slående hans arm
lindrigt med den.

Jag har utfunderat, huru en flicka utan föräldrar 
och syskon, som jag, skall kunna lefva — 
lefva bra — sade hon. Jag har tillräckligt och
fulltopp redan med linne och kläder, för många
år, och sliter icke stort — hvilket en icke gör,
när en är aktsam. När nu mor dör, får jag icke
längre skära till rutor och kitta i stora hus eller
nybyggnader; det skall skråmästarn hafva. Men
det är en egen konst, vet du, som ingen kan i
Lidköping, mer än jag, ty jag har ensam utgrundat 
den, att blanda krita med olja så rigtigt i
sina dimensio— nej, proportioner — (dimensioner
säger man om sjelfva glasens vidd i längd och
bredd, men proportion säger man om rätta
tillblandningen och mängden af krita och olja
tillsammans — de begge orden brukas blott i vårt
embete, och du förstår dem icke, Albert) — nå,
nu vill jag säga, att jag utgrundat en proportion
i denna tillblandning, som ingen mer än jag vet,
och deraf blir en kitt, så stark, att ej det bittraste 
höstregn kan upplösa honom. Den skall jag
tillverka och sälja åt alla embetsmästare; ty de
måste köpa deraf både i Lidköping, Venersborg
och i Mariestad med, bara de få lära känna den.
Och de veta af den redan, ty jag har låtit mina
pojkar på sina resor utbasuna honom. Jag säljer 
hemma på min kammare.

Men, såsom ogift är du ju försvarslös, och — 

Det skall man se! Med en supig och otäck
man, som mor min stackare, då vore jag tvertom
just försvarslös och usel. Nej, minsann, jag skall
reda mig, just som jag är. Den lilla gården vid
Lidan rå vi sjelfva om. Det är ett ganska litet
trädhus, såsom ett af dem der uppe i Strengby
— Streng— hur var det — ja — 

Strengnäs.

Och när mamma dör, tillfaller gården mig.
Stackars mor! men hon lefver nog ännu ett par
år! Likväl, när hon dör, så vet jag af
borgmästaren, att jag med hus och tomt ej vidare
försvar behöfver; fast ogift. Huset rentar icke
mycket af sig; dock kan jag hyra ut ett par rum
ofvanpå; och nere på botten bor jag sjelf. Men
som jag är van att ha roligt och vara bland folk,
vill jag icke sitta för mig sjelf jemt, utan jag
ämnar öppna bod — en liten bod — med handel,
som qvinfolk får sköta, och som icke änn är lagdt
under skrå. Jag ämnar i min bod sälja askar,
fina, vackra, af glas med underlagdt kulört papper,
som jag gjort i flere år, och som landtfolket är
rasande efter i hela bygden omkring; och dessutom 
lyktor, lanternor; ja, jag har lärt mig sätta
folium på glas, och deraf skall jag göra små
speglar åt socknarna. Kanhända tar jag också in i
min bod till kommissionshandel hvarjehanda
plockgods, liksom väfnader, lärfter, näsdukar,
halsdukar, hemgjordt — blott jag aktar mig för siden,
som ligger under skrået. Det skall icke bli en
så liten rörelse, när en är hygglig mot folk vid sin
disk: och jag sitter i min bod från tio om förmiddagen 
till fem på qvällen, längre är ej värdt. Före
tio om morgonen, innan jag slår upp boddörren,
förfärdigar jag alla mina askar och glassaker. Om
qvällen blandar jag kitten åt alla embetsmästarne.
Det skall bli en god handel och ett gladt lif.

Saras ögon, mun och kinder skeno härvid.
Men sergeanten frågade: skall du då sitta så inne
hela året om, och aldrig se dig om ute, eller
andas den herrliga landtluften?

I soluppgången går jag ut mot Trufverö. Det
gör jag hvar morgon om sommaren, när det är
klart eljest.

Tru— hvad är det för slag?


Det är Trufverö, vet jag. Det är Richerts
sköna herrgård bort mot Lidköping, åt 
Mariestads-vägen till. Om bara vägen emellan staden och
herregården icke vore så hiskeligt sandig. Men
jag bryr mig icke derom, jag går den ej så ofta;
många morgnar sitter jag allrahelst hemma. Jag
har salvia och andra rosor i fönsterna; och
lavendelkrukor skall jag lägga mig till. Dessutom ser
jag Lida-ån utanför fönsterna, och skönare å fins
icke. Vill jag se mera vatten, så har jag stora
Venern att skåda, när jag från fönsterna blickar
utåt gapet vid Kollands ö — den har jag, bara jag
tittar ut som åt stadsbron till.

Och när du blir gammal, vackra Sara?

Om jag lefver till en femtio år, så tänker
jag fara på marknader med varor. Ty så länge
jag är ung, är det bättre att sitta hemma i min
lilla handelsbod.

Man går gerna in till en disk, der en så vacker 
handelsmanninna sitter och säljer, inföll han.

Men den tiden är det styggt att resa på 
marknader, fortfor hon, litet bortvänd; man råkar ut
för spektakel. Blir jag femtio år, då tänker jag
det skall vara öfverståndet; då tör deremot
handeln bli klenare hemma i boden — och jag vill
då försöka på marknader, om jag icke dessförinnan 
lagt ihop en summa, så jag kan lefva utan
bysch; det jag hoppas. Ty en kan lefva mycket
nätt, och ändå må rätt väl, så snart som — (här
sjönk hennes ansigte och uppsynen mörknade).

Nåväl, min Gud! hvad menar du?

Åh jo. Jag menar, så framt en aktar sig för
att ha en plågare, som äter upp och förskingrar
i onödan och i slarf allt hvad en med möda
och åhåga samlar. Hvad båtar då att vara
ordentlig, när plågaren är desto mer oordentlig och
frossar af den idogas arhete? Och hur kan en
arbeta med lust och fröjd, när en ingen hjertans lust
har, men ångsten sitter i halsgropen — 

Jag förstår dig icke.

Så? Hm.

För Guds skull berätta hvad du menar!

Ja, det är allt något att berätta. Jag var ute
en Michaeliqväll med min mor: det var mot
hösten och blåste, och hennes hår for kring hufvan.
I förtviflan lopp hon upp åt den stora stadsbron,
som går öfver Lidan hemma i vår stad; jag var
då femton år, och jag sprang efter. Jag tänkte
hon i sin rysliga vånda skulle hoppa ned i vattnet. 
Men när jag kom efter, hejdade hon sig, och
tog mig i famn, stannade vid broledstången, och
såg sig om. Der var ingen gångare ute. ”För din
skull vill jag låta bli det! hviskade hon — jag
vill lefva och pinas, tills du blir ännu litet större — 
men ve och förbannelse öfver den här! åtminstone
<i>den</i> skall jag bli qvitt!” — härvid såg jag fragga
af raseri, tror jag, stå kring min mors läppar — 
hon ryckte sin guldring af fingret, och kastade
honom långt bort i Lidaån.

Sergeanten bleknade, och påminte sig något
ditåt i dag morse vid ångbåtsrelingen.

Din mor lär hafva varit litet otålig i
äktenskapet? undföll honom.

Fy — fy — herre! utropade Sara med
blixtrande ögonkast, och glömde sitt du. Albert?
tillade hon dock straxt efter med mildare röst.
Tjugu gånger sparkadt sto, som tjuguförsta gången
sparkar igen, är icke otåligt. Och det är visst
och sant inför Gud (sade hon slutligen med en
knappt hörbar, men innerlig och klangfull ton)
— en var det, som ideligen påminte om, och sade
och förkunnade, att min mor skulle blifva allt
bättre — eller <i>ädlare</i> tror jag dem kalla det — 
genom denna plågan: men det var osanning. Ty
det vet jag, att hon vardt sämre år från år. Ifrån
den största ordentlighet och snygghet blef hon
till sluts osnygg, otäck och slarfvig, så jag gret
dervid. (Sara gret just nu). Ifrån att vara en from
och gudlig menniska, ville hon till sluts icke se
i psalmboken — och på sistone — ack — 

Hemta dig!


Änn i dag ligger min mor till sängs, och vet
du hvaraf? — gunåda oss! af — af fylleri! Det
är icke bra af ett fruntimmer, Albert.

Sergeanten steg upp, kände en kall svett
under sin tschakot, tog af den och svalkade sig med
näsduken. Kanske korsade sig några af hans
bästa planer i denna stund inom hans panna. Men
han var ung, och egde ej ett förstockadt hjerta.
Han tyckte synd om menniskorna; icke heller var
han tillräckligt halflärd, för att komma med den
vanliga falska frasen, ”att illa var bra”. Fattad af
bestörtning och undran, kom han likväl bort åt ett
håll, dit militärer sällan nalkas: han satte sig
förtroligt bredvid sin i hast så öppenhjertiga vän, och
frågade: säg mig upprigtigt och rätt fram, Sara,
är du hvad man brukar benämna en Läserska?

Läsare — åh då! visst ej. Sådane finnas i
Westergötland nog, mig förutan.

Men du läser ändock stundom i Skriften?

I Bibbelen <footnote>Ursäkta, att jag uttryckte detta ord så som det
uttalas af hvarje vestgöte, hvilken ej fått dess mera
bildning. </footnote>? ja.

Då känner du också Guds första stora,
allmänna bud — förlåt, det låter litet — växer
till, föröker eder och uppfyller jorden! — skall
detta bud icke uppfyllas?


Efter litet betänkande, dock utan förlägenhet,
svarade hon: det der Guds budet innehåller ju — 

Att man och qvinna skola vara tillsammans.

Men icke innehåller det budet, att en man
skall vara tillsammans med hvilken qvinna som
helst i verlden, kan jag tro; eller att en qvinna
skall tillsammans med hvilken man, som helst
blifver henne åkommen af hvarjehanda händelser
och tillstymmelser. Jag vill minnas det står, att
det der skall vara menniskan till en hjelp: det
skall väl då icke vara till ens fall? både
själens och kroppens fall. Utan, likasom man får
undvika och gå ur vägen för en stor fara, olycka och
nöd, och framför allt låta bli att umgås i ondt
och förderfligt sällskap, så bör man väl ock
undfly — 

I detsamma hördes ett starkt knakande framme
i ångbåtens förstäf, och kaptenen jemte en
machinist kommo uppspringandes. Det var dock intet
annat än en tross, som brustit, och hvarigenom det
lilla uppspända seglet kom att fladdra en smula
vårdslöst, slängande en stund hit och dit för
vinden. Man var nu kommen ut framåt ett af
Mälarens större vattendrag, Granfjärden, der det
vid öfvergången till Blacken nästan alltid drar
friskt. Genom den starkare gungningen sattes alla 
passagerarne i rörelse: däcket uppfylldes af en hop
ansigten, som man hela dagen förut ej blifvit varse,
men som nu, likt Troglodyter, uppkröpo ur deras
undre håla, salongen. Efter några minuters
fladdrande, ficks seglet in, och sattes i en ny
ställning efter vindens fordran. Allt blef bra och
lugnt igen, ehuru blåsten icke var obetydlig. Men
dessa fartyg, som gå med kraft af en inre eld,
fråga ej stort efter vind och våg, utan löpa sin
säkra bana fram antingen det blåser mot eller med,
eller, som nu, på sidan. I Granfjärden finnas
flere farliga punkter, dolda skär och blindklippor,
hvarföre många förlisningar här timat, den tiden
man seglade utan eld och ofta måste lovera. Den
skickligaste styrman såg sig då, oaktadt sin
kännedom om prickar och klippor, ur stånd att alltid 
undvika dem, emedan han ej till sin disposition, 
utom styret, egde annat än dessa stora,
vidlyftiga, tunga, af vinden kastade segel, hvilka, huru
han än vände dem, och hur han än loverade,
dock ej sällan störtade af med honom dit han icke
ville — ty en stackars styrman på en skuta är ju
icke mer än menniska? Nu, då man drifver sin
seglats med eld, går man rakt på målet, utan lov,
och nyttjar ej segel oftare än när vinden är så
att den tjenar till drift. Styrmannen måste visst
också nu känna prickar och blindskär, det
förstås; men med kunskap om dem, kan han lätt
undvika dem, om han ej är ett nöt. Den enda
stora fara vid ångsegling är att brinna upp: men
äfven häremot kan man genom pannans konstruktion 
taga sådana försigtighetsmått, att det sällan
eller aldrig inträffar.

Det gick ganska hurtigt och raskt fram, ehuru 
den naturliga följden af rörelsen på däck blef
att sergeanten och Sara afbrötos i deras samtal
rörande mensklighetens största problem. Sergeanten, 
drifven af sin raska natur, hade sprungit åstad
och nappat i seglet, ångbåtskaptenen till stort gagn
och nöje. Följden blef en brorskål dem emellan
der nere under däck i kaptenens hytt. Historien
omfar alldeles huru middagsmåltiden på fartyget
tillgick, ty derom har en däckpassagerare föga
begrepp. Han märker blott på solens sänkning mot
horizonten, och på skänkjungfruns flitiga spring
med islagna kaffekoppar, att middagen måtte vara
”passerad.” Salongsinvånarne hafva afgjort den
affären sins emellan; och när några troglodytfigurer, 
litet gladare än vanligt, eller åtminstone mindre 
fula under ögonen, vid denna tid uppträda ur
gömstället, så kan en af folket (fördäckspassagerarne) 
förstå, att herrskapet plägat sig. Det är
sant likväl, som denna berättelse äfven förut 
anmärkt, att en och annan däckman, af djerfvare
natur, kan få åtminstone nedgå i matsalongen, och
der ”hastigt och lustigt” få sig en bit och gå
upp igen. Men de qvinnor, som tillhöra folket,
hafva verkligen svårt. Huru de lefva der framme
på däck har mången gång förundrat historieskrifvaren. 
Det anses icke rätt anständigt, att de föra
mat med sig, eller föda sig sjelfva. Och af den
allmänna stora kosten, som ångbåtsköket tillagar,
få de gerna intet, då de sjelfva icke hafva bättre än
däckplats. Kanske händer att äfven bland dessa
qvinnor någon djerfvare fins, som går ned i
troglodytismens adyt och får sig en godbit, hvarmed
hon sedan uppträder i friska luften. Men det
hålles icke för modest gjordt af henne. En
välgörande historia är det nu med kaffet, som icke
är mat, men bra godt likväl kl. 4 à 5. Det kommer 
sjelf upp ifrån adyten, langadt på däck af
jungfrur, som, ifall de icke äro alltför snäsiga,
låta tala vid sig, så att äfven en stackars
däckmenniska kan få en kopp. Sara passade på och
fick sig verkligen en: hon såg också så väl och
snygg ut, att, hucklet oberäknadt, kaffebärerskorna 
gerna ville hafva räknat henne till herrskap.
Obegripligt förekom sannerligen, att icke hon,
hvars börs med silfvermynt man flere gånger 
ögnat, icke köpt sig salongsbiljett, och gjort sig till
troglodyt som en annan. Men det måste hafva
kommit af hennes kärlek till öppen luft, och af
afsmak för elak lukt eller adyter i allmänhet.

Under det hon drack sitt kaffe och beslöt att
begära en kopp till, påminde hon sig med
innerlighet, glädje och tacksamhet sergeanten Alberts
förslag att föra henne i land i den lilla trefliga
rödmålade småstugu-staden (namnet hade hon åter
bortblandat), och der hon kommit i tillfälle att
utan hank och trassel få en snygg, god anrättning, 
hvilken, med sitt namn af frukost, dock för
henne betydt middag, och gjort att, sedan nu
kaffet öfverkommit, hon kände sig mätt, lycklig och
fri. Sergeanten sjelf hade mer slukande anlag; och
liksom denna berättelse förut anmärkt, huruledes
om redan på förmiddagen ett par gånger varit
och anlitat skänken om hjelp i de svårigheter
han då utstod; så var han nu åter nere. Hans
uppkomna förtrolighet med kaptenen gjorde att
han gick upp och neder, utan all bäfvan, allt som
han ville, så ofta det påkom; och man behöfde
en enkom kännedom af hans biljett, för att veta
det han i sjelfva verket ej tillhörde herrskapet,
utan var folk. Hvad, huru, hvar och när han åt
säges icke; det förmodas blott, att han intog
middag. Han var ung och af friska behof, sådana 
som Gud skapat, men han var för ingen del
gourmand, drinkare, glupsk, otäck eller annars
troglodyt. Också han tycktes ej trifvas i adyterna;
han gick så snart kan kunde upp ifrån dem, och
måtte hafva varit en särdeles vän af den luft, som
blåste vid förstäfven; ty der höll han sig mest
och hade nu ånyo tändt sin cigarr.

Sara Videbeck såg om sina saker, och dem
hade hon i kappsäckar, äfven på fördäcket. En
lär hon i synnerhet hafva varit rädd om. Ty vid
ett tillfälle, då ingen annan person stod der längst
framme, passade hon på, klappade cigarr-rökaren
förtroligt på armen och sade: ”du tycker ju om,
Albert, att jag ber dig om en liten tjenst? — jag
har här en kappsäck — den der med
messingsbokstäfverna S. V. på — laga, att ingen sätter sig
på den! jag har ifrån början och hela dagen haft
den liggande under seglet; men under det der
rumsturet drogo de fram både ett och annat, seglet
är uppe — och min kappsäck blott och bar.”

Albert tog cigarren ur munnen, såg på henne
och sade: ”är kappsäcken så öm, att icke en gång
en så lätt kropp, som du, får sitta på den? annars
kunde den lättast vaktas på det sättet.”

Nenej, vasserra, hvarken jag eller du, och
allraminst någon annan.

Har du fullt med diamanter deri?

Åh då!

Nå men hvad? fast förlåt mig, det angår
mig icke; var trygg och glad, och gå sjelf hvart
du behagar — jag skall bevaka din kappsäck.

Sara tackade honom med en blick, såsom om
säcken varit hennes eget hjerta. Hon gick bortåt
att bestyra något med diverse skrin, som hon hade
afsides på däck.

Hvad kan flickan hafva i kappsäcken? tänkte
Albert, der han stod, tittade ned på de blanka,
gula S. V., och drog en hiskeligt lång rök ur
cigarren. Hon är minsann ändå en rik docka,
det slår aldrig felt. Fast det bryr jag mig icke
om; pengar får jag nog ifrån (här mumlade han
ett hemlighetsfullt familjenamn), och af egendomarne 
i Vadsbo har jag min gifna intendentsprocent.
Bokstäfverna äro rätt väl gjorda; de hafva
messingsslagare i Lidköping som duga. Skall jag
följa henne så långt, som ända dit? jag borde
annars vid Mariestad taga af från stora vägen, och
åka inåt. Ja, få se. Långt dit ännu. Hör hit
jungfru der med brickan! — langa mig upp 
en ny cigarr — jag vill ej gå från stället. — 
Djefvulen, hon hörde mig icke! hur skall det här
gå? — jag vill då ännu röka litet närmare in på
stumpen, men det smakar hett, och röken går mig
i näsan, fy tusan djeflar. — Kappsäcken är just
icke stor; lång temligen, men icke tjock; och
hon har säkert glasskrin deruti, efter ingen får
sätta sig på honom — men hvem tusan skulle
också vara oförskämd nog att sätta sig på den?
— det öfriga däckpatrasket här har jag aldrig
märkt sätta sig på annat än på tågverket, och på
pumpen, och på kanonerna; det är ett rätt hyfsadt
och beskedligt folk: de äro så litet djerfva mot 
andras saker, att par exemple dalkullorna satte sig
allenast på sig sjelfva, hic est, de lade benen
under sig. Hvilken oförskämd persedel kan då Sara
hafva fruktat skulle understå sig — aha — du
skall få se, Albert, att hon menade dig sjelf, och
ingen annan, med den vackra bönen, att jag skulle
akta kappsäcken — baj millioner så han smakar! 
sade han och kastade yttersta stumpen i sjön
— det här går öfver tålamodet.

Just i denna svåra kris kom Sara till honom,
och, hvad tycks? stack en ny cigarr i hans hand.
”Eld har jag icke med mig, sade hon, och jag
ville icke låta jungfrun, som jag beställde
cigarren af, tända på honom åt dig dernere, ty — och
dessutom kan hon icke röka. Men hur skall du
få eld, Albert?”

Jo se här, inföll han, kommer ångkaptenen 
spatserande med sin ypperliga trabucos i
truten — förlåt, bästa farbror kapten * * *, var
så god och träd ett par steg närmare, så får jag
tända; denna vackra flicka har satt mig på en
post, hvilken jag som god militär ej kan lemna.

Straxt! straxt! svarade kaptenen. Sara stod
och såg på, och hon kunde ej afhålla sig från
ett högt skratt, då de begge karlarne satte
cigarrändarne mot hvarann, med spända allvarsamma
ögon observerade spetsarne, och ifrigt arbetade
på att det skulle ta eld. Det lyckades, och den
hederliga, fryntliga kaptenen gick sin väg. Med
ett eget uttryck af sällhet tog sergeanten begge
kindbenen pinfulla af ny, frisk rök — ty man vet att
det är den första röken som smakar bäst — och
blåste ut den högst långsamt — men blåste den i
sin tankspriddhet precist midt i ansigtet på Sara.

Åh då!! ropade hon, och sprang sin väg ånyo
till den der andra delen af fördäcket, der hon
hade sitt förut omtalade skrinbestyr.

Albert stod således åter ensam vid sin
kappsäck — d. v. s. hennes — och betraktade den
sjunkande vestersolen. Man var nu kommen in
på Galten och Suggan, de begge yttersta
Mälarfjärdarne emot Arboga till. Albert stod och såg
på solen, som sagdt är, men han såg också
emellanåt på kappsäcken. Han rökte långsammare nu,
ty han tänkte, om den här cigarren blir slut i ett
rapp, så tör det icke falla sig lika behändigt som
nyss, att få en till. Ja, helt säkert har hon glas
i kappsäcken; och jag tycker mer om det, än om
hon, som jag en gång trodde, hade glas i
bröstet, eller hela hjertat deraf. Det var en dum
tanke af mig — puh! — men jag skall icke blåsa
ut för mycken rök i sönder — puh! — Låt vara
att hennes själ är af glas något litet: kan icke
jag hafva en diamant såväl som någon? och skära
— men djupt vill jag icke skära, det näns icke
fan på så vacker kristall — puh! — jag skall
bara rita in ett A på hennes minnes emalj; det
må jag väl få? det är väl ej för mycket? — puh!
Vacker är hon när hon är allvarsam; men än
vackrare när hon ler, så der; och allra vackrast
var hon när hon gret öfver sin mor — det är
besynnerligt, att jag kunde tycka om det? Man
plär annars bli ful när man grinar — puh! — men
hennes ögonvrår blefvo icke röda, utan stodo
klara, som — nånå gråten räckte icke heller länge.

Ror i lä! ror i lä! skrek kaptenen till sin
styrman. Ser du icke pricken, din attan! Nånå
det börjar skymma, tillade kaptenen godmodigt,
det är nu bäst att jag absolverar honom från styret, 
och går dit sjelf. Inloppet i Arboga-å är icke
som andra lappris-inlopp — ror i lä! i lä! — stopp
machin! för sju tunner dj—r! gå ned härifrån; jag
ställer mig här sjelf. Säg till, att klyfvarn tas in.

Stopp machin! stopp! hördes till återsvar.
Fartyget saktade farten, och den skicklige kaptenen,
som nu sjelf stod vid styret, fick tid att åter rätta
kursen, så att pricken lyckligen omfors.

Mälarens innersta vatten, eller dess vestligaste 
begynnelse utanför Kungsbarkarö och Björksta
socknar, är fullt af små grund, blindskär och landtliga 
äfventyr, som man alltid har ondt af till sjös.
Dessa små landspetsar närmast Arboga å äro en
fortsättning af de låga Kungsörs-ängarne, hvilka,
lik en grön matta ytterst i vester, tyckas hafva
för afsigt att smyga sig in under vattnet; och man
kan, helst om qvällarne, icke se gränsen bestämdt
emellan sjelfva gräsvallen och Mälarvågen.
Seglaren tar då sigte på taket af Kungsörs slott,
som ej ligger långt ifrån åmunnen. Det gick denna 
gången, såsom alltid, lyckligt för Yngve Frey.

Just som man inkommit i Arboga å, hördes
en grof, torr röst uppe på ångbåts-skansen tala till
sin granne: ”Hur långt hafva vi nu till staden?”
— Sex fjerdingsväg! genmälde till återsvar en
annan stämma, med uttryck af högsta beskedlighet,
tjenstvillighet och ifver; ljudet var en sopran, likt
en kärrings, dock utan att vara det; ty det var
en karls. — Godt! återtog basen, och såg på
klockan, hon är sju — vi äro framme åtta, åtminstone 
före nio, och kunna hoppas på ett ordentligt 
bord och riktiga sängar. — Orden vexlades emellan 
två familjefäder. — Om min baron befaller,
sade sopranen (äfven baron), så går det lätt an,
ganska lätt, ganska lätt, om vi passa på här vid
Kungsör, och skicka en stafett, en kurir, landvägen
till staden, som beställer rum åt oss; ty vid
denna tid stöta mycket resande ihop.

Kan det ske, kapten? frågade basen förnämt,
men liknöjdt. — Det går positivt an, ja visst,
inföll sopranen ifrigt, innan ångbåtskaptenen vid
styret ännu sjelf hunnit svara. — ”Det kan ske,”
sade denne nu, ”ehuru ej utan sitt besvär.”

På hvad sätt? frågade basen, trött af så mycket 
talande. — Jo, utan svårighet, ganska vigt, helt
lätt! hoppade sopranen efter med de snabbaste
ord i verlden. — Den manhaftige vid styret såg
sig om betänkligt. Jo ännu, sade han, kan en
slup gå i land, och vid gästgifvaregården deruppe
tinga en karl, som rider till staden, om det
nödvändigt skall vara. Men jag hoppas, vi skola vara
lika hastigt der som han.

Åja, åja, åja, sade sopranen, vi hinna väl lika
hastigt till bron med vår flinka kaptens åtgärd;
men sedan försinkas, bortsinkas, borttages mycken
tid med komningen i land, så det är alltid godt
— vill icke min baron det? — vi skicka en
stafett, som beställer, och tar upp alla rummen?

Må gjordt! svarade den sömniga basen, och
stoppade in sin haka under rocken. Sopranen
spratt upp som en glad vindthund, men spratt
dock icke längre än fram till kaptenen vid
styret, som var helt nära vid skansen. Beställ,
bästa kapten, beställ! bestyr!

Kaptenen, så godmodig han var, tycktes
besvärad af detta fjesk, men ville likväl ej göra
baronerna emot, utan ropade på en af sitt folk.
”Gör jullen klar och far i land — och” — han
sade mannen ärendet. "Du får ro efter oss sedan.”

Ja, baronen betalar besväret, det förstås, det
förstås, förstås! muttrade sopranen, vänd till
kaptenen, och med en half pekning på den i sin rock
nedhukade basen.

”Något är det värdt,” svarade kaptenen tryggt,
strök sig om hakan, och såg bort åt de begge
stränderna mellan hvilka han styrde. Anblicken
på högra sidan var vidsträckt och intagande.
Ängarne i en omätlig vidd norr och nordvest ut lågo
öfversållade med millioner vålmar, liksom de små
oafklippta knutarna på afvigan af en stor grön
tapisserisömnad.

Och allt det här har Hörstadius slagit under
sig? det är minsann en pastor! sade kaptenen med
en nick för sig sjelf; den karlen blir innan sin
död bottenrik eller bottenfattig; det är en pastor,
som predikar med hö. Han kan säga som det
står i skriften: allt hö är kött; ty af dessa ängar,
för så godt arrende, har kan groft. Kammarkollegiet, 
eller Krigs- — jag vet inte rätt — har
varit honett emot honom. Men jag undrar, att
han slår under sig egendomar i alla landsorter:
ej blott här vid Kungsör, utan ock i Sörmland
— ja i hela riket! Har han icke arrenden ända
bort för fan i våld på skarpa Upland, i
Sollentuna? det är en narr den Hörstadius. Så pinar
han sin arma kropp med att på bondkärra åka
och flacksa, allt sitt lif, emellan sina arrendegårdar,
och se efter och se efter! — det måtte vara ett
förbannadt efterseende, att ha hemman i alla
landsorter. Och när han skraltar så der omkring,
är han dock så snål emot sin lekamen, att han
endast njuter vatten. Hörstadius är Vestgöte, deri
ligger knuten; det är då en egen nation till folk.
Men hvad jag berömmer hos honom, är, att han
skall vara så rättskaffens och beskedlig mot alla
sina tusen rättare, drängar och spektorer; så att
han till sluts lär plåga ingen mer än sig sjelf.
Tag in seglet! hissa flagg! Nej, mindre martyr är
man som förare af en ångbåt. — Kom hit — kom
och styr! jag går ned. Nu är ån ända fram till
Arboga klar och lätt att handtera sig i.

Styrmannen kom på befallning, kaptenen 
lemnade honom rodret, och gick sjelf derifrån bort
öfver däcket, och så trappan utföre till andra
hemvister der toddy som bäst stod och rykte. Äfven
punsch egde rum.

Det var afton. Solens fé hade redan vesterut
sjunkit ned i famnen på Kungsörs ängar, men
ett mörkrödt purpurskimmer hängde ännu qvar på
skyn; det var den sista klädebonad, den sköna
kastat af sig, innan hon lade sig att slumra
under gröna täcket. Tusentals långa rödblå streck
gingo ut ifrån skimret; många af dem randade
vattnet, och äfven några lågo stänkta på ångbåtens 
artiklar.

En mjuk hand rörde Alberts skuldra. Han
stirrade upp ifrån de röda strålarne, som han en
lång stund stått och betraktat, huru de gungade
och flydde ofvanpå den vattrade vattenytan. Det
var Sara, och hon sade hviskande: ”gå nu
härifrån! jag skall nu i stället vakta både dina och
mina saker ända tills vi komma i land med dem.
Gå ned och drick ditt glas punsch; men när vi
kommit fram till bron, gå då upp i staden
hastigt, och skaffa oss bärare innan de andra
passagerarne ta bort karlarne för oss.”

De stodo händelsevis alldeles ensamna der i
fören, så att Sara kunde väl icke hafva behöft
hviska. Men Albert tyckte det lät så förtroligt
och bra, och hennes täcka ansigte var honom härvid 
så nära, att han utan att sjelf veta deraf
kysste henne, och gick bort som hon sagt.

Sara Videbeck — likasom ingenting händt — 
började framme i fören verksamt ordna en mängd
större och mindre angelägenheter. Hon lade sina
egna kappsäckar, skrin och öfverplagg tillsammans. 
Hon bar äfven till samma hög sergeantens
icke särdeles vingbreda rensel, koffert och
reskappa. Huru hon kunde känna dem, kan man
fråga; men dagens iakttagelser hade för henne
varit tillräckliga, att märka hvilka persedlar
sergeanten under sina kringgångar på däck med förkärlek
fästat sig vid, stundom lyft på, makat, jemkat o.
s. v., hvilket en bra karl aldrig gör med annat än
egna tillhörigheter.

Albert gick sannerligen utföre och tog sig ett
glas punsch. ”Mamsell, låt mig beskedligt få två
glas till, och ställ dem på den här lilla brickan
— jag skall bära den sjelf, så besväras ingen.”
Skänkmamsellen, glad öfver en så mild tonart ifrån
en förut så sträng resande, nickade, och gjorde
hastigt som befaldt var. Albert tog sin bricka,
bar den, sedig som en kypare, uppföre trappan,
och gick bort till fören att bjuda sin reskamrat.
”Är det carolina? frågade hon. Jag dricker ej
punsch.”

Drick nu ett glas punsch för min skull i afton, 
det blir svalt i qväll. Han är fin och god.

Bra! sade hon, sedan glaset var tömdt.
Albert, det här är bättre än carolina.

Det är just hvad jag alltid påstått, svarade
sergeanten, och tömde det bredvid stående.

Nu smällde kanonen salut för Arboga stad,
och ångbåten lade till vid högra stranden, som
öfligt är, nedanför Lundborgs gård.

Sergeanten, vig, hurtig och vid ypperligt
humör, var den förste som hoppade i land. Efter
en liten omskådning på närmaste gata, träffade
han tvenne sysslolösa Arbogaboer, med hvilka han
snart kom öfverens. De följde honom ner till
ångbåten med en bår, som de i grannskapet sågo.
Nedkommen till fartyget, höll Albert på att icke
träffa den han sökte. Med en liten häpenhet såg
han sig om i skymningen efter det chaira
hufvudet — det fans ej. Till sluts upptäckte han
likväl framme på däcket — Sara Videbeck i hatt.
Ehuru de begge karlarne med båren väntade på
ordres, kunde han likväl ej hindra sig ifrån att
några ögonblick stå och betrakta sin förvandlade
vän. Väl hade han i dag på morgonen haft en
anblick af samma person för sig, några minuter;
men han hade då sett henne utan intresse. Nu — 
är det hon? tänkte han. Mamsell ville han,
förr en gång varnad, icke alls anse henne för. Men
den nätta, hvita kambrickshatten satt ganska
behagligt på det täcka, fria hufvudet; och några
smakfulla, mörka lockar hängde också på hvardera sidan
vid tinningarne, alldeles som rätt och billigt var.
Albert pekade åt karlarne hvartåt de hade att gå.
Sara sade med tonvigt på fjerde ordet: ”det här
är våra saker; var rädd om dem, att de ej
skafvas på båren.”

Ingen fara, söta fru! sade den ena bäraren.

Säg sjelf, anmärkte den andra, hvilket frun
är ömmast om, så skola vi lägga det på båren
öfverst.

Albert smålog för sig sjelf, men såg en ganska 
syrlig och sträf mine i Saras anlete. De kommo 
i land. Hvartåt befaller herrskapet att vi gå?
frågade främsta bäraren.

Till gästgifvargården.

Jaså, herrskapet är icke hemma i staden?
Då får jag nämna, fortfor karlen, att det blir
angeläget för herrn att skynda sig få nattqvarter på
gästgifvargården; ty här är mycket resande.

Jag följer med sakerna, inföll Sara; skynda
förut, Albert! vi hitta nog efter till
gästgifvargården.

Sergeanten gjorde så. Han passerade de 
långa Arboga-gatorna, och kom efter en stund fram
till gästgifvargården.

Fins inga! fins inga! var värdens svar på
Alberts begäran om rum.

Men jag kommer ifrån ångbåten och måste
hafva rum.

Ja, om herrn kom ifrån solen, eller ifrån
sjelfva blåkulla, så blef här icke flere rum för
det. Här komma baron * * och baron * * och
baron * * *, som för sig och familjer redan upptingat
alla rummen. Och i Arboga för öfrigt — ja, hör
sig om, min bästa herre — jag tviflar storligen,
ty marknaden i * * * har gjort ett stort sammanlopp.

Nå, jag nöjer mig med blott ett enda rum
(jag sjelf kan sofva på någon skulle, tänkte han):
men snyggt, vackert. Det kan gerna få vara
litet. Var så god; lika mycket hvad det kostar.

Har frun något enstaka rum öfver, Annette?
sade värden, och såg åt sidan in i en sidokammare.
Det är några förbannadt vidlyftiga friherrar, som
okaperat oss helt och hållet, vi ha annars lokaler
nog: men de höra till ortens noblesseri, och
derföre ser herrn — 

Nej, svarade Annette, fins icke.

Men jag måste ta mig fan ha ett rum, sade
sergeanten beslutsamt, och gick sjelf dit in. 
Behöfs blott en säng. Det är omöjligt att icke
sådant skall finnas i ett så stort, rymligt, och
vackert gästgifveri. Jag har varit i Arboga förut,
och vet, att en lång gång utmed gården leder till
tusentals rum härinne.

Nånå, bästa herre, sade en liten kort rulta i
mössa, husets värdinna. Gå, Annette, längst bort
in i gången, och se om min kammare kan skräpas
i ordning. I nödens stund får jag väl lemna min
egen ro i sticket.

Annette och sergeanten gingo. Han fann ett
ganska hyggligt stort rum, gaf sitt bifall, och
vände tillbaka. Knappt återkommen i porten, mötte
han Sara och bärarne. Han visade dem vägen
uppför trappan, som ledde till den långa gången,
belagd med bräder, hvilken, lik ett loft eller
arkad, sträckte sig längs efter våningen. Sara hade
genom gåendet blifvit munter igen och fått den
friskaste färg — men hvilken åter snabbt öfverdrogs 
af en harmsen sky vid bärarens artiga
anmaning:

Gå förut, söta fru!

Hon tog dock snart på sig sin rätta mine, och
åtföljd af Albert och Annette inträdde hon i den
anvisade kammaren, den hon fann förträfflig. Flinkt
och gladt ordnade hon deras saker derinne mot
ena väggen. Bärarne betalades och affärdades.
Efter en af Annette gifven anvisning på ett nyss
för spisning ledigt blifvet smårum der nere, gingo
de begge dit, och njöto en tarflig aftonmåltid, som
i synnerhet Sara Videbeek väl kunde behöfva.

En halftimme förfor. De följdes derefter åt
upp ifrån spisrummet, och Annette gick förut att
öppna dörren till nattlogiet.

Gud låte herrskapet bli nöjda! sade Annette.
Vi hafva ej bättre för de många resande skull; jag
skall straxt komma upp med ljus. Derpå neg hon,
steg ut, och lemnade dem tillsammans.

Den breda, skönt uppbäddade sängen gaf
tillkänna hvad den beskedliga Annette höll dem före.
Albert, för att genast i ögonblicket afskära all
förlägenhet, sade: ”bästa Sara, jag sitter i ett
åkdon dernere, eller tager min natt på en höskulle;
det stackars folkets dumma infall med din benämning 
förargar mig lika mycket som dig: men man
rår icke för, att vingbreda baroner så upptagit
alla rum, att jag allenast kunnat bekomma ett
enda, och det med nöd. Emellertid hoppas jag
att du här skall må bra, förblifva ostörd och
sofva godt.”

Sara hade under tiden aftagit sin hatt, lagt den
på en stol, kom fram till sin reskamrat med en
vänlig åtbörd, och svarade: ”gör som du vill, och
sitt derute hvar du behagar, Albert. Jag kan väl
tänka, att du skall göra väsen af det här ena,
hyggliga, vackra rummet, och tycka det är dumt för
att det är allenast ett. Hade du, som jag, varit
både född, uppfödd och sedan tillbragt hela lifvet
i blott ett enda rum, som om dagen var
arbetsverkstad, och om natten sofrum för oss alla samtlige
(ty de rum, som i huset hemma voro öfver, måste
vi för nöd skull hyra ut), då skulle du icke tala
stort om detta lappri. Men ehuru du väl icke
riktigt är som många andra, kan jag ändock förstå, 
att du blifvit uppfödd med flere narraktiga
tankar. Derföre, goda Albert, gör som du behagar; 
men jag försäkrar dig, att om du blir härinne, 
i stället för att sitta i rusket derute öfver
natten, så skall jag hålla det för alldeles ingenting: 
och jag önskade du ville anse det likaså, ty
just då betyder det minst.

”Om du blir inne, det skall jag hålla för
alldeles ingenting!” gick som ett echo genom
sergeantens själ, och något så krossande för hans
sjelfkänsla, något så grymt nedslående, gjorde
honom stum.

Albert — fortfor hon, gick honom nära och
tog hans hand — misstag dig icke på mig, och
undra ej. Om jag undantar de nätter hemma för
länge sedan, då pappa ännu lefde, mest uteblef,
men stundom likväl hemkom, och med mycket
buller, slagsmål gunås och svordomar for fram
till kl. 4 på morgonen, så kan jag försäkra dig,
att det för öfrigt alltid var så stilla om nätterna
i vår verkstad, der vi sofvo, att ej det minsta glas
bräcktes. Det är jag van vid. Men gå du gerna
ut, bästa Albert — ty du finner kanske mycket i
den här småsaken, och jag kan icke ändra dig.

Nu måste han le, det kunde icke hjelpas.
Han släppte hennes hand. Lika godt, svarade han,
nu går jag åtminstone till en början ut att
beställa hästar för morgondagen.

Det förstås, att du nu skall gå! ja, inföll
Sara hastigt, i morgon är det för sent att beställa
hästar: vi måste vara tillreds tidigt. Och du blir
hvar du vill i natt, men tag ur kammarnyckeln
med dig när du går, att ingen annan i misstag
kommer in — och säg åt jungfrun der nere, att hon
inga ljus behöfver taga upp, jag ser nog lägga mig.

Albert gick. När han stod i dörren, vände
han sig om. Då stod hon midt på golfvet och
neg: god natt, Albert! vi se hvarann i morgon!

Han bugade sig, slöt igen dörren och tog
ur nyckeln. ”Obegripliga!” lät det emellan hans
tänder. God natt! vi se hvarann först i
morgon! är det en inbjudning att återkomma i
afton? Och likväl tycktes hennes allraförsta
omnämningar luta ditåt? Jag går och slår slag på gården.

Han fullgjorde der nere affären med
hästbeställningen, och tillsade Annette att inga ljus 
behöfdes, men att kaffe skulle inbäras kl. precist 6 på
morgonen. Så spånslog han på gården för att
träffa vagnar till sofställe. Men inga sågos. Af
några uppstående tistelstänger, som han genom
springor varseblef i lider, fann han väl tillgång
på diverse herrskapsvagnar, men de voro inlästa.
Han gick ned åt den sluttande gården. Natten
såg ut att bli regnig. Han kom till stallet och
knackade på dörren. Derinnifrån röt en rusig
stalldräng: ryk åt helsingland! <footnote>Helsingland, begagnadt till svordom, kan ju få stafvas 
med litet <i>h?</i> </footnote>

”Det var en hundsvott till gästgifvare så
ordentlig, som så tidigt stänger alla sina lider,
portar och skullar! Prosit sergeant, här får du
roligt, och är afbiten från hela menskligheten. Jag
går på en minut upp igen, för att se hur Sara
håller god mine och tar emot mig, och sedan går
jag åter hit ned att skaffa mig gehör hos en så’n
sakramenskad helsinglands stalldräng.”

Till detta förslag drefs han af nyfikenheten.
Men han gick likväl först många gånger fram och
tillbaka på den kantigt och gement stenlagda
gården, hvarunder han ofta stötte fötterna och talade
till sig sjelf. God natt! sade hon, det är sant, 
men hennes röst dalrade litet dervid, det märkte
jag, ljuft, outgrundligt, såsom ifrån innersta
hjertat. Det kan förklaras som man behagar, och
behöfver icke betyda en fullkomlig likgiltighet,
eller ett bestämdt godnatt, såsom afsked. Det kan
vara tvertom. Jag har lust att sätta henne på
prof, plåga henne, och icke gå upp. Vi se hvarann 
i morgon! alltså icke i qväll? — förut hade
det likväl öfverlemnats åt mitt eget val att
bestämma hvilketdera jag ville. Jag skall pröfva
henne. Jag går upp på en minut; en half minut.

Han steg sakta trappan uppföre, gick den långa
gången fram, satte nyckeln varsamt i låset, läste
upp, steg in. Här var tyst. Han nalkades i
halfmörkret. Saras kläder lågo ordentligt på en stol
aflagda och hopvikta. Hon sjelf? Han sträckte
fram hufvudet att se. Hon sof redan, med
ansigtet vändt emot väggen.

Alberts första känsla var en sval hänryckning; 
ty utan att vara poet, än mindre svärmiskt
religiös, men rätt och slätt som underofficer,
anslogs han oemotståndligt af en så enkel och stor
frihet, en så ren och oskrymtad dygd. Hon — utan
att veta om icke han ändå skulle återkomma,
såsom han nu ock i sanning gjorde — hade lagt
sig tryggt och friskt, och genast insomnat, utan 
inre uppror, utan farhågor, utan fraser, utan
historier.

Men Alberts nästa tanke var mindre angenäm. 
Han fann, att det då mycket säkert varit
hennes kalla och fullkomliga allvar, då hon yttrat
huru det skulle bekomma henne ”alldeles ingenting”
om han stannade derinne. Hvad betydde han
således för henne? detsamma som en stol — ett
bord — en dörrpost — ett likamycket.

Förkrossande! förintande! En stol tillåter ju
den skönaste flicka utan svårighet vara närvarande 
vid sin toilett? Alltför smickrande att njuta
samma ynnest.

Albert drog af sig stöflarne; gick tyst och
sammansjunken ett par slag öfver golfvet; tog af
sig rocken — och — efter han nyss fantaiserat om
stolar — uppsökte han sig en sådan, och fann en
med sidokarmar och ett ofantligt ryggstöd — en af
dessa historiska stolar, som ännu sedan 1600-talet
återfinnas i gamla slott, eller småstäder, dit de
kommit genom auktionens verlds-kringspridande
välde.

Han bar sakta sin stora karmstol fram till ett
fönster, satte sig i den, tittade ut genom rutorna,
såg på himlahvalfvet och ämnade somna. Men
han kunde icke en gång gäspa. Stolen var mjuk, 
men i hans bröst kändes stickningar, och hela
rummet stod i en mörk, kall vidrighet omkring
honom. Han såg framåt sängen. Den sken hvit,
till följe af värdinnans rena, nymanglade örngodts-var. 
För öfrigt tyckte han den vara död och
meningslös.

Så satt han en stund och blundade för att
något göra. Men icke dessmindre såg han. Hvad
såg han? En lång arabesk framrullade sig för hans
inre syn. Der framkommo alla de små särskilda
händelserna under den förflutna dagen, och Saras
bild förnyade sig ständigt; men så mild, så glad.
Det var, till en början, ögonblicket i Strengnäs, 
då de blefvo <i>du</i> — så, när hon kom med
cigarren — så &c. &c. &c. Kan det vara möjligt, 
efter så pass, att hon hatar mig? frågade han sig.

Dumma sergeant! ropade han halfhögt och
stirrade upp mot taklisten — hatar mig? Det gör
hon visst icke. Hatar man en stol? hatar man
ett bord? hatar man en möbel? en likgiltig — en
ingenting — en mig!

Han lyddes, för att upptäcka om hon dock
icke på något vis skulle sofva oroligt. Men det
spordes ej. Sara Videbeck är icke af dem som
drömma! suckade han och slöt igen sina ögon.
Till sluts har hon väl ändå ett glashjerta, hårdt,
kallt; glänsande, men stelt. Hon frågar minsann
hvarken efter att hata eller älska. Men hvad är
hon då för en? Hon är sjelf en stol, känslolös:
likasom hon hållit mig för en stol, och sagt mig
det öppenhjertigt. Dygdig? Kan jag kalla en stol
dygdig? Hon är ingenting alls åt det hållet, som
jag menar; hvarken god eller ond. Huru kan jag
kalla ett ingenting Dygd? eller ens Last? — Men
förlåt, sergeant, du har orätt (fortfor han litet
derefter): hon är ej, som du säger, ett ingenting
åt det hållet; mins du par exemple de der lifliga
ögonkasten? den varma munnen? — då och då — 
nej, nog har hon sinne, var viss på det: men om
jag är den rätte, se det är en annan fråga ... 
Hvad är hon då för en? Liderlig? hut åt helsingland! 
det kan icke falla mig in. Men ett mellanting 
är hon, som jag icke kan förstå, om jag bråkar 
sönder tinningen på mig: jag ville bli poet
igen, jag är ju blott tjugofem år?

Ack (fortsatte han) om jag fick somna! i
morgon blir det bra. — Oaktadt denna önskan såg
han dock nu som allrabäst ut genom fönstret,
och upp emot himlahvalfvet igen, hvilket blifvit
klarare, och började visa några stjernor. Han
gnuggade med sin hand på rutan för att få bort
all imme. ”Hvad är sjelfva denna ruta? började
han monologisera. Hvad är här i verlden en 
glasruta? Det är ett mellanting den också, ett
mellanting mellan inne och ute — underbart nog — 
ty sjelf synes rutan icke, och skiljer likväl så
bestämdt mellan den lilla menniskoverlden Inne,
och det omättligt stora gudomliga Ute? Jag kan
i rutan sjelf se alls intet, men genom henne ser
jag likväl nu himmelens stjernor? Rutan är
obetydlig, kanske föraktlig; icke just en låg
varelse ändå, tycker jag; men ej heller mycket hög
i värde — ja just som jag, par exemple, jag sjelf!
Ack jag ville så gerna rista in mitt namn i
rutan — jag har blott en flinta här i vestfickan, jag
har lust att försöka, om hon sagt sant, då hon
påstod att dermed kunde glas icke skäras.

Han tog upp och försökte. Men antingen
flintan var för trubbig, eller han icke tordes
åstadkomma buller genom större ansträngning — med
ett ord, han kunde intet märke rista. Då lutade
han sig sorgsen tillbaka i sin stol, och lade
hufvudet mot karmen. ”Du är utan diamant, Albert!
blunda och sof — och fäll ihop dina anspråk!”
Allt dimmigare vardt det för hans inre syn; allt
trubbigare och gråare gestalterna derinne. Pulsarne 
slogo utan hetta — helt långsamt och doft
klappade hjertat. Universum var ganska ledsamt.
Han insomnade.

Om morgonen knackade det näpet på dörren.
Albert for upp i sin stol: äfven en liten rörelse
förmärktes der borta på täcket. Den i låset utanför 
qvarglömda nyckeln vreds helt vackert om,
dörren gick upp, och in trädde Annette med en
kaffebricka.

Förlåt, sötaste herrskap, att jag dröjt med
kaffet! sade hon talför och beskäftig, såsom det
stundom händer uppasserskor i småstäder att vara.
Herrn är redan uppe, ser jag? förlåt! jag vet att
annars resande helst dricka på sängen — men
Gud vet hur det kom sig i dag, klockan är redan
half sju — de myckna baronerna höllo oss länge
i sväng i går afse, innan allt vardt skräpadt till
lags som de ville hafva det. Gud låte det nu
smaka och vara till lags.

Sara höjde hufvudet och satte sig emot kudden.
Annette gick fram till sängen, neg och bjöd, och
vände den sidan af skorpkorgen, der den skönaste
skorpan låg och lyste, fram åt ”s’ta frun” att taga.

Albert hade emellertid dragit på sig stöflarne.
En knappt märkbar nick ifrån Saras hufvud
utgjorde ett tyst god morgon! Detta lilla sken ifrån
hennes nyvaknade glada ansigte var för honom en
uppfriskande morgonrodnad. Han tyckte sig bli
varse, att hon vinkade honom; han gick fram och
satte sig på den breda sängkanten, hvarigenom
den under natten obegagnade delen af bädden 
nedtöjdes. Annette bjöd nu honom sitt kaffe. Han
tog, och det smakade.

Befaller herrskapet mer? frågade hon beställsamt 
i dörren. Hvarför icke, sade Albert. Hon
gick ut.

Efter en liten stunds förlägenhet anmärkte
han: bästa Sara, jag inser huru du med rätta
förargas öfver de falska titlar folket ger dig och
mig; men under resan besparas oss många ledsamma 
uttydningar och dumheter, om detta får hafva
sig så som det en gång tagit sig för att begynna
— eller —

Jag har insett detsamma, svarade hon, och
förargas icke. Jag skulle för ingen del hafva
velat utsprida en osanning, men då den gjort sig
sjelf, så — och — Albert, jag är mycket glad,
att du nyss icke missförstod mig, eller misstyckte,
då jag vinkade dig att komma hit och sitta ned
den der delen af sängen — det är en förskräckligt 
bred och rar säng det här, jag har sofvit som
en drottning — men jag ville icke flickan skulle
märka, att den der delen varit obrukad; hon skulle
derigenoin fått underliga tankar om oss.

Albert tog på sig sin rock, nalkades dörren och
sade: jag skall gå ner och se efter att de spänna före.

Han gjorde så. De beställda hästarne hade
ankommit; också en parvagn, hö och halm hela
bottnen full, samt två sittser, bestående af vanliga
hårda bondstolar. ”Hon tycker ej om de här
bondsakerna, det har jag hört: gästgifvaren måste
låna mig en sitts med dyna,” sade han för sig sjelf.

Han gick, och efter en stunds parlamenterande 
fick han en sådan: den bandts med nya grimskaft 
fast öfver framvagnen. ”Men, tänkte Albert
åter, här midt öfver axeln mellan framhjulen
skakar det förbannadt. Det är bättre att bonden sjelf
sitter der och kör, och vi sätta oss i eftersittsen 
midt emellan axlarne, der. Annars är jag sjelf
mest road af att köra och sitta längst fram; men
Gud vet om hon blir glad åt att hafva hästsvansarne 
så nära sig — nästan ända in på fötterna.
I synnerhet då det bär utföre och hästarne hålla
igen, har man dem ända upp i knäet på sig — 
sådant roar mig, men hon, tror jag säkert,
muntras icke af så landtliga upptåg: jag skall gå upp
och fråga hvar hon vill sitta.”

Sergeantens artiga omtänksamhet gick här
kanske ända till barnslighet. Emellertid hoppade han
elastisk och glad uppför trappan, var vid dörren,
läste upp, gick in. Sara stod redan på golfvet,
påklädd och färdig från topp till tå. Hatten var
likväl ej ännu anlagd, och den sex qvarter långa
hårfletan icke hoplagd i sina ringar, för att ligga
ofvanpå nacken under kamfästet.


Nu riktigt god morgon! sade hon; vi hafva
icke änn helsat på hvarann; jag har genom fönstret
sett, att vagnen der på gården allt är framme.
Men — tillade hon med en mild, helt sakta och
litet sväfvande röst — du har farit bra illa för
min skull i natt?

I hennes gestalt, der hon stod på golfvet, låg
härvid ett uttryck af stor tacksamhet, förenad med
nöjet af ett obegränsadt förtroende till hans
person: och till på köpet låg ändå i det uttrycket en
ej så liten blandning af qvinlig skämtsamhet.

Albert svarade intet. Men det var omöjligt
för honom, att i detta ögonblick icke göra det
han gjorde. Han tog henne i famn och kysste
henne helt hastigt.

Sara Videbeck gick straxt derefter bort till
deras packning, att öfverse och betänka huru allt
skulle läggas i vagnen för att fara väl. Då
Albert stod i dörren för att gå efter bonden,
hvilken skulle nedbära sakerna, vinkade hon honom
tillbaka och sade:

Jag har öfverlagt något. Det är bäst att du
ensam skrifver i dagboken under resan, och
liqviderar skjutsen, ty skjutspojkarne kunna sällan
addera, och de förarga mig så när jag skall räkna
med dem, att jag mister humöret. Men se här
min andel i skjutsen, beräknad härifrån och till 
Mariestad, ena hästen för mig, 24 skilling milen,
15½ mil, gör 7 R:dr 36 sk.; vagnpengarne 46½ sk.;
ökad skjuts ifrån städerne Arboga och Örebro (flere 
städer få vi icke), och nattqvarter, alltihop
tillsammans 11 R:dr 6 sk. Se här. Jag tror icke
jag räknat rasande, ty jag är van, och kan det.
Räkna ändå öfver sjelf.

Förödmjukad och med sänkt hufvud svarade
sergeanten intet, men höjde icke heller upp
handen att emottaga de ur börsen framrullande
silfverpengarne.

Bästa Albert, inföll hon sorgset, kanske har
jag misstagit mig, och du reser icke med så långt
som till Mariestad? Jag tyckte i går någongång, att
du sade du skulle till Vadsbo härad och så långt
ned som till Mariestad? Jag beräknade vår gemensamma 
skjuts dit — har jag haft orätt, så säg mig — 

Icke derpå grubblade jag, sade han. Men jag
nekar icke till, att det skulle hafva roat mig, att få
betala all den förbannade skjutsen ensam af mitt
så länge, ty jag är icke precist gäldstufärdig; och
när jag till sluts icke längre fick åka i ditt 
sällskap, så kunde vi ju alltid då hafva likviderat
oss emellan sedan — och — 

Sara såg på honom med stora ögon. ”Jaså?”
sade hon till sluts och slog blicken åt sidan. ”Nej,
Albert, var icke en sådander pratmakare. Alla 
liqvider efteråt bli svåra för folk, som tycka om
hvarann. Du skulle bli lika förlägen då som nu,
att taga emot min andel; och jag skulle vara ännu 
förlägnare, ja, sitta som på nålar, för att till
sluts kanske ej få gifva den. Att stå i sådander
tacksamhet är olidligt.

Min Gud, Sara, äro då ömsesidiga tjenster — 
är — ja — tacksamhet, menniskohjertan emellan,
en så olidlig känsla?

Tacksamhet — — Albert! (hennes ögon höjdes 
underbart härvid) — det fins saker, som man
aldrig kan afbörda — ljuf är tacksamheten då — 
och att stå i evig skuld till någon, är ljuft då:
men skjutspengar, och pengar för mat, och för hyra
och slarf, det må hvem som vill stå i tacksamhet 
för, men icke jag. Nå ja, det begrips, att
om jag inga pengar hade, så fick jag hålla till
godo och ta emot; skämmas, blygas och tacka;
gråta och tacka. Men för att slippa det, ämnar
jag låta bli att nånsin bli lat; och så länge
möjligt är, tänker jag skaffa mig medel. Tala icke
derom, tag pengarne här i handen, Albert! och
var en karl. — — Ack, mycket blir nog öfrigt
ändå, som vi få tacka hvarann hjertligt före,
menar jag, och som inga pengar kunna gälda.

Den tår, som härvid hängde glänsande på det
yttersta af hennes långa mörka ögonhår, föll 
likväl icke ned; den drog sig småningom åter in i
ögat. Således, utan att det vardt gråt utaf,
ökades blott blickens sken, och den glimmade
öfverjordiskt.

Albert började fatta, att det alls icke var lågt
gjordt, att emottaga de der pengarne. Han tog
dem; ja, han gick till och med så långt, att han
helt noggrannt, liksom fångna ur krämarhand,
räknade dem. Han fann summan riktig, och bjöd
till att yttra helt kallt och bastant: du har räknat
rätt, Sara.

Hon förstod den seger han vann öfver sig, och
belönade honom med en egen slags nick: ”det viste
jag,” sade hon, ”men det skadar icke att två
addera; det blir då alltid dess bättre gjordt.” — 
Härmed tog hon sin långa fleta, ringlade den nätt
under kammen i nacken, satte hatten på, och
nalkades dörren.

Sergeanten glömde fråga om sittsernas läge.
De kommo ned på gården, och tillsade
skjutsbonden att gå upp efter sakerna. Han kom ned med
det ena efter det andra, hvilket allt Sara ordnade
i den långa vagnen, under det att Albert gick in
till gästgifvaren, betalade och skref i dagboken.

”Pass skulle väl också ses, yttrade värden,
men för herrskapet kan det icke behöfvas.”

Ja bevars, se här, om det äskas. Albert vek
upp sitt pass för hans ögon.

Han läste — Ser— Serg— ja, det är mycket 
bra. Frun står väl icke nämd här, men det
gör ingenting. Det är alltför bra.

Ja herr värd, inföll Albert, sanningen att
säga, när jag tog ut mitt pass, ämnade jag resa
bara ensam. Men det vet herrn, att man ofta kan
ändra tankar, och så tog jag henne med efteråt;
fast jag icke ville besvära polisen med att skrifva
nytt pass.

Nå, det begrips; hvad gör det också.
Ordentligt folk, som resa anständigt och betala,
frågar man aldrig efter pass. Lycklig resa, herr
sergeant! jag hoppas herrskapet skall bli nöjda
med hästarne. Det är mina egna.

Jaså, herr gästgifvare? Nå, kanske jag då
medsamma får erlägga skjutsen till Fellingsbro, så är
det gjordt.

Nej det behöfs ej; men det kan också gå an;
drängen är supig.

Se här — fem fjerdingsväg — och se här
litet öfver till — hvart gick Annette? var så god och
tag detta för hennes räkning.

Tackar ödmjukast. Ett glas, herr sergeant,
för min egen räkning, om jag får bjuda — så här
på morgonqvisten skadar det icke — säg, skulle det
ej gå an, att jag fick bjuda frun derute ett glas?
jag har fin malaga.

Jag räds att Sara icke vill ha, så här
tidigt — 

Det måste tillvänjas, herr sergeant. Topp! jag
slår vad att frun är ifrån Westergötland! ett
förträffligt val har herr sergeanten gjort: jag vill
nu önska, att bondvagnen är till lags och ej skakar
för mycket; men när man ej har eget åkdon, får
man nöjas. Jag är sjelf gift ifrån Westergötland,
der fins det bästa folket. Jag är skam till sägandes 
slägt med en, som är slägt med sjelfva
Hörstadius. Jag har förr någon gång sett herr
sergeanten: lång, vacker, ståtlig karl! — och jag
hoppas att ännu en gång få — på uppresan — mjuka 
tjenare!

Sergeanten kunde ej neka att dricka; men
gästgifvarens nästan faderliga huldhet och
förtrolighet stötte honom en smula, och påminde
honom tydligt om sin egenskap af underofficerare.

Utkommen på gården, såg han Sara redan
sitta i vagnstolen. Värden kom efter med sitt
glas på brickan. Tillåt! tillåt! myste han.

Men Sara vände bort hufvudet, och yttrade
förtretligt, halfhögt: med sådant upptager jag icke
tiden, i synnerhet icke om morgnarne.

Albert kände en viss sveda, sade intet, men
tog tömmarne jemte piskan, och satte sig upp.
Han körde ut genom gästgifvargårdsporten, och
höll i sin tankspriddhet på att köra fast.

Åh då! se nu — se nu — det här går icke
an! ropade hon.

Sergeanten förargades, emedan han berömde
sig af att köra ganska väl. Han ryckte till
hästarne med tömmarne, gaf dem en pisksläng, och for
af ut genom porten och sedan bort öfver
Arboga-gatorna fram till vestra tullen, så att det rök om
gatstenarna. Att vagnen härunder skakade och
hoppade, kan man föreställa sig. Kör vackert, herre!
erinrade drängen, som satt i stolen bakföre, och
reste sig till hälften. Hut lymmel, sitt ner, och
håll käften! röt sergeanten.

Man var nu kommen på landsvägen, hvilken
jemn och ypperlig tillät en ganska hastig fart
utan att någon deraf kunde finna sig stött.
Drängen teg också och inslumrade, i synnerhet som
det icke var hans egna hästar. Sara hade sutit
småhäpen alltsedan porten, och en eller annan
fruktande blick, kastad åt höger, utgjorde en
spaning efter om Albert månne vore riktigt ond?

När sergeanten körde hästar, var han gerna så
upptagen af detta nöje, att han icke såg eller
hörde på annat. En half timme, eller hel, yttrades
intet svenskt ord.
Sara sade en gång: det dammar! — Denna
sanning var ovederlägglig, och således icke vidare
att behandla.

Sara sade efter en stund igen: det dammar
förbålt! jag tror jag tar af mig hatten.

Sergeanten hade emellertid temligen återkommit 
till lynne, så att han väl icke svarade på det
som sades, men dock frågade: vill du hellre sitta
i efterstolen? jag ser på blacken der, att han
ständigt slår dig med sin långa, oklippta svans på
kängorna.

Det har jag intet emot, han dammar af dem.

Nå, det är godt. Då bryr du dig kanske
icke heller om att sitta i eftersittsen?

Bredvid drängen? har du då här i framstolen
icke rum att köra, nu som det är?

Åh jo; men drängen skulle kunna få sätta sig
hit att köra, och vi satte oss begge i efterstolen;
der skulle det skaka mindre för dig, Sara.

Jag kan icke säga, att det skakar just. Värre
skakade det på Arboga gator.

Men om du skulle taga af dig hatten för dammet, 
som du säger, hvartill tjenade det? Icke komme 
det att damma mindre för det?

Nej, men en hvit kambrickshatt, som dammas 
ned, måste genast tvättas, och det är besvär,
ty han måste tvättas i sjelfva sjön med borste.
Deremot en silkesschalett far dammet straxt af,
bara man slår honom ett par slag öfver handen.

Ja, om du vill byta om på hufvudet, skall jag
genast stanna, och vi stiga ur.

Eller om jag skulle taga upp paraplyn och
hålla emot dammet?

Dammet bär sig icke åt som regn — afbröt
sergeanten — hvilket blott faller ofvanpå en
paraply. Dammet stiger upp inunder, och kommer
en dessvärre kring hufvudet; jag tycker ej om
paraply i vackert väder.

Sara teg. Man åkte åter en qvart utan
samtal. Men vid denna tidepunkt vaknade drängen
och böstade så, att det liknade en revolution i
bakre delen af vagnen.

Hvad ämnar han företaga sig med våra saker!
skrek Sara och vred om hufvudet. Albert
saktade hästarne, och såg sig om: det var dock ej
farligare, än att drängen vridit sig om på den
venstra sidan, för att försöka en lur på den.

Men härigenom kom Albert tillbaks ifrån sin
förstämning, skrattade åt den groteska ställning
Arbogasofvaren intagit under sin inböjda hatt, och
sade: vet du, Sara Videbeck, efter vi nu en gång
stannat, så håller jag en smula — hästarne kunna 
flåsa ut, vi hafva kört raskt — och då får du
emellertid byta om för dammet allt hvad du behagar.

Han hoppade af, gick omkring åkdonet, och
gaf sin reskamrat handen, för att hjelpa henne 
ned. Hon ställde sig upp, men letade länge
efter fotfäste för sin blanka kängspets.
Hjulnafvet förekom henne tjärigt att stiga på.
Sergeanten tyckte hon letade för länge, hvarföre han
släppte hennes hand, och tog henne i stället hel
och hållen, lyfte henne till marken och sade: nu
skall du få se, att du genom åkningen blifvit ovan
att stå?

Åh jag mår rätt bra, och nog kan jag stå,
tycker jag. Men visst kör du rätt fort, Albert, i
synnerhet på — vet du, magistraten i Lidköping
har gjort ett förbud för resande, att fara på fyren
genom gatorna — 

Det var en dum magistrat, Sara. Jag tör akta
mig för att resa till Lidköping. Men uppriktigt,
är du icke törstig i detta hundsvotts-dam? Jag vet
en liten källa här uppe i backen. Tycker du icke,
att denna nejd är ganska vacker?

Kallas det här en nejd? hafva vi långt till
Fellingsbro?

Men har du då icke kärlek för vackra
landskapsstycken?

De äro så sällan naturligt målade, Albert.
Mamma hade ett par landskapsstycken hängande
der hemma, sedan pappas tid, på väggen i
verkstaden; men jag har låtit bära dem upp i vinden.

Jaså. Men finner du då icke, att här är en
utsigt? Se ditåt — dit längst bort vesterut ligger
det sköna Frötuna — Dalsons förr — nu gref
Hermansons egendom.

Utsigter hafva vi åt alla håll, hvart jag
vänder mig, tycker jag. Men säg, är det här då
icke en socken? I Westergötland hafva vi alltid
socknar, så fort vi komma utom staden. Och
hvarje socken håller sin embetsmästare i skomakeri
och skrädderi, som får ha pojkar, men icke
gesäll. Men det gläder mig, att ännu hafva
socknarne ej kommit så långt att de hålla egen
glasmästare, mig vetterligt åtminstone icke socknarne
vid Lidköping; ty det vet jag, att jag har många
gånger skickat ut till Råda, Åsaka, Göslunda,
Säfvared, Linderfva, Hofby, Trassberg, ja ända till
Skallmeja, och låtit sätta uti åt dem.

Sergeanten hade under tiden ställt sig framme 
vid hästarne, och småtalade vid dem, då det
syntes honom omöjligt att bringa den hyggliga,
vackra flickan till något förnuftigt samtal öfver
landsbygdens behag. Torde likväl till hennes
ursäkt böra anföras, att nejden emellan Arboga och
Fellingsbro icke är öfverdrifvet skön.

Hvad väg for du upp till Stockholm, Sara?
frågade han efter en stund, sedan hon städat in sin
hatt i en vederbörlig ask, och i stället satt en ljusgrå, 
stor, blank och vacker silkesduk öfver hufvudet.

For upp? sade hon.

Ja, Sara, for du icke samma väg upp till
Stockholm, som vi nu resa? Jag tycker du är
något liknöjd för vägen och föremålen här?

Jag köpte mig en biljett på Thunberg, svarade
hon, satte mig på honom utanför Kållandsö, då
han passerade ifrån Wenersborg; och sedan
seglade han och for med mig härs och tvärs, ända
tills jag kom till Stockholms Riddarholme.

Men jag tyckte du i Arboga hade väl reda
på gästgifvargårdar och städer, som vi nu på
denna väg hafva att färdas förbi och igenom?

Det förstås att jag skulle hafva reda på dem,
då jag ämnade taga den här vägen på återfarten:
och det gjorde jag, för att jag har uträttningar 
i Örebro och Hofva. (Jag skall sälja litet
spegelgods der åt Selin, det kan betala resan).
Och det är ingen konst att veta besked på
gästgifvargårdarne: se här skall du få se, Albert — 
jag har gjort en lista på alla ställena, med
miltalen, som jag skref upp i Varodells bod i
Stockholm efter en uppgift, jag fick. Och den listan
läste jag öfver utantill i går aftons, innan jag
somnade.

Albert såg på hennes lista, och fann en ganska 
läslig fruntimmersstil. Och detta låg hon
och inpreglade i sitt minne innan hon somnade
i går aftons, just då jag —! (förkrossande tanke,
som genomfor Albert). Du sysselsatte dig
sannerligen icke med intressanta ämnen innan du
somnade, sade han högt och med en syrlig blick.

Jag läste öfver alltihop, fjerdingstal och namn;
det var icke ledsamt. Och så räknade jag i
hufvudet ut min andel i skjutsen, för att veta hur
mycket jag borde lemna dig på morgonen före
afresan; det var roligt; jag tänkte på dig derunder
— och somnade hastigt och godt.

Jaja, det sista var just ett ämne att genast
insomna af, anmärkte Albert. — Nu hade hästarne 
pustat tillräckligt; och sergeanten, ej i bästa
lynne, förargad åtminstone öfver menniskors
sömnförmåga, gick bort till drängen och väckte honom
med en dugtig stöt. ”Hans, Mickel, eller Fähund,
hvad du heter, är det att sofva så, när man skall
köra resande? upp fort, och ned ur sittsen med dig!”

Drängen, yrvaken och häpen af den grofva,
stränga rösten, skuttade lydig och slafvisk (såsom
stadstjenare ofta äro) ur vagnen. ”Hvad befalles?”
sade han.

Jo, knyt upp grimskaften här, och ändra
stolarne. Sätt din bondstol der främst, och sätt
dig sjelf i den, och kör. Vägen fram till Fellingsbro 
är nu så jemn och god, att det största nöt
kan köra honom. Jag är endast road att köra,
då det är svårt och kinkigt. Så, låt det gå fort,
säger jag, sömniga rackare! Och bind den här
dynstolen bakföre, midtöfver vagnen, så sätta vi
oss i den.

Drängen blef småningom galant, och uträttade 
promt herr of’sèrns ordres. Sara Videbeck
yttrade under hela detta stränga äfventyr ingenting, 
men smålog då och då åt vissa pikar, som
hon begrep.

Man satte sig upp på det förändrade sättet.
Drängen körde nu, och blef genom denna syssla
snart alldeles redig. Han ville visa sin hurtighet, 
smällde, och körde ”så det bar af som sjelfvaste 
fan” enligt skaldens uttryck.

I rappet kom man till Fellingsbro. ”Se, hvilka 
stora, vackra, gula hus!” var Saras första ord
efter den långa lystnaden. Hon menade förmodligen 
de tvenne Fellingsbrobyggningarne, som vända 
gaflarne åt landsvägen, stå så symmetriskt med
den stora fyrkantiga rena gården emellan sig, och
trädgården i fonden; samt skyddas för bönder och
lass genom sitt staket längs vägen.

Albert svarade intet på hennes utrop om
husen, steg af, uppgjorde hastigt affärerna, och fick
hästar till Glanshammar, jemte en lika bra vagn
och stolar. Ånyo satt man upp; den nya
skjutsaren, en brunskrynklig, men pigg gubbe, fick
köra sina hästar sjelf; och derpå förlorade man
icke, ty han durkade af på den goda vägen ganska 
flinkt. Efter en stund vände sig vägen åt
venster (söder), och man kom in i skogar.
Gubben talade oupphörligt ett dofgroft och muttrande 
språk till sina hästar, hvilket, utan att vara
svenska, dock begreps af dem; här kan det likväl
icke återgifvas. Glad att ensam få handskas med
dem, hörde och såg gubben ingenting annat än
vägen och dem.

Hvad jag tycker om den här skogen, Albert!
sade resesällskapet med en nästan smekande röst
(hon tyckte väl det var ledsamt, att på så länge
sakna samqväm). Sergeanten såg åt sidan och
tänkte: hon har dock ett sinne för det sköna
landet? Till hälften blidkad sade han derföre — nej,
han sade ingenting, men han hade väl i faggorna
att tala.

Med varmare och ännu mer smekande stämma 
tillade hon efter ett par minuter: ty här har
man då skugga mot solen, och så slipper man
dammet!

Så — intet vidare? tänkte sergeanten och teg
durchaus.


Sara Videbeck drog af sig sina handskar, emedan 
hon kände sig svettig om fingrarne. Hon vecklade 
ihop dem och stoppade innanför kapotten.

Derpå började hon vifta med de begge hvita,
knubbiga, genom sina gropar skalkaktiga händerna
upp och ned i luften, för att svala dem.

Efter en stund sade Albert mildt, men
underligt, liksom han uppvaknade ur någonting: säg
mig, bästa, goda Sara! händer det dig aldrig om
nätterna, att du drömmer?

Jojo, hvad det händer.

Men det är väl mycket länge sedan? du har
kanske aldrig drömt alltsedan du var ett litet barn?

Jag? — jag drömde i Arboga i natt.

Ah! — nå, det kan jag icke få veta?

Sara höll stilla med sina händer; hon lät dem
ligga nere i knäet, och de sågo der ut liksom
sammanknäppta. Min dröm kan jag icke tala
om, sade hon med låg röst; men det var en
ganska vacker dröm.

Albert inföll: jag för min del drömde icke
sedan jag somnat i natt, men väl förut.

Åh — det kan jag aldrig tro? Fast, afbröt
hon sig sjelf, hvar och en drömmer på sitt eget
vis — och det är väl ock det bästa.

Sergeanten tog en af hennes händer. När du
drömde i natt, hade du äfven då dina begge händer 
så här sammanknäppta?

Jag mins icke hvar jag hade händerna. Fast
det mins jag väl ändå, tillade hon tyst och
nästan innerligt.

Icke drömde du om, att du var i en skog
åtminstone? det vill jag slå vad, och icke att du
var på landet heller — 

Och icke heller att jag var på sjön, Albert.
Nej jag drömde, att jag var i en liten, liten
kammare med rosiga tapeter, och att jag malde krita — 

Pah — 

Och — likamycket, Albert! — jag kan väl
tala om det (fortfor hon i samma ton, utan att
märka hans näsryckning), jag drömde mycket om
dig derunder.

Och, jag malde väl också krita?

Hon såg upp på honom med ett stort, varmt
ögonkast, men slog ned det, liksom träffad af en
dimma. Hon sväljde omärkbart en begynnande
gråt, hemtade sig dock och sade: det är just det jag
mycket väl begriper, Albert, ty du är officer; jag
hoppades ändå, att du skulle vara mera underofficer, 
än du verkligen är.

Detta tal var ren arabiska för sergeanten, och
den undrande blick, han gaf flickan, sade henne 
tillräckligt, att hon pratat obegripligheter. Hon
drog sin hand tillbaka ur hans.

Så kan man drömma (sade hon, som det
tycktes, mest till sig sjelf), och när man vaknar,
är det allt på ett annat sätt. Derföre är det bäst,
att hvar och en lefver fri för sig sjelf, på sitt vis,
och icke bråkar sönder’et för en annan. Man kan
vara goda vänner ändå, och det är bäst så. Det
är allraljufvast, när det är bra, och man icke
gör sin nästa förtret.

Albert runkade på hufvudet. ”Hon talar ur
sin dröm,” tänkte han. Emellertid fortfor hon:

Och Gud vet väl bäst, huru han vill ha
menniskorna, men icke begriper jag’et. Det är
ändå bäst, att man lefver som Gud har skapt’en.

Dessa breda ord föllo sig i sergeantens öron
så löjliga, att han var på vägen att gifva till ett
gapskratt. Men af vördnad för uttrycket i flickans
ansigte, som såg ganska tankfullt ut, höll han sig
tillbaka, och försökte inkomma i hennes egna
tankegångar.

En upplysning måste Sara Videbeck gifva mig,
inföll han. Din mor har fört ett olyckligt lif med
din far, det hörde jag af dina berättelser i går;
men tro icke derföre, att allt ondt kommer ifrån
karlarne — 


Det må jag väl veta, svarade hon; jag känner 
ju svarfvarålderman Stenbergs? hans hustru är
en så svår ragata, att karlen kan förlora hela
lefvernet för hennes skull. Och bättre är det
icke hos Sederboms, der frun är småpjolrig, och
karlen går fånig af sorg. Än hos Spolanders då?
och Zakrisons? Det är likadant öfverallt, bara en
kommer dem så när, att man får skåda dem i
buren. Och de sluta icke förr än de gjort hvarann
till riktiga uslingar på ömse sidor; det kan jag
aldrig gilla.

Din far, Sara, hade han allt från början
varit så stygg mot din mor?

Gud vet det; men min mor stackare, bar sig väl
alltid åt på sitt vis, kan jag tro, oaktadt allt hvad
hon arbetade med sig; och det var aldrig för rart
eller just rätt trefligt. Så att far måste nog
småningom ha blifvit sådander — ond och alldeles
befängd — usch!

Detta blir för ängsligt, kära Sara; låt Lidköping 
vara som det är — vi hafva icke hunnit dit
änn. Vet du hvad den här skogen heter?

Ja, jag tänker Gud förlåter mig, att jag är
som han har gjort mig. Nemligen på mitt bästa
vis; det förstås. Men att jag skall pina en annan
ända innerst till helvete, eller att en annan skall
köra mig ditinn; det är onödigt. — Hvad skogen 
heter, Albert? det bryr jag mig icke om. Men
det vet jag, att Gud har gjort stjernorna och hela
himmelens här, och allt hvad täckt och godt står
på jorden, det har Gud gjort, och Christus har
kommit till vår frälsning. Fast jag icke är en
läserska, kan jag väl förstå, att Christus icke har
emot, det menniskorna hålla af hvarann på
vackert sätt och fylla det första Guds budet; men att
det tillgår så, att de göra hvarann till djeflar, det
måste han sjelf väl icke gilla. Men folk har hittat
på mycket dumt tyg till hvarsannars elände; och
det allravärsta är, när de fått i hufvudet på sig,
att det skall tjena dem till gagns. Hvad dig
belangar, Albert, så är du yngre som karl, än jag
som qvinna (ehuruväl du kan vara ett år eller
par äldre än jag, såsom menniska beräknad).
Derföre är du ock oklokare än jag, och jag vet mera;
fast du känner annat, som vackrare och gladare
är. Du skall ändå icke tro, att jag är ledsam af
mig; jag är lätt och frimodig som en fågel; och
det må du vara säker på, att jag tänker alltid
behålla mina vingar. Kan också du flyga, så är det
väl; men är du bara en pratmakare, så säg så gerna 
ifrån straxt.

Stor och grandios paus.

Att du kan bli ond och stött, fortfor 
glasmästardottern, det har jag sett, och det må gerna
ske. Bara du ville bli rasande öfver reela saker.
Fast (tillade hon med sänkt röst) det är omöjligt
att beräkna i förskott eller föreskrifva — det har
jag nog tillräckligt märkt och erfarit — hvad som
allenast rispar nageln på den ena, går in i
hjertblomstret på den andra, och bränner upp’en som
gift. — Gud vet väl bäst huru han vill ha
menniskorna, men jag begriper’et icke.

Sergeanten tyckte sig i hast tjugu år äldre
än för en stund sedan, och han yttrade: Sara skall
få höra huru det varit beskaffadt med mig. Icke
är jag en embetsmästare, och det lärer du i
afseende på husliga förhållanden icke stort värdera,
om jag skall döma efter dina utsagor både om
din far och om de öfriga åldermännen i 
Lidköping. Men officer är jag icke heller, som
enligt ditt språkbruk vill säga, att jag är hvarken
dagdrifvare eller prafmakare, åtminstone ej i stor
skala. Jag är således underofficer, jemt och
rätt. Hvad som gjorde, att jag tyckte så mycket
om dig i går, kan jag nu icke påminna mig, och
jag är rädd, att berättelsen derom för dig skulle
låta alltför litet reelt. Du — hvad ditt bastanta
sätt att tala anbelangar, och ditt myckna
docerande — så är du så riktigt ifrån Westgötakanten,
som någon flicka kan vara; men jag sjelf är så 
besynnerlig, att jag håller icke mindre af dig för
det. Utan tvifvel borde du då fråga mig, hvad
jag är för en, och hvar jag är född? Du har icke
frågat det, och jag bekänner, att denna likgiltighet 
har litet sårat mig. Men om små sår är nu
oss emellan längesedan förbi att tala. Jag vill
derföre rätt och slätt säga dig, att stora vingar
har jag icke att flyga med, men saknar icke dun
helt och hållet. Min tjenst för kronans räkning
är obetydlig; emellertid eger jag derigenom
rättighet till uniform, och har under exerciserna fått
pli på kroppen. Det är hvad en karl mest behöfver, 
och — såvida han icke inalles är en dum,
ohjelplig hund — kommer han dermed så långt
han vill i verlden. Ty, att lära sig kunskaper,
det är en lätt sak för den som vill. Men pli och
skick är svårare: och jag vill icke gå längre
efter exempel härpå, än till dig sjelf, Sara; du
lär icke stort fått lära i verlden, om jag undantar 
att du gått i läran på verkstaden; men icke
dess mindre är det ej prat af mig, då jag säger,
att vackrare pli på kroppen har ingen flicka än
du. Jag har sett många och varit mångenstans, så
du kan lita på mitt omdöme. Men jag kommer
igen till mina egna utsigter: jag reser nu till
Vadsbo härad, och skall sedan ända så långt ned
som till Gräfsnäs, Sollebrun och Koberg. Jag 
gör årligen ett slags handelsresa — uppköp och
inspektion tillika — ja, jag kan icke förklara det
närmare — till vissa gods och egendomar, som
tillhöra familjen S**, med hvilken jag på afstånd
— mycket afstånd, Sara — är beslägtad. Jag drager 
häraf inkomster i viss procent, utom nöjet att
få se mig om. Jag har aldrig gjort någon
menniska orätt, och ämnar i all min dar låta bli det.
Längre sträcker sig icke mina vingars flygt. Dock
kan det hända, att om jag efter några år lagt ihop
en summa, köper jag mig en liten egen gård i
Timmelhed, bort åt Ulricehamn till, der jag har
bekanta. Dit vill jag likväl ej locka dig, du som
kanske skyr landet, liksom jag ej särdeles älskar
småstäder, annars än som resande, och gerna åker
ut ur dem så hastigt jag kan. Du — för din del
— är glad och välvillig, när det bär åt — och
det är således åtminstone en punkt, hvari vi
sammanträffa: det torde finnas flera, bara vi hitta på
dem. Antingen du brukar silkeshuckle eller hatt,
tycker jag om dig i begge fallen. Du skrifver,
som jag sett, en god, läslig stil. Men slutligen
har jag mycken smak för att vår och sommar plantera 
blommor — 

I kruka?

Nej, för sju tusan djeflar, på öppen mark,
eller på sin höjd i drifbänk, om blommorna äro 
af det slag, att de icke tåla kall jord. Dock, hvarföre 
icke i kruka äfven, för att ha i sitt fönster — 

Hvita levkojor?

Alldeles, det passar bra och ger en god lukt
i rummen. Men då måste likväl — 

Ja, man måste då hafva rutor af rent,
fullkomligen hvitt glas, Albert! ty grönaktigt, groft
glas, som somliga stackars borgare nödgas nöja
sig med, sticker så af mot vackra blommor, att
då är det bättre inga hafva i sina fönster.
Annars tycker jag mycket om lavendel, som har en
gråblå färg, och går bättre ihop med rum, der
en bor med mindre förmögenhet. Ack Albert,
du skulle se min lilla kammare — jag har
levkojor! Fast, det är sant, du reser bara med till
Mariestad, och jag får åka ensam sedan på den
kala sandiga kusten mellan Mariestad och Lidköping 
— ack det är den naknaste, fulaste väg! Jag
blir ängslig när jag tänker på den färd, jag der
skall föra.

Hvarföre skulle jag bryta af vid Mariestad? det
är icke bestämdt ännu. Och icke heller börjar,
som du säger, den fula vägen genast på andra
sidan om Mariestad: man har, utom mycket annat,
det herrliga Kinnekulle att fara förbi mellan
Mariestad och Lidköping.

Nå det kan hända, att man har Kinnekulle
någonstans, men flackt är det der i socknarna, så
mycket mins jag; ty till Mariestad har jag en gång
åkt från Lidköping. Och lappri vore väl det också, 
antingen der vore flackt eller icke, men jag
ryser vid tanken på att — 

Hvad? är hon i stånd att rysa? tänkte Albert;
nå Gud ske lof! då är hon likväl — — ”hvad
ryser du för, Sara?” sade han högt.

Ja, det kan jag väl säga, ehuru det låter
barnsligt. Jag tycker det är tråkigt, att åka på
bondkärra, och hafva en drös vid sidan. Derföre
har jag också sällan sjelf åkit ut på beställningarne 
i kringliggande härader, utan mest alltid skickat 
verkgesällen eller någon af de pålitligare
pojkarne — fast derpå har jag lidit stora förluster!
— men en kan icke stå ut med allt.

Hvad i Guds namn, har du lidit stora
förluster?

Jojo men. Det fins väl ingen i Lidköping
som ovuliga pojkar slagit sönder så mycket för,
på vägen, innan det hunnit isättas. Men den
förtreten kan smältas, det går ej till hjertat. Nu får
jag se, hur min stackars mor mår, när jag kommer 
hem.

Hon dör snart, kanhända; och det är väl, som
du sagt, för henne det bästa. Då blir du ensam
i huset. Men för att återkomma till vår resa, 
hvad ger du mig om jag följer med, icke blott till
Mariestad, utan ända till Lidköping?

Ah!

Detta lilla utrop af glädje var ovilkorligt;
likväl hemtade Sara sig genast, såg på sin reskamrat 
och sade: du skall få . . först och främst min
andel i skjutsen.

Det förstås.

Och — om du icke misstycker, skall du få
en levkojqvist, inlagd i ett nytt skrin, som jag sjelf
skurit glaset till, lagt guldpapper under och
limmat ihop sidorna på.

Dermed är jag ändå icke fullt nöjd. — Nånå,
vi fundera väl ut något på vägen, vi hafva ännu
många mil dessförinnan, sade han.

Och kanske, afbröt hon med en egen och ganska 
fin accent, blir du allvarsamt ond på mig
redan innan vi komma så långt som till Mariestad,
så skiljas vi — redan der.

Paret af de begge nätta, välkrökta, mörka
mustascherna höjdes på sergeantens öfverläpp, hvaraf 
det är högst troligt, att han ämnade höja sjelfva
läppen, öppna munnen och tala; kanske nämna
närmare om sin ersättning för mödan att resa ända
till Lidköping. Men Sara hade knappt slutat de
sista orden, då hästarne skyggde till, Gud vet för
hvilken ruska vid vägen: den brunskrynkliga 
skjutsbondgubben, på sitt vis lika flitig i samspråket
med fålarne, som de två resande sins emellan, hade 
släppt tömmarne allt för slaka, så att han icke
i hast kunde hålla dem, utan de togo till galopp
och började skena. Nerikes hästar äro af en
förträfflig race och födas väl; eld, mod, ifver att
springa utmärker dem. Sjelfva Albert måste
således snabbt resa sig upp i sittsen; han ryckte
tömmarne ur hand på gubben, och drog in
tyglarne barskt, så att de begge rödblacka skymlarne
måste kröka sina halsar likt höga sprättbågar,
fnysa, och sätta nosarne i bringorna. Skena blef
således icke af; men gick gjorde det, så att
hjulbössorna kunde hafva tagit eld, om de haft lust.

Sergeantens lockar flögo kring tschakot-kanten. 
Han tyckte sig nu åter vara minst sina tjugu
år yngre tillbaka igen. Han tittade ned åt sidan;
Sara såg icke alls ängslig ut under huj-farten,
och detta fröjdade Albert mer och högre än
historieskrifvaren är i stånd att beskrifva. Albert tänkte:
här är dock nu ånyo en punkt, hvari hon och jag
sammanträffa. Kanske råkar jag någon gång ännu 
en punkt.

Men verkligen är det icke omöjligt för en
historieskrifvare att följa med alla händelser, och
icke går det an för honom, att tala om allting,
smått och stort? både hvad som sades och icke 
sades? hände och icke hände? hur ofta hatten
ombyttes för schaletten och tvertom? Korteligen: de
kommo till Glanshammar, kommo till Örebro,
kommo till Kumla, och kommo änn längre.

Men ehuruväl åkdonet var nära att skena på
Glanshammarsvägen, gick dock resan sedan på det
hela ej så fort, som efter första uträkningen. Ty
nog måtte väl det vara bra mycket, att hafva fyra
nattläger emellan Arboga och Mariestad? Och att
det blef så många, måste slutas deraf, att de körde 
in i Mariestad först tisdagen; de hade dock
lemnat Stockholm torsdagen, såsom i början vid
handen gafs; alltså sex dagar inalles, hvaraf en
på Mälaren, och de öfriga fem till lands.

Till en del kom väl dröjsmålet deraf, att när
de vid Bodarne, der en natt öfverhvilades, om
morgonen stego upp, var icke Sara fullkomligt
väl. Hon hade icke förr varit utsatt för så
mycken rörelse; och hennes ögon, ehuru nu nästan
klarare än alltid annars, glimmande och fulla af
högsta innerlighet, då hon såg på Albert, visade
likväl spår af att knappt hafva sofvit halfva
natten. Flickan, som kom in med kaffet klockan
half sju, var således högst välkommen. Förträffliga
dryck vid ett sådant tillfälle, som morgonen! Men
det är väl åter för enskildt att nämna?

Således är det bäst att genast vara i 
Mariestad. Det kan ingen hjelpa, att resan dragit ut
sina sex dagar.

Mariestad njuter förtjent det ryktet, att vara en
af Sveriges skönast belägna småstäder. Hvem
påminner sig icke den öppna, vidsträckta utsigten
öfver Wenern, tagen i synnerhet ifrån kyrkvallen?
den stora, högt liggande kyrkan sjelf, som ren
innan man hunnit in i staden, bemäktigar sig ögats
uppmärksamhet, och drager den bort åt höger ifrån
den lummiga alleen, hvari man (ifrån 
Stockholms-sidan räknadt) åker? slutligen, när man inkommit
i staden och hunnit ned på andra sidan om 
torget, den långa flottbron, idylliskt simmande på
Tida-åns breda, klara vatten? och nu på andra
sidan om bron det täcka Marieholm, 
landshöfdingens residens, ej just prunkande med 
synnerlig höjd, men desto mer intagande genom den
omgifvande trädrika vegetationen? Landsfaderliga
minnen från förträffliga styresmän öfver länet sitta
liksom infletade emellan de mjuka, för aftonvinden
svigtande lönn-, asp- och alm-grenarne, med
deras vajande löf.

Hvem minnes icke detta allt? Minnet beror
likväl på, om man varit i Mariestad; ty att blott
höra talas derom, tjenar föga; men måste med egna
ögon se Tidans milda inbjudande utlopp.

Albert och hans följeslagarinna kommo dit
en himmelskt vacker Juli-afton. Någon omständlighet 
måste tillåtas historien på sina ställen.
Ursäktas skall och bör derföre, att hvad som
följer berättas.

Sedan de vid inresan nått torget, körde de
icke rakt fram ned åt Marieholms-bron till, utan
veko af en liten gata åt höger, som icke slutar
förr än i sjelfva Wenern. Ungefär midt på denna 
gata låg huset, som vanligen emottog trötta
resande.

De stego ur här, besörjde om sakernas
inbärande, och allt gick bra. Men sedermera föreslog
Albert, att medan qvällen ännu var så ljus och
vacker, göra en lustvandring i staden.

Sara hade på de sista dagarne blifvit tystare;
icke just högtidlig — det ordet passar ej — men
mera högstämd; och hon språkade icke så ofta om
skråets affärer. Utom denna förändring märktes
hos henne ingen annan, än den, att hennes
vanliga skalkaktighet i blicken utbytts emot en viss
himmelsk vänlighet och tillgänglighet för nästan
allt hvad Albert ville.

Utan att säga ett ord emot, lät hon honom
taga sig under armen, och hon följde honom dit
han ämnade föra henne. Han hade ingen plan
med sin promenad. Således föll det sig naturligast 
och af sig sjelf, att de gingo bort öfver 
torget ned till flottbron, stannade midt på den, och
besågo Tidan.

Stående här och skådande norrut, hade de en
gränslös utsigt öfver Wenerns aftonklara vattrade
duk. De kunde icke se hvar och hur sjön
sammanflöt med firmamentet sjelf, men det syntes allt
som ett. ”Och det här heter <i>Tidan?</i>” anmärkte
hon med en liten runkning på hufvudet; ”alldeles
så flyter också <i>Lidan</i> ut genom vår stad — och
ifrån dess bro har man äfven en lika stor — stor
— stor utsigt öfver Wennern norrut, och uppåt
ända till skyarne, när det är qväll såsom nu! ack
Albert! Albert! jag påminner mig just nu den stund,
då jag och min mor stodo på bron öfver Lidan — 
och hon kastade — kastade bort — långt — långt
ut —”

Albert ryste hastigt, tog henne åter under
armen, och gick, ehuru hon knappt ville det, tillbaka
bort ifrån Tida-bron. Komna upp i staden igen,
vände de sig åt trakten, der kyrkan ligger.
Kyrkogården, omgifven af en låg stenmur och
planterad med träd i flere grupper, ligger så nära
Wenern, att man tycker sig hafva sjön inunder sig.
Och den gråa, höga, vördnadsbjudande kyrkan har
man bredvid sig.

Sara bad att få sätta sig på en grafsten.
Albert satte sig bredvid. ”Du är så tyst, älskade, 
goda Sara, är du trött?” — Hon svarade ej en
gång på dessa hans ord,	men han följde hennes
ögonkast, och märkte att hon länge och nästan
svärmiskt (sådant hade han aldrig sett hos henne
förr) betraktade ett par små vackra barn, som
lekte ett stycke ifrån dem i gräset: de rasade 
hurtigt och slogo hvarann i ansigtet med levkojor.

Barnen sågo hvarken fattiga eller rika ut, men
ovanligt vackra. Albert vinkade dem till sig för
att göra Sara ett nöje. De kommo barhufvade
och långlockiga. Sara höll med svårighet tillbaka 
en glimmande tår, teg, men klappade dem
kring hufvud och hals. Albert sade:

Tänk likväl, Sara, om dessa vackra barn skulle
sakna föräldrar?

Far och mor kunna de icke hafva varit utan
efter de äro till.

Men om deras far och mor — 

Dött? ja, då beskyddas de af Gud ändå, och
af goda menniskor, som alltid finnas. Jag vet en i
Lidköping, som inga barn haft, men hvars nöje
bestått uti att af sina medel uppkläda och hjelpa
flere små barn, hvilkas föräldrar — Albert — 

Dött?

Nej, väl sämre — slogos och förskingrade
hvarann till själ och kropp, och läto barnen gå
der.


Ett sådant slags barn har du sjelf en gång
varit, Sara?

Och en barmhertig moster, moster Gustava,
som brukade smyga sig hem till mina föräldrar,
har jag att tacka för att jag är så pass folk, som
jag är. När pappa dog, vardt det väl något
lugnare och bättre hemma, fast mamma då redan var
så förstörd och förslöad, att hon dugde till intet,
och icke mer kunde repa sig, ehuru det då
annars kunde hafva varit en möjlighet för henne att
bli menniska igen. Sedan har jag växt upp och
tagit tömmarne hemma. Men jag är så, det
vittnesbörd må jag gifva mig sjelf, att jag vill
förtreta och förderfva ingen; — minst dig, Albert.
Hiskeligt är och blir det alltid, att en menniska
skall kunna få en rättighet, hvarigenom den sättes 
i ställning att kunna in i döden förgöra en
annan. Dermed vinner Guds vackra kärlek visst
inga framsteg på jorden. Aldrig vill jag hafva
den makten öfver en annan, och åt ingen vill jag
gifva den öfver mig.

Albert teg — han klappade barnen på hjessan.

Ack! du tycker om små barn! utropade hon.

Utan att svara henne, sade han likväl: om
nu dessa barns föräldrar, Sara, vore ogif— 

Barnen se goda och vackra ut; det tycks, som
Gud och menniskor älska dem.


Men om föräldrarne icke äro gif— icke se
om dem, ej vårda dem .. Vi kunde ju i stället
för dessa barn, Sara, tänka oss utsvultna, trasiga,
öfvergifna — 

Äro föräldrarne goda och förnuftiga 
menniskor — inföll hon mildt — så se de nog om sina
barn, så länge de lefva; det vet jag så visst, som
att ingen rifver hjärtat ur bröstet på sig sjelf.

Men — om föräldrarne äro elaka och
oförnuftiga?

Ja, i det fallet äro de elaka och oförnuftiga,
antingen gifta eller icke; och de handla 
derefter både emot barnen, sig sjelfva och mot annat
Guds skapade arma verk. Det har jag 
tillräckligt sett och skådat, Albert.

Men en skillnad är det — 

Ja, en skillnad. Den skillnaden har jag
nemligen sett vara, att om menniskor börja med att
vara goda och kloka, så kunna de väl fortfara
dermed och äfven tillväxa deri, om de få lefva i
sitt lif, som Gud skapat dem, eller ock 
beskedligt rättas af menniskor, derest de fela, som ofta
händer. Men bringas de att vara natt och dag i
ondt sällskap, så smittas de till själ och kropp — 
och om de afsky det sällskapet, men ändock 
nödgas dermed umgås, så händer det som oftast att
de förbittras, retas och blifva liksom djeflar.

Albert studsade, liksom alltid, vid detta ord,
så fort han icke sjelf brukade det i svordom.
Han hviskade något vid sig sjelf om läsare.

Tänk hvad du vill, Albert, men visst icke
är jag en läsare, det kan du fråga dem sjelf
efter; ty jag lemnar dig i allt din fulla frihet. När
jag på grafstenen här talar om djeflar, så menar
jag förderfvade, hiskliga menniskor, som man väl
kan få skåda i städerna, och på landet med, tror jag.

På det sättet pröfvas menniskorna, Sara.

Pröfvas? Jag tänker, att ingen, som vill
menniskor rätt väl, tillställer en sådan pröfning, der
största delen går under uti och rent i qvaf. Och
hvilken är det väl tillständigt och anständigt, att
med menniskor tillställa en så helvetes pröfning,
att den slutas med helvetet sjelf? Det kallar jag
icke pröfning, men raseri.

Albert studsade ånyo och sprang upp vid de
förfärliga orden. Helvete, raseri och djeflar hade
aldrig ingått i det samtalsspråk, hvarmed han
umgicks, utom, som sagdt är, då han svor. Och
i sällskap med Sara hade han aldrig svurit en enda 
ed, åtminstone ingen ställd till henne sjelf,
hvarken god eller ond.

För att muntra sig lyfte han upp barnen
det ena efter det andra i sin famn, kysste dem
varmt, och såg litet skygg ned emot henne, som
satt på grafstenen. Han fann henne i detta
ögonblick se upp på honom sjelf och på barnen, och
det tycktes som hon till hälften ämnade sträcka
armarne efter dem. Han fästes underbart af 
denna tafla. Han var hvarken målare, musikus eller
skald; han kunde således hvarken teckna, sjunga
eller säga sig hvad som så intog honom i den
sittande, uppåt skådande qvinnans bild. Och äfven
hon var icke poetisk. — Bilden af det rent och
himmelskt okonstlade är likafullt någonting.

Nu — nu kom in, Sara! — aftonen stupar
allt mer; den kan bli kall. Jag ville icke för
tusen verldar att du skulle förkyla dig. — Han
gaf barnen åter flere kyssar och små silfverpengar;
de sprungo sjungande sin väg, och han tog Sara
Videbeck under armen.

Förkyla mig? Det hoppas jag ej skall hända.
Jag är ganska varm, Albert, fast det tör vara så,
att du aldrig ser mig het, eller finner mina
kinder glöda.

Innan de stego ut från kyrkogården, vände hon
sig om en gång, såg på det majestätiska, höga, grå
kyrktornet bakom dem, och gjorde en omärklig
böjning, likasom neg hon till afsked derifrån . .
eller kanske till tacksamhet för det nöje hon af
de små njutit på kyrkogården.

Alberts hjerta blef lätt igen, när han kom på
gatan. Hon gick också lätt, frimodigt och nästan
elastiskt vid hans sida. De började språka om
resan och hvarjehanda förnödenheter. Innan de
viste ordet af, voro de hemma vid gästhuset, der
deras saker redan befunno sig i en rymlig, vacker, 
glad kammare.

Likväl blef det snart så skumt, att jungfrun
kom upp med ljus, rullade ned gardinerna, och
frågade hvad herrskapet befallde till aftonen? och
om de ville spisa der nere i allmänna rummet,
eller uppe för sig sjelfva?

Till en början gå efter matsedeln, jungfru
lilla, så skola vi sedan bestämma det andra.

Flickan gick. Är du road af att vara bland
folket der nere? frågade Albert.

Icke — och alls icke i afton! sade hon. Vi
äro nu i Mariestad, och hafva litet att samtala och
öfverräkna med hvarann, i fall vi här skiljas, och
du far söderut, men jag åt vester. Låt oss äta
häruppe.

Flickan återkom med matsedeln. Albert
bestämde sina rätter, hvilka öfverensstämde med
Saras, utom deri, att hon tog salad till köttet, han
deremot sin lieblingsrätt gurkor. — ”Och duka
här uppe åt oss,” sade han. Jungfrun gick och
kom åter; allt blef i ordning. — Efter den lilla,
glada och förtroliga måltidens slut, dukades af
igen, och de blefvo ensamna.

Hon gick fram till deras kappsäckar, och
började afskilja de saker, som tillhörde honom.
”Reser du genast i qväll, eller först i morgonbittida?”
sade hon, likväl med en half röst.

Hvart, menar du?

Jag vet icke hvart du ämnar dig, Albert.
Men du har talat om att ifrån Mariestad vika af
söderut till de stora egendomarne?

Vadsbo härad, der jag hade åtskilligt att
uträtta, hafva vi nu redan till det mesta kommit
igenom och lemnat. Jag får taga igen det på
återfarten. Nu skulle jag visst till Odensåker, Sköfde,
ja ända ned åt Marka och Grolanda, så att
vigaste vägen väl vore att här utanföre vid Lexberg
vika af åt Kekestad, och ej följa vestra vägen
genom Björsäter och så till Lidköping. Men jag
har äfven göromål vid Gräfsnäs, bort åt
Sollebrunstrakten, och vägen dit går ganska beqvämt
och rätt genom Lidköping. Hvarföre kunde jag
icke då så gerna nu genast få taga den sednare
turen?

<i>Hvarföre</i> — säger du? du har ju din frihet
att taga hvilkendera du vill?

Ja, Sara, för mina affärer har jag visserligen
frihet härtill — 


Är då något annat hinder? Hvilketdera vill
du sjelf?

Du frågar mig, Sara? och du vet likaså väl
som jag, att jag vill följa dig till Lidköping. Får
jag icke se ditt lilla hus? dina små rum en trappa
upp, som kunna hyras ut par exemple åt resande?
och det der större rummet nere på botten, der du
en gång tänker hålla handelsbod, och det måhända 
snart nog, i fall din mor — 

Allt detta vill du verkligen se?

Goda, älskade Sara — ler du? — det är mitt
fulla allvar. Jag har många resor att göra här i
Westergötland, fram och åter, om sommaren,
och kanske hela året, i fall min plan lyckas att
få transport på Westgötadals regimente, och det
beror på Dorchimont. Någonstans skall jag
under alla dessa färder hafva mitt hem — för
mina sakers skull — kunde jag icke få hyra af dig
de der smårummen en trappa upp?

I Lidköping? Men du har icke sett de rummen 
ännu. Spar till dess. Aldrig köpa, aldrig
hyra, hvad man änn ej sett och skådat!

Denna gyldne regel gick på meter, och var det
första af det slaget sergeanten hörde ifrån Saras
mun. Men orden föllo sig så bra och beledsagades 
af en ljuf, nästan smekande tonvigt. De stodo 
nu begge vid ett af fönstren i rummet; hade
ånyo upprullat gardinen, och släckt ljusen, för
att en stund njuta aftonhimmelens intagande anblick.

I dina Lidköpings-smårum, Sara, är visst
rosiga tapeter? det slår icke felt, och der inne har
du visst fordom vid sina tillfällen malit krita? — 
Han höll henne i sina armar; hon såg frågande
upp i hans ansigte, att finna om han gjorde narr
af hennes dröm? — den hon berättat — den der
drömmen i Arboga. Men hon fann nu ingen ironi,
ingen satir på hans läppar.

Fordom? inföll hon. Det kan ske många gånger 
änn. Jag ärnar ej aflägga mitt yrke.

Men om jag hyr rummen?

Så sköter jag mina saker på bottnen i nedre
våningen hos mig sjelf.

Du vill då aldrig sköta någonting uppe hos mig?

Blir du der något boendes, Albert, så skall
du väl ock hafva mycket att uträtta för egen
räkning, och behöfver hafva dig i ordning så som
du kan tarfva. En god matinrättning fins i
grannskapet, och billig städning är lätt att få; äfven
tvätt och strykning hos beskedliga menniskor, som
deraf hafva en liten skärf för deras bergning,
Albert. De skulle kunna förtjena mer, om icke
skråna vore. — Men det säger jag, att ofta önskar
jag ändå få bjuda dig ned till mig på en liten
enkel risp, om det faller sig: kanske bjuder du 
mig också någongång upp? Men aldrig, aldrig vill
jag taga af det ditt är, eller lägga mig i ditt
husväsende (blott svara dig, i fall du frågar mig till
råds, det du sedan kan följa eller ej, hur du vill)
— och allraminst skall jag nånsin hindra dig i
ditt arbete. Jag förstår icke dina sysselsättningar:
det måtte väl vara en hop skrifveri och 
räkenskaper, kanske, efter du har att göra med inspek— 
ja likamycket — Hörstadius och Selander och 
Silfver— kanske på Koberg — men aldrig vill jag
störa dig deri.

Det tackar jag dig för, Sara; det är rasande
bra. Men fins det ingenting, som kan vara
gemensamt, sådana menniskor emellan, som —

Det är rätt mycket, ja ganska mycket 
öfver ändå, att hafva gemensamt, utom sådant der,
Albert. Får jag säga dig rent ut, som jag
menar? Ty jag har tänkt på det här — under dessa
dagar — 

Också jag har tänkt derpå mycket, 
mycket, må du tro: det måste bli vår högsta
angelägenhet.

Likväl få vi akta, att det icke må gå sönder
för oss af alltför mycket nit. Det är hälften 
vunnet, att taga sakerna lätt och klokt, vet du; rätt 
och slätt, Albert. Och det är just så man kan
taga dem, när man rigtigt håller af hvarann.

Sergeanten förstod henne icke alldeles, men
smekte det vackra hårfästet vid hennes panna.
Fortfar, Sara, du skall tala först!

Hon upplyfte sitt hufvud ifrån hans bröst,
hvaremot det hvilat litet, betänkte sig en smula,
men sade dock: Efter det så är, att du håller af
mig, och jag dig, så hafva vi ju det gemensamt?
Det är mycket, det, Albert. Och det är mer än
många hafva. Men taga vi oss före, att äfven hafva 
en hop annat onödigtvis gemensamt, så skall
jag berätta dig hvad deraf följer. Skulle du taga
mitt lilla hus, min näring, mitt bohag och
penningar — obetydligt, men som jag kan hafva eller
få — ja, jag vill icke neka för dig, att jag kunde
börja bli förtretlig. Ty kanske förstår du icke
att sköta sådant? Jag gissar du vet icke det sjelf
ännu, efter du ej försökt hafva hus och yrke:
åtminstone vet icke jag det. Och det är mycket
möjligt att min oro vore orättvis, och att du skötte
allt ganska bra — dock skulle den oron, Albert
— ja, jag skall tala om för dig, att så fort du
märkte dylikt hos mig, så blef du rasande. Då
gick jag för mig sjelf och gnagde på mina hemliga 
tankar; ena stunden skulle jag tycka, att jag 
gjorde dig orätt, andra stunden skulle jag finna
att jag väl kunde ha rätt ändå, åtminstone i ett
och annat. Af dessa strider och plågor i sinne
och själ skulle tiden förnötas, som kunde
användas till nytta och förvärf. Och att tiden
förstördes, vore ändock det minsta. Men, Albert, jag
skulle bli stingslig af mig. Du skulle finna mig
retsam, först någon gång, sedan oftare. Deraf
skulle du sjelf bli stingslig. Eller om vi begge
undertryckte obehagligheterna, ginge för oss
sjelfva och ”sväljde,” som de kalla det; så skulle
misstycket i stället krypa invärtes in i merg och ben,
tära helsan, och vi skulle aftaga till kropp och
själ. Då finge vi väl börja på att dricka Lunds
brunn, eller kanske förstöra pengar på gyttja, som
jag har hört omtalas vid Porla eller Loka — 
sådant, som föga uträttar, när man har det illa
ställdt. — Så en annan sak, Albert, som jag
äfven vill, att du skall märka väl. Af plågorna
skulle min hy snart aftaga, ögonen blekna, och jag
bli fulare än jag är. Det skulle du aldrig ha
hjerta att säga mig, men du skulle ofta tycka det.
Och jag skulle nog vara så klok att finna det
sjelf, och gå afsides i mina mörka grubbel öfver
hvad du tyckte om mig: och hvad du aldrig
sade om mig, det skulle jag upptänka och gissa
för egen räkning. Deraf skulle min sömn bli 
dålig, och sedan skulle jag häraf bli ännu skrumpnare 
dag från dag, Albert; ja det har ingen
gräns med fulheten, när en börjar på det viset,
det har jag sett på folk. Och hur ginge det med
dig? Du skulle — om du vore så god, som den
bästa man kan finna — söka trösta mig med
milda ord; men hur änn du dermed menade, skulle
det låta litet tomt i mina öron, efter jag kunde
märka, att du ljög åtskilligt för att ställa mig
tillfreds. Det skulle göra saken värre, men icke
bättre. Och du skulle nog också ledsna, ty du är
i alla fall menniska, Albert, du som jag. Du
skulle väl ändå mindre ledas vid mig för mitt
försämrade utseende, än för min inre retsamhet,
tråkighet och hela stygghet; kanske blef ock jag af
lidande till sluts oförnuftig och dolsk, så vardt
jag dig ännu olidligare. Och det man brukar tala
om löften och eder, blir bara tomma ord, då
ingen menniska ändå håller det, som ingen menniska 
kan hålla: jag talar om den inre hjertats
kärlek till en person, som är det enda härvid
att skatta, men som utan hjelp går bort, om
personen står olidlig för en. — Jag har nu nämnt
om huru jag kunde bli odräglig för dig: detsamma
skulle väl kunna inträffa, att du kanske vardt
outhärdelig för mig äfven. Hvad är det då för tröst i
de gifna orden? Man sitter olycklig för sig sjelf
och har ett <i>namn</i>. Det är som en titel utan
embete. Det är som en skylt utanför en bod, och
när man kommer in i boden och frågar på varan,
så fins icke varan, som skylten talar om. Hur
gör man då? jo man går ut förargad, och spottar
åt skylten. Är icke det rätt nöjsamt? Det har
jag ofta med grämelse måst åse hos andra, och
jag likar det icke. Jag vill icke att du eller jag
må hafva det så. Älskar du mig — då är jag
glad och har nog hvad det vidkommer, och skall
sköta mig för hela resten sjelf, lustig och nöjd
och flitig; sofva godt om natten och vara vacker
om dagen; det vet jag, och det skall du få se.
Men älskar du mig icke — hvad hjelper då allt
annat, och hvad skulle jag med det öfriga? Det
gagneligaste och bästa för oss är blott att kärleken
må räcka. Och den kan nog ta slut ändå kanske:
men åtminstone bör sådant undvikas, som man
kan förutse gör förtret, eller kan göra förtret,
och stjelpa kärleken, men icke hjelpa honom.

Men, Sara, om vi äro goda och förnuftiga
menniskor, som jag tycker vi äro begge två, så
böra vi väl kunna — och jag tycker vi borde icke
räkna oss till de olyckliga exempel du anfört?

Om vi äro goda och förnuftiga menniskor,
som jag ock hoppas vi med Guds hjelp kanske
äro — så, Albert, behöfs det ju icke mer? Vi
behöfva ju då intet vidare, än utöfva hvad af godhet 
och förnuftighet följer, emot hvarann och mot
alla andra, så vidt vi sträcka oss. Hvem kan
hindra det? Betänk väl — om vi nu äro goda och
förnuftiga, är icke då det allra angelägnaste att vi
dermed fortfara? Och det måste vara saken. Då
måste synnerligen allt sådant undvikas, som
förderfvar, gör en elak, fånig och dum. Det står
alltid till Gud, huru en menniska fortfar att vara,
och mången kan falla. Men åtminstone böra vi
icke med hvarann tillställa sådant, som en liklig
trolighet är uti, att det skall fylla hjertat med
etter och hjernan med en dimmig sky. Det må
andra kalla prof, men jag kallar det onda och
dumma företag, som folk icke med rätta borde göra
hvarann. Ty om Gud sjelf ger någon en plåga, som
icke kan undflys, hon är då att tåligt utstå, och
är ett prof. Men menniskor kunna låta bli usla
tillställningar: sådana äro undvikliga, och böra
undvikas, och äro icke att kalla prof, helst de
som oftast föra till helvetet, dit väl ingen vänlig
inrättning borde vilja draga sina underlydande.
Men tänker du icke som jag, Albert, så har du
din fulla frihet med dig, och — 

I alla fall, afbröt sergeanten, har du orätt i det,
Sara, att förderf och olycka finnas i alla gifta hus.

I alla? frågade hon. Nej, jag har sett ett
eller par hus, der de lefva bra, rätt bra. Men det
kommer visst icke deraf att de blifvit hoplästa,
hvilket icke annorstädes hjelpt, utan deraf, att
de i själ och hjerta draga öfverens, hvilket alltid
hjelper der det fins.

Hoplästa? hvad menar du med det?

Att man läst öfver dem, vet jag. Kära
Albert, signerier tjena till intet. Man måste en gång
komma derhän, att i denna sak som i alla andra
söka hvad som verkligen tjenar, och låta bli det
odugliga.

Signerier? Men jag tycker rätt mycket om en
vacker bön — sådan par exemple som brukas när
två förenas — 

Sara såg upp med ett underbart uttryck. Gud
är mitt vittne, yttrade hon knappt hörbart men
med den renaste stämma, Gud känner, att jag
älskar böner. Och jag gör dem, Albert, och jag
tänker göra dem. Men ack, icke nyttjar jag böner
till sådant som de icke tjena till, ty det är
signeri och tomma ljud, om icke ännu värre, nemligen
hädelse. Böner? O min store Gud! Ej den vackraste 
bön förvandlar hvitt till svart, eller svart till
hvitt. Om två stå bredvid hvarann, och ljuga
redan då ett tycke för hvarann, som de icke hafva;
icke gör bönen lögnen dervid till sanning. Eller
om de icke då stå och ljuga, men likväl lofva
sådant, som det händer att det sedan alls icke står
i deras makt att hålla, icke afböjes det genom
någon läsning öfver dem? Och det som oftast inträffar,
nemligen, att de sedermera icke hålla hvad som
blir dem omöjligt att hålla, men likväl med
skenet låtsa så, till ökad plåga och lögn; hvad
uträttade väl nu den arma bönen på förhand? icke
hindrade den att så går? Det ser man ju jemt.
Käraste Albert, icke är det värdt att heta god
eller lycklig, om man icke är det. Och aldrig
är det värdt, att till vinnande af en sak bruka
annat än det man vinner honom med; så tycker jag.
När det fattas mig olja till kitt, icke ställer jag
mig då och läser öfver kritan: utan jag går ut och
skaffar mig olja, som jag blandar i kritan, och det
hjelper. Jag brukar aldrig signerier, Albert; fast
flere i Lidköping kasta saltkorn i ugnen när de
hafva tandverk, och stöpa bly öfver sjukt folk, och
sätta stickor i trän: och ibland säga de, att de blifva
friska, som väl kan hända, fast det icke sker af
stickorna, tänker jag. Så, Albert, träffas ock hoplästa,
som lefva väl, men det kommer icke af läsningen.

Nå, men så skadar den åtminstone ej.

Jojo men. Ty när man en gång har läst öfver
tvenne sådana, som icke duga för hvarann till
annat än förderf och elände, så vill och påstår man
ändå, att de ytterligare skola vara ihop och bråka
sönder hvarandra, bara för den läsningen skull,
som en gång skedde i onödan. Det menar jag är
ganska skadligt. Sålunda är det väl illa gjordt,
att bruka böner så, att de icke tjena, men i de
flesta fall ganska rysligt skada. Ack min Gud — 
och att göra bön, som är så heligt och ljuft, när
det kommer på sitt rätta ställe. Det vet jag bäst!

Älskvärda flicka — när gjorde du bön sist?

I Arboga — Albert. Hon hviskade detta
så tyst, och det lät nästan som ett <i>min</i> gick före
namnet Albert; men hela uttrycket var för mycket 
magiskt att kunna fasthållas, ehuru sekunden
deraf var för mycket intagande, att i evighet
kunna glömmas. Hon teg. Men hon tillade straxt
derefter högt: Jag säger det ännu en gång,
Albert, tänker icke du som jag, så har du din fulla
frihet med dig och med ditt. Säg då ifrån det,
ty jag ville i det fallet, att du fore i qväll så
gerna, eller i morgon, och icke komme med till
Lidköping: ehuru Gud vet huru gerna jag hade dig
med på den sandiga stygga vägen.

Blott på vägen?

Deras varma ögonkast möttes; men de sågo
ej länge in i hvarann, förr än de blickade ut
genom rutan och på himmelen, hvilken förekom dem
icke hafva mörknat, ehuru de tillbringat en lång 
stund i skymningen. Albert satte sig på en stol
vid fönstret, hade Sara i sitt knä, och mindes nu
ända bortom Bodarne den skumma qväll i Arboga,
då han äfven satt vid en ruta, med fåfängt
bemödande att rista sitt namn i den. Huru mycket
hade icke sedan dess förändrats? Hvilket nytt
tidehvarf? Med hvilka andra ögon såg han henne,
och hon tycktes sjelf hafva kommit i en annan verld.
Allt det förut ej sällan påkommande barska, qvicka, 
slyngelaktiga var borta; hon bar nu anblicken
af medborgarinna; samma förnuft i allt, som förr,
men ett förnuft sänkt i doftet af den innerligaste
hängifvenhet, den renaste ljufhet. Det underbaraste 
var, att den fullkomliga frihet, hvaråt
han oaktadt allt af henne lemnades, att resa bort
ifrån henne om han ville och när han ville, långt
ifrån att locka honom till öfvergifvande, gjorde
henne tusendubbelt älskvärd, lätt och angenäm i
hans ögon. ”Och älskvärdhet är det enda — det
enda — som drar till äkta kärlek. Denna kan
uteblifva ändå kanske; men skall något verka, så är
det allenast älskvärdhet”, tänkte han.

Hvad ser du på deruppe i himlahvalfvet, Sara?

Jag undrar, om det kan vara långt dit?

Han tryckte henne till sitt bröst, och svarade:
vi äro på vägen.

Blott på vägen?


Nej framme — om — 

Albert!

Berätta mig Sara, oförstäldt — du talade nyss
om huru menniskan af inre bekymmer och själens
plågor kan bli ful; och det hade du visst rätt uti.
Vi skola låta bli sådant. Men Sara, säg — du
kan ej nånsin bli ful? Det syns mig omöjligt!

Till själen, Albert, behöfva du och jag aldrig
bli fula: och det tycker jag gör tillfyllest. Men
till kroppen vet du väl, att då man blir gammal,
så — äfven utan att plågorna tära — 

Hvad betyda åldrade drag, då en god och
sann själ speglar sig rent i ögon och i alla
lineamenters uttryck. Det är af denna himmel jag
drags och hänrycks.

Så tycker äfven jag. Gudskelof du är icke
en narr, Albert.

Och äfven kroppens drag förfalla sent, först
ganska sent, så framt en god, liflig och verksam
ande bor i dem. Så tror jag, Sara.

Det har jag sett på moster Gustava, inföll
hon.

Låt oss då hafva det så, Sara, att hvar och
en af oss styr för sitt: jag skall icke låta dig hafva
hand öfver mitt, liksom du icke gifva mig makt
öfver ditt. Vi skola endast hafva vår kärlek
gemensam. — Men tänk, om endera af oss kom i 
behof, så att det egna icke förslog till lif och
uppehälle?

Vill då icke kärleken gifva bistånd? frågade hon
och spratt upp. Komme du i nöd, Albert, skulle
icke jag skänka dig af mina medel, så länge jag
hade, och jag fann att du ej vore en förskingrare,
en usel — Och blef jag mycket fattig, kan det
ju äfven hända, att du — att du skulle vilja
skänka mig något?

Gud, så du frågar, Sara! Men när det så är
oss emellan på begge sidor, hafva vi icke redan
då våra medel gemensamma?

Nej, det är en himmelsvid skillnad. Om jag
skänker dig en gåfva, i penningar eller annat, så
gör du sedan dermed och handterar det allt som
du vill. Deraf kan ingen förargelse uppstå; det
blir ditt, liksom det du hade förut; och frågar 
du mig till råds om handteringen dermed, så
skall jag svara dig, och du gör sedan ock med
rådet efter som det synes dig bäst. På det sättet
är du, oaktadt skänken, lika fri, oförryckt, och
oförstörd. Likaså, om du vill förära mig något,
så måste du gifva mig det på samma vilkor, som
en ren och älskvärd skänk, till glädje och gagn,
den jag får vända och nyttja som jag behagar och
behöfver. Sådana gåfvor och gengåfvor äro då en
hjelp åt menniskor, men icke ett ömsesidigt 
förderf, sådant som det dagliga trassel folk annars
mycket bruka med hvarann.

Kunna då menniskor aldrig hushålla ihop?

De kunna ju försöka. Går hushållningen bra,
så kan man ju fortfara med den, liksom med
mycket annat, som går bra. Går han åter rasande,
så är det välbetänkt att upphöra med den,
liksom med annat rasande. Men kärleken emellan
två — den bör främst af allt hållas fredad och i
ro för sådant; den bör aldrig göras lidande eller
beroende af en sammanboning eller hushållning och
huru den kan slå sig ut. Jag tycker det är bäst
att de aldrig flytta ihop, det får jag säga,
emedan folk, som älska hvarann, mycket snarare
reta, förarga och slutligen förderfva hvarann, än
andra, som icke räkna på hvarann och derföre
se mycket med kallsinnighet. Men vilja de då
ändtligen försöka det onödiga nöjet, att låta två
hufvuden regera jordiska saker, som skötas allrabäst 
och blifva redigast, när blott ett hufvud styrer
— så må de åtminstone vara så kloka och sluta
upp dermed innan deras kärlek förgår, som lätt
kan hända, ty intet glas är vackrare än hjertats
tycke, men ingen emalj skörare. Det kan jag förstå.

På det sättet vore ju allrabäst, att vi icke
allenast läte bli att bo ihop, utan äfven icke såge
hvarann alltför ofta?


Du tänker ju också göra många resor,
Albert? yttrade hon med en blick, långtifrån smärtsam.

Det måste jag. Jag kan ej undvika det.

Huru glad skall jag tänka på dig medan du
är borta? Och så vacker, som jag då har dig i
min själ, skulle du hafva svårt att vara, Albert,
om du stannade hemma. Men du skall återkomma! 
och hvarje gång dubbelt välkommen!

Men herre min Gud — 

På det sättet skall kärleken räcka. Du skall
slippa se mig i alla dumma, ledsamma, stygga — 
ja, i stunder, då det är alldeles onödigt att se
hvarann. Och om äfven du har sådana stunder,
ty du är menniska, Albert — så skall jag också
slippa se dig då.

Men lefvande Gud — Sara, jag begriper icke
— hvart tar detta vägen — man kan hitta på att
glömma hvarann — 

De, som med olidlighet nöta sig mot hvarann
stundligen, de glömma hvarann snarast, Albert;
eller om de minnas hvarann, så är det med plågans 
minne, såsom man kommer ihåg fulslag.

Hu då!

Det är nära kroppar med aflägsna själar. Såsom
det står i Skriften: de lofva mig med läpparne,
men deras hjerta är långt ifrån mig.

Du är dock en läserska!


Nära själar med aflägsna kroppar, tycker jag
då, om så skall vara, mera om.

Men kunna ej beggedera vara nära?

Stundom, Albert. Nu är det så oss emellan. 
Men . . Och till Lidköping vill jag du skall
följa. Men det säger jag, att om du sedan far
omkring något, det har jag intet emot. Och jag
vill inrätta mig hemma alldeles ensam. — 
Glömma? Om du sprang upp nu, och sprang ut, och
reste till Sollebrunn i natt, skulle du glömma
mig för det?

Sara! du skulle stå framför mig jemt!

Och jag skulle se dig genom alla mina
fönster. Försök! res för ro skull!

Tillåt mig att dröja litet.

Glömma? — När likgiltighet kommer mellan
menniskor, då är det som glömskan halkar med
i sällskap. Men resor och afstånd, hvad betyda
de? Landsvägar äro icke det som gör afstånd mellan 
själar. Nå, icke vill jag du skall vara borta
öfver halfva året, det tillstår jag.

Du andas så ljuft!

Glömma? sade hon efter en liten stunds 
tystnad. Kanske, om det händer att kärleken slutar
mellan några, att glömska också då kan komma — 
men åtminstone är det visst, och det vet jag, att
icke uppehålles hjertats glada minne af sådant, som
öder ut kärleken sjelf. Derföre — 

Ja, jag skall icke se dig, icke påhelsa dig
alltför ofta, Sara. Men om jag får hyra dina
smårum, och der sitta för mig i mitt eget
arbete, så skall intet i verlden, ej du sjelf, kunna
hindra mig ifrån att måla din bild framför mig,
nemligen icke med pensel, det kan jag icke — 
ack om jag kunde! — Och skulle du bli sjuk,
då vill jag gå ned och sitta vid din säng.

Det kommer an på sjukdomen, bästa Albert.
Jag har helst Maja hos mig, hon förstår det bättre.

Men — min Gud — om — jag tänker blott
— om par exemple jag sjelf blef sjuk?.

Det är en helt annan sak. Då går jag upp
i dina rum, och sitter hos dig natt och dag, om
det behöfs, vid din säng. Jag sluter igen boden
och skrifver utanpå: ”bortrest”. Du skall veta, det
är den skillnaden, att om en karl är sjuk — 
riktigt, så att det icke är prat, utan han ligger till
sängs med allvar — det är icke en obehaglighet,
ledsamt eller fult att vara närvarande vid; det kan
jag med. Men ett sängliggande, sjukt fruntimmer, 
till exempel med lungsot, det är allrabäst
för sig sjelf, Albert. Likväl, om det skulle hända
med mig, har jag icke emot om du dröjer i
staden — i huset — i öfre våningen. Skulle — — 

Gud! — hvad menar din underfulla uppsyn?

Skulle jag komma nära döden — då ville
jag, Albert, att du gick ned i mitt rum — näst
innan jag dör — till mig! — och — — ty denna
hand ville jag kyssa sist af allt i hela verlden!
. . . . . . . . . . . . . . . . . . 

Historien och Geografien, som alltid räcka
hvarandra handen, måste äfven här hjelpa hvarann; 
så att när den förra nu drager sig hastigt
undan och viker tillbaka, börjar den sednare tala,
och talar på följande sätt: Vägen emellan Mariestad 
och Lidköping räcker ända ifrån Mariestad
till Lidköping. Denna väg började de begge
resande straxt befara morgonen derpå, så fort de
doppat sina skorpor i ett par vackra äkta koppar.

Westergötlands geografi må säga allt hvad hon
vill och behagar om södra Wenerstranden; det
vissa är, att om man icke ser på vägen, som
stryker fram här, så förekommer den ögat alls icke
obehaglig. När de begge resande hunnit till
Bresäter, sade Albert: Nu beror det på, om vi skola
framåt Forshem taga den gudomliga vägen öfver
Kinnekulle, som går genom norra delen af
Österplana, så Medelplana, Westerplana och Källby:
på hvilken väg vi komma förbi Hönsäter, Hellekis 
och Råbäck — 

Råbäck? jag har hört omtalas Råbäck? jag 
har icke varit der förr, fortfor Sara, men hvarföre 
skulle jag nu dit, då <i>hon</i> icke mera bor der?

Hvilken hon?

Der har en engel bott, men som nu flyttat
till Wettern.

Fru — jag vet — jag mins icke rätt namnet.

Jag har icke heller sett henne, fortfor Sara;
men bodde hon ännu qvar på Råbäck, så skulle
jag önska taga den vägen. Goda, förträffliga
böcker har hon lånat moster Gustava i Lidköping,
och i dem hafva vi begge läst tillsammans på
mellanstunder.

Dem vill också jag läsa! utropade sergeanten.

Du skall — men — 

Ja, den andra vägen vi kunna välja, fortfor
han, går deremot nedåt Enebacken öfver slätterna 
öster och söder om Kullen, genom Skälfvum,
förbi Husby, och så. Hvilkendera skola vi taga?

Huru skall jag kunna afgöra det? det förstår
jag mig icke på.

Men du skall veta, Sara, att Hellekis hör till
de utmärktaste ställen i Westergötland; det
förtjenade väl att fara den vägen.

Om du vill. Och är der stora hus och
byggnader, så förtjenade det nog att göra sig
bekant på stället; det kunde en gång löna sig.

Litet förstämd refvade sergeanten in sitt 
samtals poetiska segel; han hade icke nu på några
dagar hört yrkets angelägenheter omtalas, men
märkte genast att de voro i antågande. Och hur
kunde han vara ledsen på henne för det? Likväl
ville han ej, att så gudomliga platser, som
Hönsäter, Hellekis och Råbäck skulle uppoffras till
mål för blotta glasmästarönskningar: han beslöt
således att taga den prosaiska stråten öfver
Enebacken, lemnande kullen till höger.

Hon har dock varit högre stämd, fortfor
sergeanten för sig; ja, ett par dagar! och
hennes talämnen, ehuruväl alltid sig lika hvad
klokheten beträffar, hafva dock ej ständigt haft smak
af en gesäll i fruntimmerskläder. — Stackars,
goda, oskyldiga flicka, tillade han med en knappt
återhållen tår; goda, älskade! huru orätt bedömer
jag dig? är det icke rätt väl, att du är så förnuftig? 
Du skall ärligt och förträffligt kunna sköta
dig och de di— 

Han ryckte till hästarne, liksom en hastig
skrämsel påkommit, och han fruktade de skulle
fara af någonstans; men han hemtade sig och
fortfor inom sig: Allt hvad jag kan spara och
aflägga, skall jag gifva dem, och det såsom en
fullkomlig, en ren gåfva, så der som hon vill hafva
det, utan all inblandning från min sida (om icke
medelst fria råd), huru hon dermed må hushålla.
Men, gode Gud! mina skall jag kalla dem: det
skall, det måste, det vill jag bestämdt!

”Det skall du, och det blir min himmelska
glädje, att höra dig säga så.” — Albert for
förskräckt åt sidan vid dessa Saras sakta uttalade
ord. Hade han glömt sig i sin svärmiska utsigt
ända derhän, att han talat högt och förrådt sina
innersta tankar?

”Räds icke, Albert; dina hviskningar, dina
allratystaste hviskningar till dig sjelf, hör jag;
ty jag är så, att jag hör.”

Store Gud! hvem är du då? kan du mer än andra?

”Du kör så bra och galant, Albert; jag
älskar dig.”

Du älskar mig, men du svarar mig icke?

”På hvad skall jag svara?”

Hur kunde du höra nyss, hvad blott min själ
talade?

”Jag älskar din själ, derföre hör jag din själs
ord.”

Hvad?

”Det vill säga, jag förstår dig. Jag begriper
dina tankar; till och med hvad du grubblade på
nyss förut —”

Hvad? om yrket?

”Jaja — Albert — ett fönsterglas är icke så
föraktligt, som du tror, Albert: det skyddar
dig om vintern mot kölden ute, och gifver dig
likväl ljus med detsamma. Det mesta i lifvet är
annars så, att om det värmer, så sker sådant icke
utan med mörker; eller om det lyser, så sker detta
sällan utan med köld. Ett fönster allena — märk
väl, min Albert — ger ljus, utan att låta köld
inströmma; och det håller värmen inne, med
bibehållande likväl af ljus tillika. Så är ett
fönster beskaffadt, och det betyder mera än mången
fattar. Derföre skall du icke förakta fönster, och
icke förakta Saras yrke, hvarmed hon har födt sig
och alla i Lidköping, dem hon kan hafva haft att
bistå — och skall så hädanefter — och äfven
dig, Albert, om du kommer i nöd.”

Nej, Sara, det skall du aldrig behöfva. Flit!
— en stor flit i mitt yrke — ty också jag har
ett yrke! — älskade, goda flicka, nu känner jag,
likt en himmel, hvad det är att vara flitig — jag
skall och vill <i>förtjena!</i> — detta ord, som förr lät
lumpet i mina öron? — Förtjena vill jag! arbeta,
och dermed hjelpa ej blott mig, men — alla i
Lidköping, dem jag kan hafva att bistå. Yrke och
flit — du Sara, har lärt mig de rätta orden! Han
tog hennes hand.

. . . . . . . . . . . . . . . . . . . .

Geografien är en stackare, som ständigt låter
öfverrumpla sig af Historien. Hvar var det nu
den sednare tog sitt nya öfvertag igen? Jo, på
vägen åt Enebacken. Så tag då vid der, och håll
sedan uti dig, geografi!

Enebacken — och så får man Holmestads,
Göteneds, Skälfvums kyrkor, och till och med
Wettlösa på litet afstånd åt venster — förlåt,
Wättlösa heter det. Sedermera kommer man så,
att man ser Husby och till och med Klefva
kyrkor uppåt Kullen till. Vidare råkar ögat inom
kort Broby kyrka, Källby kyrka, Skeby kyrka —
det var obegripligen mycket kyrkor!

Men nu är det slut. Ett stort öppet vatten
möter till höger och slår den åkandes blick med en
tjusande förfäran: han fruktar få hela Wenern
öfver sig, åtminstone inpå hjulnafven, och tviflar
icke att den sanka, gula sandstrand, han åker på,
legat under böljan en gång. Wenern är en fé,
som dragit sig litet undan: hvem vet om hon
icke hastigt och oförtänkt kommer på en, och tar
igen sina gamla rättigheter? I synnerhet vid
nordanstorm är detta fruktansvärdt.

I dag teg vinden och böljan log. Sara satt
i hvarje ögonblick anande att få se sitt Lidköping.
Hon kände de ljufvaste inre minnen.

För en sak måste dock Historien tillåtas att
redogöra: det är för den besynnerliga lyckan de
hela vägen rönt, att få parvagn. Ty eljest pläga
kärror hota de fleste resande, som icke komma
på egna hjul eller stå på egen botten i
vagnarne. Kärror äro stundom stygga att	åka på.	Det
var således en mild skickelse, som förfogat här;
och kanske ligger närmaste förklaringen i det,
som medici sjelfva — hvilke annars aldrig befatta
sig med ödet — påstå om naturen; nemligen att
hon har en utmärkt ock enskildt omvårdnad om
qvinnan; att hon nästan är skygg att skada
henne; är vördnadsfull, undvikande, aktsam. Detta
är en mystisk, men en helig tanke. Måtte derför
också menniskan vika lika vördnadsfullt undan:
må vi knäböja för en himmel, som okänd —
misskänd — står omkring oss, så nära, så god, så
hemlighetsfull, så glömd, och likväl så ständig.

Lyckan att få parvagn, kom för dessa
resande ofta deraf, att när Albert såg hästarne vara
goda, brydde han sig icke om att fordra
skjutsbonde, utan körde ensam; hvilket bönderne, när
de se sig få ordentliga åkande, gerna gå in på och
tacka för. Så hade nu sergeanten och hon farit
ensamna hela tiden.

Lidköping kom. De började åka på stadens
första gata, bred, stor, bra; men litet ojemt
stenlagd. Bästa Albert, låt mig stiga af här — detta
är mitt barndomshem — jag skulle vilja gå till
fots härinne. Du kan köra, jag går ensam.

Nej, jag stiger också af, går bredvid och
kör.

Icke: det ser illa ut. Och så tillika, Albert, en
annan sak. Åk du ensam fram till källaren vid
torget. Jag går hem till mitt hus; jag vill
komma dit ensam först. Jag vill se hur det är med
min stackars mor.

Äfven jag vill se henne.

Nej, Albert. Om hon ännu lefver, skall hon
känna en fasa vid din anblick. Det vill jag icke.

Min Gud! Hvad säger du?

Ty du skulle omöjligen kunna undvika att
förråda dig. Du skulle uppföra dig så mot mig,
att hon i dig skulle ana en friare: hon skulle
skälfva vid föreställningen att i dig se sin dotters
blifvande man. Jag skulle få svårt att öfvertyga
henne om, det du aldrig i verlden skall bli —

Ha!

Frukta dock intet, goda Albert. Du skall
snart komma hem till oss, och du skall få bese
de rum du ämnar hyra. Men vänta tills jag
låter kalla dig. Kör nu gatan rätt fram: det är
icke svårt att hitta här i Lidköping. Utan
afvikningar kommer du rätt så bort till den der bron
öfver Lidan — den der, ser du —

Ha!

Den åker du öfver; men betrakta utsigterna
till höger och venster, ty skönare flod än Lidan
rinner ej genom en stad. Litet längre fram,
samma väg, kommer du till torget. Ett större torg
fins icke i verlden — kör rakt fram öfver det till
mynningen af gatan längst bort åt venster. Der
i hörnet ligger källaren; tag in der, låt bära upp
alla våra saker; tag en kammare för din räkning
öfver natten, eller tills jag låter kalla dig. Jag
skall hemifrån skicka en af lärpojkarne efter
mina saker — du känner väl dem åtskills?

Det står icke S. V. på alla — men jag skall
försöka!

Du är tankspridd, goda Albert. När du
kommer fram, så ät litet, stärk dig, och tänk icke så
mycket på mig. Du känner väl igen dina egna
saker åtminstone? Allt hvad som icke är ditt, det
är mitt — och låt pojken hemta det.

Hvad som <i>icke</i> är ditt, det är mitt!

Men — var icke förstämd, icke blek. Du är
i en hygglig stad, skall du veta. Se på
menniskorna, när du far genom gatorna: du skall
märka, att nästan hvar flicka här är behaglig —
det är Lidköping utmärkt för — jag är ibland
de allra obetydligaste. Se dig omkring och var
glad i uppsynen! Jag ville hafva den hemliga
glädjen, att när du åker fram på gatan, hvarannan
flicka må stanna och tänka: kors en så vacker
officer der far!

Sergeanten nickade ett temligen muntert
afsked åt Sara, som stigit af. Han körde framåt,
långsamt likväl, och såg sig ofta om på sitt
gående resesällskap.

"Du kör för simpelt, sade hon vinkande. Det
går icke an för en karl." — Han slog till en frisk
klatsch i luften, hästarne foro af. — Sara
Videbeck gick ensam.

Hon vek ned åt en gata utmed ån; gatan, som
förde hem till hennes boning. Det var icke sent
på qvällen, dock redan afton; flere skyar i
långsträckta, söndertrasade och oförklarliga skepnader
drogo här och der fram öfver hvalfvet; till regn
liknade det sig likväl icke. Solen skämtade nere
ur vestern med de allvarsamma, betänkliga,
ljusgrå, tunna skygestalterna.

Fotgängerskan stannade vid en tvärgata,
emedan folk kom gåendes, och hon sökte i dem
igenkänna bekanta. I småstäder veta nästan alla
menniskor till hvarandra; Sara märkte äfven hvilka
dessa voro, men, inbegripne i djupt samtal och
på temligt afstånd ifrån henne, varseblefvo de
henne icke. Hon undrade på deras åtbörder,
pekningar och hufvudvändningar. Men då de gingo
förbi, steg också hon framåt vidare, och närmade
sig till nästa hörn. Här stannade hon åter tvert,
ty en likprocession kom. Vördnaden för sådant
hade alltid hållit henne tillbaka; huru mycket
mer nu, då hon med häpnad ock bestörtning i
denna procession igenkände sin egen verkgesäll,
gående svartklädd? några af de äldre lärpojkarne
jemte andre bekanta buro en likkista. Det var
hennes mors! — derpå kunde hon icke tvifla.

Bröstets förfärliga rörelse, andedrägtens
uppror bjöd hon till att dämpa — ett oskickligt
uppträde på gatan måste undvikas! Resklädd och utan
allt svart i sin drägt ville hon ej visa sig. ”Min
mor! min mor! får jag aldrig mer se ditt ansigte?”
utropade hon, vred sina händer och drog sig
ännu närmare in i det hörn, der hon stod, för att
låta det sorgliga tåget komma förbi. Hon tyckte
sig höra klockaren till sin granne i processionen
doft mumla orden: ”förledne söndagsnatt.”

De allvarsamme vandrarne märkte henne icke.
Men när kistan hunnit om den tyst gråtande,
fördolda dottren, blef det omöjligt för henne att
fortsätta sin egen vandring till hemmet. Hon såg
att processionen vände sig fram åt kyrkan till.
Om det var begrafning eller blott bisättning
kunde hon icke veta; men hon drogs oemotståndligt
att på afstånd följa. Allt var henne ännu
oredigt, hemskt, alltför hastigt öfverraskande: att se
sin mor, åtminstone röra hennes kista med sin
mun, innan hon nedsänktes — det var en
nödvändighet!

”Förledne söndagsnatt?” stafvade hon
tillsammans i sina tankar. Hvar var jag då? I torsdags
reste jag ifrån Stockholm. Hade resan icke
fördröjts — hade icke — om — så kunde vi — så
kunde jag redan i söndagsaftons hafva varit
hemma. Nu är det onsdag! — Hvar voro vi
söndagsnatten? Hvar? På Bodarne, svarade hon sig sjelf.

Lidköpings kyrka är till belägenheten olik
Mariestads deruti, att då den sednare ligger
särdeles högt, beherrskande hela staden och är synlig
öfverallt, så står deremot Lidköpings i ett hörn
af sin stad, visserligen så, att hon på afstånd
märkes — ty hon är likväl en ansenlig byggnad —
men icke så, att hon genast och öfverallt tar ögat
i anspråk. Hon har icke fått sitt läge utmed
sjelfva Wenern, såsom Mariestads kyrka; men är
omgifven af en mycket lummigare, dunklare,
innerligare kyrkogård.

Sara ville desto mindre nalkas tåget, som
fruntimmer aldrig gå med i sådana; och de, som
höra till sorgen, visa sig i synnerhet icke ute —
minst på kyrkogården — vid det afgörande
tillfället. Men Sara måste till kyrkogården! Var
ändamålet att nu sänka ned i jorden den älskades
stoft, så måste hennes syn, skärpt så mycket som
möjligt, söka följa denna färd ända till dess sista
märkbara ögonblick.

Hon fann med rörelse, att stadens ringaste
prest blifvit den, som man ombetrott och kallat
till utförande af förrättningen. Kistan gick
omhvärfd af de menniskor, som varit
glasmästarenkans arbetare på verkstaden, och hvilka, sällan
vane att gå i svart, nu syntes dåligt utstyrde i till
en stor del lånade, åtminstone urvuxna kläder.
Men allas ansigten hade, då Sara såg dem träda
förbi, burit spår af blekhet, insjunkenhet: —
hafva de farit så illa under de tre veckor jag varit
hemifrån? — nej! det måste betyda sorg eller
andakt, hoppades hon. Kistan befann sig redan långt
inne på kyrkogården, då dottren med vacklande
steg äfven försökte att våga sig ditinn.

Hon blickade rundt omkring derinne. Ingen
menniskohop fans samlad, i hvilken hon kunde
blanda sig, för att på detta sätt våga nalkas
närmare till den uppkastade jordhög, hvarpå
hennes stirrande ögon stodo. Hon drog sig således
afsides bort till en hög grafsten, under ett träd.
Bakom den skymd sjelf kunde hon ändå få åse
sin mors sista — enda — heder. En matt
ringning börjades med kyrkans minsta klocka, presten
uppslog handboken, klockaren tog upp sin
psalmvers.

Vid dessa ljud sjönk Sara på knä i gräset vid
den aflägsna grafstenen; tårar kommo i strida svall,
hennes hufvud darrade ända ned emot
blomstervallen och hennes händer emottogo den fallande
pannan. ”Min mor! min mor!” utropade hon högt,
ty hon viste att ingen dödlig hörde henne här.
Ett saligt minne genomströmmade hennes hjerta
dock härvid: ”jag har uppfyllt din önskan, min
mor! din oaflåtliga förmaning till mig har jag lydt!
— O — hvarest du nu är, gif mig din välsignelse!”

Om den aflidnas ande nu blickade omkring
på hvad här föregick, så skulle den derborta vid
sjelfva griften hafva kunnat skåda de svartklädde,
som med omsorg ock aktning (dock ej med
många ord, ty glasmästarenkans lefnad var ju ej att
berömma?) sysselsatte sig med det döda stoftet:
men här under trädet, till mera glädje för
himmelen och lifvet, knäböjde i en skön bild
framtid och efterverld: denna bild kunde vara för
anden att med mera, att med oändlig sällhet se.
Himmelsk dygd, ren sedlighet, sann pligt är ofta
ett okändt, misskändt, icke sedt. Dold stod
dottren, tyst i sin bön: menniskor sågo henne icke.
En svalkande vind gick öfver blommorna.

Psalmversen var kort, ringningen snart slut,
och prestens ord icke flere än handbokens. Allt
aflopp således fullkomligen som det skulle: intet
fattades, men också intet var tillagdt. Under
verkgesällens insjunkna ögon syntes litet blått öfverst
på kinderna. Lärpojkarne, af frisk hy, fattade de
i beredskap stående skoflarne och började
nedstörta mullen.

. . . . . . . . . . . . . . . . . . . . . . . . .

. . . . . . . . . . . . . . . . . . . . . . . . .

Albert hade nått sin bestämmelse i
torghörnet; tagit en kammare en trappa upp på
stadskällaren, och vandrade i den, än orolig, nyfiken och
väntande på bud; än förstämd, uppstämd och
nedstämd. Han såg på klockan, hon var 7 på
qvällen. Att beställa hästar genast för morgondagen
och så snart resa åt Sollebrunn, syntes honom nu
omöjligt; men klockan 8 fann han det vara just
det rätta. Först måste han väl ändå taga afsked
af — och när kunde hans återkomst likligen
inträffa? Allt detta kunde just icke vara
öfverläggningar af allramest invecklade art: men han
hade redan vandt sig att med en öfverlägga om så
mycket; han ville göra så äfven nu, och han fann
sig ensam!

Hans oro samlade sig slutligen i en enda
brännpunkt; han satt tyst, stel och stirrande i
sin hörnsoffa med undran på att intet bud kom.
Han hörde en uppasserska slå i några dörrar till
rum utanföre. Han ropade henne med dundrande
stämma. Hon anlände i flygande. ”Gif mig en
kopp thé!” sade han och såg vild ut.

Van vid ovanliga resande gick hon sin väg
beskedlig, tigande och utan undran. Då ropade
han henne tillbaka, och hon kom åter. ”Hörde
du hvad jag begärde?” röt han. — Ja, herre. —
”Så låt det gå fort, medan jag sitter här och
väntar!” — Icke har herrn väntat på mig, så mycket
vet jag! sade hon stött och gick ut med en liten
fnurr.

”Ack, hvad jag väntar på dig!” utbrast han
suckande inom sig, utan att hafva hört på den
utgångna flickan.

Theet kom, helt och starkt. Sjelfva hon,
som bar det, såg förargad ut; ty tålamodet kan
förgå på hvem som helst; och när sergeanten
förde koppen till läppen, brände han sig så
”fördjefladt,” att han ropade: det var fan!

Kunde du då icke litet hafva väntat med det?
utbröt han; jag är icke skapad att skollas!

”Icke jag heller,” svarade Lidköpingsflickan
vigt.

Är du rasande?

”Nej, det behöfs icke mer än en sådan.”

Jag vill lägga i mera socker och grädde, så
svalas det af, anmärkte sergeanten, återkommen till
visdom och bättre lynne. — Hvad är klockan?

”Det rör mig icke”.

Du är dock fan gifven —

”Skall det vara en kopp till?”

Jag ser klockan är snart 9, och intet bud! —
bädda åt mig i rappet; jag vill lägga mig, så har
jag något att göra. Ja, slå i en kopp till.

”Skall den drickas på sängen?”

Slå i och låt den stå der, så får jag se. Jag
går ut på gatan att se mig om: men kommer
något bud, så ropa genast upp mig. Och bädda
emellertid.

”En konstig offser!” sade flickan, sedan han
gått ut; ”men han väntar bud, och jag bryr mig
icke om honom.” Hon bäddade hastigt och raskt;
hon var ond, kuddar och lakan foro som kanaljer
fram och åter under hennes händer. I rappet —
som han begärdt — vardt sängen färdig.

Verkligen melankolisk, hufvudet sänkt mot
bröstet och blek återkom sergeanten. ”Har intet
bud hörts af?” frågade han med den
allrabeskedligaste stämma den utför trappan nedhoppande
uppasserskan.

”Nej — men allt är i ordning deruppe.” Hon
försvann i de undre regionerna. Han gick
trappan upp.

Kommen till sig, sade han intet. Han
kastade ännu en blick genom fönstret på gatan för
att erfara om icke — Men ingen syntes.

Han satt länge vid rutan; men ingenting
hände, mer än att det blef allt gråare omkring
honom. "Jag lägger mig!” sade han slutligen högt,
men långsamt och liksom i lethargi. Emot detta
hans påstående hördes ingen invändning. Ingen
var närvarande att bestrida honom det allraminsta.

Lethargiskt klädde han af sig, lade sig och
somnade, svept i källarmästarens lakan och
gråspräckliga sidentäcke — dyrbart i sig sjelf, men
utan värde för sergeanten.

Morgonen derpå — som var en torsdag igen,
för att döma efter aftonen förut, hvilken varit en
onsdagsqväll — morgonen derpå inträffade, att
sergeanten vaknade. Ingen helsade på honom,
ingen steg upp vid hans sida, ingen nickade; till
och med ingen kom in, ty frukost hade kan
aftonen förut i bedröfvelsen alls icke beställt. Dock
var han så pass karl för sig, att han steg upp och
ställde sig på golfvet.

”Obegripligt!” tänkte han.

Han tvättade hufvudet med kallt vatten,
klädde sig så elegant, som uniformens snitt medgaf,
och steg slutligen framför en stor väggspegel, att
ordna det öfriga. De genom sin blekhet finhylta
kinderna, de stora, mörka och nu smäktande
ögonen, det grant lockade håret — hela den bilden
i spegeln såg ut som om han i sanning
avancerat till fänrik. Förargelse vaknade härvid,
emedan han på en tid fått ett afgjordt och
outgrundligt begär att stanna på underofficersgraden. ”Hut
vekling!” mumlade han: mörka blixtar
uppstodo i ögonvrårna, och han slungade åt sin
vederpart innanför glaset ett par vreda, morska
blickar, som den der i spegeln af begripliga skäl
genast återgaf. Så uppmuntrade dessa begge
herrar hvarann, och inom en stund såg sergeanten
ut som en svensk Achilles.

Någon kom trippandes, dörren öppnades, och
uppasserskan steg in med anmälan, ”att bud i går
aftons afhemtat sakerna; och att de der rummen,
som skulle hyras —”

Bud? och jag har icke förr än nu fått 
höra deraf! Åskor hotade i dessa ord. Flickan
vek hastigt mot dörren, men hemtade sig och
förklarade, att budet så sent inträffat, att herr
majoren då redan längesedan insomnat, och att hon
visst icke vågat —

Hvarifrån var budet?

Från Videbeckskan.

Videbe — — (åter en åskblick: dock kunde
han ej neka sig, att så just kunde rätta termen
låta för det der mellantinget han så mycket
grubblat öfver. Sjelf nändes han likväl icke tala ut
namnet så).

Ja, eller ifrån det huset, rättare sagdt, fortfor
flickan; ty Videbeckskan sjelf hon är då
ändtligen borta. Men lärpojkarne kände rigtigt igen
sakerna, och buro dem till sin döda matmors hus.

Döda! hvad säger du? himmel och helvete!
Död? — nej — och jag fick ej veta sådant i går?

Flickan svarade häpen: budet sade, att de der
rummen, som ville hyras, de kunde nu få hyras,
och att klockan 8 på morgonen i dag skulle de
beses. Derföre tyckte jag det icke var värdt att störa
herr majoren förr än nu på morgonen klockan 7.

Beses klockan 8, sade budet? se här! klockan
är 8 om en qvart. Men — evige Gud! Död? Det
är omöjligt! omöjligt! omöjligt!

Han störtade ut, och frågade i dörren efter
vägen till Videbeckska huset. Uppasserskan
berättade och tecknade det, så godt hans otålighet
och hennes bestörtning tilläto. Han skyndade bort.

Denna morgon var undransvärdt vacker.
Sergeanten kom ned till en af gatorna vid Lidan:
dagens friska, nya sol — det blåa — det gröna —
det hvita — i luft, på trän, på — ack, nog
borde väl sergeanten hafva haft sinne att se och
glädjas åt så mycket — nog borde han af
berättelserna under föregående dagar nu kunnat finna,
att det var Videbeckskan-modren, och alls icke
Videbeckskan-dottren, som dött. Men han var så
tankfull, att han gick utan all eftertanke.

Slutligen såg han ett litet rödt trädhus med
Strengnästycke, dock välbehållet. En lång rad
strödt granris på gatan mötte honom: det klack i
bröstet: han hade nu dödsspåret att gå efter.

Genom en plankport med klinka kom han in
på en rymlig, nysopad gård. Han steg upp på
en låg, men bred farstutrappa. Sjelfva
farstudörren, temligen stor, var sirad med lönn- ocb
björkruskor. Körfvel och färskt elggräs doftade
från farstugolfvet. Denna milda vällukt mötte
honom således; men hans knän darrade, ty han
anade, att den, såsom bruket var, hade för ändamål
att dölja ångan af det förskräckliga.

En åldrig qvinna kom honom till mötes; snygg,
men ytterst tarfligt klädd, en blandning af
bekymmer och godhet i anletet. Åter skar det i hans
hjerta. ”Detta är säkert gamla Maja!” tänkte han.
Hvad skulle han säga? hur skulle kan begynna?
Slutligen stammade han:

Jag har fått höra, att här skulle finnas rum —

Att hyra? ja — en trappa upp — om jag får
lof att visa.

Han gick åt trappan; men han ryste, ty om
hon verkligen var död, hvad i herrans namn skulle
han då med rummen? Hans fot höll på att snafva
öfver första trappsteget, han vände sig om till den
gamla tjenarinnan: han ville fråga något, men
tungan vägrade att lyda. För att dock något
fråga, sade han: ”innan jag går upp, låt mig veta
hyran?”

Tjugu R:dr R:gs på år, men tolf på halfår,
min herre. Var så god —

”Kalla, dystra, skärande ord! men jag skäms
att icke gå upp, då jag hitkommit,” tänkte han.
Han flög upp för trappan.

Visarinnan förde honom in i tvenne små rum
med rosiga tapeter. ”Var så god och sitt ner, och
bese dem emellertid”, sade hon, gick ut och
låste dörren.

Sitta ner? nej minsann. Store Gud, hvad skall
jag här och göra? — Hvilka rum likväl? trefliga,
himmelskt trefliga! Här är så nyss skuradt, som
om det skett i natt? ordnadt, fejadt, och
springfärska gardiner uppsatta! En gäst har väntats,
det synes. Och levkojor i fönstren? Se —
hvilka speglar med ramar? ramarne också af glas
med underlagdt guldpapper. Alldeles så! Och det
inre rummet? Äfven der rosiga tapeter? men på
annat sätt. Ack den som här finge bo, och — om,
det vill säga, om — gode Gud! — — Och
dessa små rum var det ganska säkert hon drömde om
den natten i Arboga, då —

Dörren öppnades. Hon steg in. Sergeanten
for litet åt sidan vid anblicken af en svart flicka:
en flicka i ratine med Saras hufvud, mildt leende
då bon märkte hans häpnad; en bred, hvit,
finstärkt lenonskrage öfver bröstet.

Jag har sorg, som du ser; sade hon.

Hvad jag är glad — du lefver! du ler! —
utropade han.

Den sorg, hvarom hon talade, satt som en
fin skymning omkring det öfversta af hennes ögon.
Men hvitögats emalj sken blåhvitt, som alltid förr,
och pupillerna glänste. ”Albert!” sade hon.

Han svarade intet; blott såg.

Hvad tycker du om dessa rum? vill du hyra
dem? Men du kan icke känna dem mycket ännu.
Får jag icke nu bjuda dig ned i mitt, så skall du
få se huru jag har det: frukosten väntar. Och
börjar du icke dina resor straxt i dag, så ber jag
dig ock hos mig till middagen. Går det an, Albert?

Han sade ändå intet. Men i hela uttrycket
af hans ansigte låg detta svar: Det går an!
<img></img>
</chapter>

»IM»»


