DETTA ÄR VERKLIGHETEN

Bertil Mårtensson föddes 1945 i Malmö men är sedan
ett drygt decennium bosatt i Lund. Han debuterade
som författare redan 1963, då hans noveller började
förekomma i tidskriften Häpna; 1968 utgav han sin
första roman Detta är verkligheten, som vid den
paneuropeiska science fictionkongressen i Trieste 1972
prisbelönades som bästa svenska sf-roman utgiven under
femårsperioden 1967-1972. Efter några års uppehåll
från författandet har han sedan 1974, då han återkom
med Skeppet i kambrium, utvecklats till Sveriges
förmodligen mest läste science fictionförfattare
med ett halvdussin romaner i genren bakom sig. Han
har dessutom för sina kriminalromaner belönats med
Sherlockpriset, som 1977 tillföll Växande hot.
Bertil Mårtensson

DETTA ÄR VERKLIGHETEN
- världar utan gräns

alpha science fiction . pocket 
Kindbergs Förlag
I alpha science fiction-serien har tidigare utkommit:

Alpha I                           Antologi
Vindarnas folk                    Anderson, Poul
Förbjuden värld                   Asimov, Isaac
Rhiannons svärd                   Bracket, Leigh
Tidsskredet                       Dick, Philip K
Mannen i det höga slottet         Dick, Philip K
För mina synders skull            Haldeman, Joe
Mellan två världar                Heinlein, Robert A
Sjätte kolonnen (pocket)          Heinlein, Robert A
Vintergatans son (pocket)         Heinlein, Robert A
På andra sidan drömmen            Le Guin, Ursula
Illusionernas stad                Le Guin, Ursula
Nattens fångar                    Phol, Frederik & Kornbluth, CM
En gång skall vi alla...          Russ, Joanna
Tidsströmmen                      Silverberg, Robert
Mer än människa                   Sturgeon, Theodore
Den långa tystnaden               Tucker, Wilson
Messias                           Vidal, Gore
Där en gång fåglar sjöng          Wilhelm, Kate

Kommande böcker:
Alpha 2                           Antologi
Det eviga kriget                  Haldeman, Joe
I någon annan tid                 Heinlein, Robert A
Drömmarnas planet (pocket)        MacDonald, John D
Om Gräs och Dis och Sand          McIntyre, Vonda

Utgivningskatalog erhåller gratis mot insändande av namn och adress till 
Kindbergs Förlag AB, Box 3126, 550 03 Jönköping.

©1968 Bertil Mårtensson ©1979 Bertil Mårtensson & Kindbergs 
Förlag. Omslag: John Berkey. Första svenska upplagan: Albert 
Bonniers Förlag 1968. Tryck: Kindbergs Grafiska AB, Jönköping 1980. 
ISBN 91-85668-17-6.
INNEHÅLL

I

skymningen föll snabbt i Kamwarlu                   11
Kamfi-trädens doft hade en sällsam inverkan         23
men molnen hade ännu inte börjat skocka sig         32
på andra sidan berget väntade passet                46
ovädret varade tre dygn                             60
urmodern födde många söner                          64
denna fåra i Marmers panna var smal och             70
det skedde också till sist                          78
de hade undanröjt den döde vakten                   85
att se henne igen                                   88
bergstopparna brann i eldrött                       99
redan! De hade inte väntat                         101
det skarpa dagsljuset i bergen                     105
långt borta tindrade en stjärna                    111
han låg och betraktade en solstrimma               112
Karman kunde inte på rak arm säga                  117
borgen i Denetah låg i dalens mitt                 124
Carli hade ägnat kvällen åt att berätta            127


II

mörkret var inte fullständigt                      133
det var tradition                                  138
när han visade upp sitt kort för robotögat         145
en solstrimma föll in                              150
nästa dag hölls bal på slottet                     155 
nästa dag meddelade han en av tjänarna på slottet  161
han satt upprätt och stirrade framför sig          164
jag måste ha någon att tala med                    167
det var så enkelt                                  172
skymningen föll snabbt i Kamwarlu                  175

han höll en liten pärla i sin hand<tab>178
när han vaknade<tab>179
utopia<tab>181
när det var fem dagar kvar<tab>183
tyst. Avlägsen. En rörelse bland vita dimmor<tab>187
du står framför en mur<tab>191
ett rum. Ett bord. En man som tittar upp<tab>195
den drömlika stämning<tab>209

III

han vaknade upp i mörker<tab>213
när han vaknade upp igen<tab>218
konung Tabkahr var en kortväxt man<tab>227
till ett av hennes rum hörde<tab>230


Till minne av min far





I


<i>I min faders hus finns många boningar ...
</i>



Skymningen föll snabbt i Kamwarlu. Solen var
plötsligt försvunnen bortom bergen och luften blev
iskall på bara en kort stund. Underligt nog blev
dofterna starkare nu, nästan berusande aromatiska i
kvällens stillhet, och nästan värmande, som vin. Carli
stålsatte sig och spände musklerna, där han hukade
inne bland Kamfi-träden, för att inte bli omtöcknad av
blommornas förföriska dofter, som smeksamt lindade sig
om hans halvnakna kropp, och mista sin vaksamhet. Hans
hand krökte sig om fästet på den långa kniven, och
ögonen spanade genom den tätnande natten. I fjärran
skrek en fågel hest, fick svar från öster. En hund
ylade. Snart skulle månen höja sig över de taggiga
bergsmassiven och sprida sitt silvermatta ljus i
natten. Innan dess måste det ske.

Försiktigt smög han sig närmre slottet, genom
täta skuggor, som bildade flätverk av olika mörka
färgnyanser, gled som en tyst vålnad fram genom en
skog av orörliga spökgestalter, en doft av svett och
beslutsamhet bland dofter av sensommar och mognad.

Då och då hejdade han sig och lyssnade, hela tiden
med handen beredd att slita kniven ur sin slida. Men
han var fortfarande för långt borta från slottet för
att kunna höra några ljud därifrån.

Tystnaden viskade till honom genom lövprassel och
varnade honom med skrik i fjärran. Men han hörde inte
på. Hans öron filtrerade bort alla ljud som inte kunde
ha något direkt samband med honom. Parningsrop i kalla
nätter, hundars blinda tjut, susande vindfläktar --
utgjorde ingen del av hans liv just nu. Men steg i
mörkret --

Han dök ned i skuggan av ett Kamfi-träd med stora
skuggande grenar, låg där orörlig och osynlig.

Stegen kom närmare. Han stelnade, drog fram kniven,
kröp


ljudlöst upp på knä och väntade på att en gestalt
skulle lösgöra sig ur mörkret omkring honom. Stegen
tystnade, hotfullt. Efter ett ögonblicks tystnad kom
de igen, och nu kunde han tydligt höra att det var
två män.

De hade skilts och gick i cirkel nu, vaksamt. Han
kunde inte längre hoppas på att kunna överrumpla dem,
inte heller på att hinna tysta dem så snabbt att de
inte hann alarmera slottsvakten.

Plötsligt exploderade ett våldsamt prasslande något
tiotal meter ifrån honom och en suddig fläck rusade
förbi honom och försvann ut i natten, så nära att en
långhårig fäll strök emot hans ena arm.

Männen måste ha skrämt upp djuret, som kanske var en
hund, som sökt sig in mot slottet för att stjäla mat.

Nu skrattade de lättat över att det inte visat sig
vara något farligare och stegen dog bort igen.

Han andades ut. Väntade tills stegen dött bort utom
hörhåll och fortsatte sedan. Det skulle inte vara
mörkt länge till.

Ju närmre han kom, desto försiktigare måste han
vara. Allt hängde på att han inte blev observerad. Om
han upptäcktes här, skulle han bli tvungen att fly
med oförrättat ärende.

Så nära slottet patrullerade yxbeväpnade vakter två
och två.

Och snart skulle månen höja sig.

Människan hatar och fruktar mörkret. Ändå är mörkret
hennes tålmodige beskyddare. I mörkret är du trygg.

Han visste det. Han visste att han var säker här ute
i nattens djup. Men ändå kastade han längtansfulla
blickar upp emot de stora fönstren i slottssalarna,
som spred ett lysande gult sken över stenfasader och
närliggande trädkronor. Om det ljuset föll över honom
skulle han inte leva många sekunder till.

Så snart han hörde steg stelnade han till en
skugga bland skuggor, hörde stegen passera och
fortsatte. Vakterna gick med tunga steg, medvetna om
sin egen betydelse, mest av allt angelägna om att
göra ett gott intryck på sig själva. Han behövde
inte riskera att de skulle smyga sig inpå honom,
de hördes på långt håll. Deras stora, flata yxor,
som de bar med skaftet stött mot axlarna framtill,
slungade ljusreflexer som skar


som glödande knivar genom lövverket.

Själv var han bara ett prassel, en skugga som snabbt
försvann, lika påtaglig som en vindfläkt. Men en
vindfläkt, som kunde bita till snabbt och säkert om
den hejdades, och försvinna tyst igen.

På slottets baksida växte träden täta ganska nära
fasaden, som här var mörkare, endast fläckvis
belyst av skenet ifrån enstaka, smärre gluggar och
fönster. Han gjorde en cirklande rörelse, undvek
två vakter vilka kom marscherande därifrån och stod
slutligen dold i skuggan av ett träd, som växte bara
några meter från den väldiga byggnaden.

Nu var han här. Det hade tagit alldeles för lång tid,
och ändå hade hans företag knappt ens börjat.

Svårigheterna att komma så här långt hade varit intet,
mot de svårigheter som nu mötte honom. Och han hade
ingen tid att fundera, ingen tid att tveka. Hans plan
var enkel. Slumpen skulle avgöra om han skulle lyckas
och till vilket pris.

Han lyssnade spänt. Inga steg hördes. Inga
ljusreflexer. Ett snabbt språng uppåt längs
trädstammen. Kniven borrade sig in i den tjocka
barken, han höll sig fast vid den och sökte efter
stöd för fötterna, bände med handen för att känna
om kniven satt stadigt, hävde sig upp på den med ena
armen och sökte med den andra efter en gren att hiva
sig upp på, fann en och satt ett andetag senare i en
trädklyka inne i lövverket. Han stack åter kniven
i slidan och spanade uppåt fasaden som tornade upp
sig mot den stjärnklara skyn. Allting hängde nu på
att de uppgifter han lyckats skaffa sig var riktiga,
på att ingen blivit misstänksam mot den vetgirige
främlingen. Han måste överraska för att lyckas.

Trädet var högt. Stammen delade sig i flera grova
grenar, som fortsatte uppåt och i sin tur delade
sig i litet smalare grenar, som sträckte sig ännu
längre. Han hoppades bara att de sträckte sig
tillräckligt högt upp, och tillräckligt nära det
lilla fönstret som glimmade däruppe.

Från sin klyka slungade han ett snabbt, svepande ögonkast 
över omgivningen. Inget syntes. Ingenting hördes.

Snabbt och säkert, men med svettiga händer och bultande 
hjärta, påbörjade han klättringen uppåt. Kamfi-träden har


täta kronor, rikt förgrenade och rika på stora löv,
idealiska att dölja sig i.

Endast en gång råkade han bryta en kvist. Innan
den skarpa smällen ännu hunnit försvinna i dunklet
klängde han sig mot den tjocka stammen och väntade
att höra rop och trampet från tillskyndande fötter,
väntade att natten skulle lysas upp av facklor och
glimmande vapen. Men ingenting hände. Han fortsatte,
försiktigt, vaksamt, tills han bedömde faran vara
över, snabbare sedan igen. Månen var hans fiende. Han
måste vara borta innan den höjde sig.

Trädkronan började glesna. Han var högt uppe
nu. Sittande grensle på en tjock gren försökte han
utröna om någon och i så fall vilken av grenarna som
gick nära fönstret, som nu lyste inte mycket mer än
fem meter ovan hans huvud.

En gren tycktes löpa förbi alldeles intill, men det
var omöjligt att avgöra om det var den han befann sig
på eller någon annan. Därför beslöt han att förlita
sig på slumpen, som han med framgång gjort så ofta
förr, fast långt nere inom honom en tunn röst viskade
uppenbara men obehagliga sanningar. Att slumpen hjälpt
honom förr var ingen garanti för att den skulle göra
det även i fortsättningen. En dag kunde den svika
honom och då --

Men han lyssnade inte till den. Med blicken fäst på
den lysande fyrkanten hasade han sig uppåt, närmre
och närmre.

Plötsligt slocknade fönstret. Mörkret tog ett språng
framåt och höljde hela den här delen av fasaden. Han
blev så överrumplad att han nästan kom ur balans. Men
sedan log han. Slumpen var med honom även i natt. Nu
skulle ingen se honom nedifrån, när han slank in.

Och om några minuter skulle hon sova, därinne.

Han tvivlade inte längre på sina uppgifter. Hittills
hade allting gått alldeles för bra för att en sådan
detalj skulle omintetgöra hans företag.

Grenen delade sig, den sände iväg en tjock gren
uppåt, nästan rakt uppåt, som var nästan lika grov
som den själv, och den sände iväg en avsmalnande,
tunnare utlöpare mot fönstret. Lyckligtvis befann
sig ursprungsgrenen endast några meter därifrån,
men den där tunna utlöparen skulle ändå inte


bära endast hans tyngd. Det hela blev till en kusligt snabb
påminnelse om vanskligheten i alltsammans, risken av att slappna
av och tro att det svåraste var över. Företaget hade fortfarande
knappt börjat.

Glöm det inte!

Fönstret var, när man kom nära inpå det, inte längre en
liten fyrkant, utan manshögt, infattat i en nisch så djup att
man kunde stå i den. Men han skulle i så fall vara klart
synlig mot skyn ifall någon därinne skulle råka kasta en blick
utåt.

Nedan fönsternischen fanns ingenting att stå på eller ta
spjärn emot. Slottsfasaden stupade tjugofem meter rakt ner.

Han vände sig om och spejade bort mot bergen, som
mörkare än natten tornade upp sig mot stjärnhimlen.

Än syntes inga tecken att månen var i annalkande, men
det var den. Den steg obevekligt, fast osynlig, därbortom. Och
från det ögonblick då det första ljusskimret visade sig över
bergskammen, hade han endast ett par minuter innan dess sken
skulle flöda över slottet, den omgivande skogen och hela
Kamwarlu.

Det fanns ingen tid att vänta. Hon borde sova nu.

Hon måste sova nu.

Han kom visserligen för att rädda henne, men hon visste
inte att han skulle komma och hon visste troligtvis inte heller
vilken fara hon befann sig i. De hade ju ingen anledning att
tala om det för henne. Ju aningslösare offer, desto mera
lätthanterligt.

Han kröp ut på den smala grenen, lade prövande hela sin
tyngd på den, beredd att kasta sig tillbaka om den skulle visa
tecken till att brista. Det gjorde den inte.

Längre och längre ut. Till sist kunde han sträcka ut armen
och röra vid den kalla stenen, och slutligen kunde han
långsamt låta sig glida in i nischen.

Han arbetade snabbt nu.

Fingrarna trevade runt kanterna på fönstret efter ett sätt
att ljudlöst öppna det utifrån. Han var kallt, plågsamt
medveten om att han redan kunde ha blivit upptäckt, att han, om
han lyckades få upp fönstret, kunde kliva rakt in i armarna

på ett dussintal alarmerade medlemmar av slottsvakten.

I så fall väntade honom värre slut än en kniv i strupen.
Kamwarlu var inte särskilt beryktat för sin tortyrkammare, men
det kunde knappast bero på att man inte hade någon.
Snarare berodde det då på det faktum att tortyrkammare
knappast är något man talar om, särskilt inte med gäster, och den
som upplevt den är heller oftast inte i stånd att förtälja om
sina upplevelser.

Det fanns inget sätt att direkt öppna fönstret utifrån. Men
på insidan måste det däremot finnas en klinka någonstans. Om
han hade tur satt den --

Försiktigt stack han in knivbladet i springan mellan det
stora, tunga fönstret och den kalla stenväggen, längst ner. Sakta
förde han den så uppåt. Inte ett ljud nu! Snart stötte den på
motstånd.

Han fattade stadigt om skaftet och -- då tändes ljuset
därinne igen.

Hans snabbhet räddade honom. Han slungade sig bakåt,
rakt ut i mörkret, i den riktning han visste att den tjocka
grenen fanns, hamnade med ena foten på den bräckliga
utlöparen, studsade och fick grepp om stammen, som han klamrade
sig intill, på motsatta sidan mot fönstret. Han hade ingen tid
att tänka, hängde där bara plötsligt ute i mörkret och stirrade
fram bakom grenarna mot fönstret. Hade han blivit upptäckt?

Innanför fönstret fanns en helt liten kammare, men inredd
med all den prakt man kunde vänta sig. Mattorna som täckte
golvet var tjocka och gick i rött och guld, väggarna var
behängda med skimrande brokader och längst in fanns en bädd,
där allt gick i blått och rött, Kamwarlus färger. Men flickan,
som satt på bäddkanten, med ett ljus i handen, var svept i
en grön mantel, en fläkt av vår och värme i all den kalla
prakten.

Han hängde förtrollad vid sin gren, glömsk av allt utom
det långa håret, som föll i mjuka, kastanjefärgade slingor
över hennes skuldror och bröst -- och den graciösa rörelse med
vilken hon reste sig och kom bort emot fönstret. Men så kom
han att tänka på kniven, som fortfarande satt inkilad i
fönsterspringan, och en ström av tankar jagade fram, hur han...


Men då hon öppnade det stora fönstret, föll kniven
ned i nischen med ett svagt klirrande, som blandade
sig med de övriga ljud som uppstår, när man öppnar
ett tungt slottsfönster, och hon märkte det inte.

Inte heller tycktes hon se kniven, där den låg,
glimmande i nischen.

I hennes ögon speglades endast stjärnorna, de var
det enda hon såg, de myriader tysta ögon, som alltid
vakat över henne.

-- Säg mig, stjärnor, hur ska jag göra?

Hennes röst var bara en mjuk, melodisk viskning,
endast hörd av stjärnorna, och honom.

-- Länge har jag vistats här på slottet i Kamwarlu,
som gäst. Men varje gång jag talar om att återvända
hem, vill man alltid uppskjuta min färd än några
dagar. Alltid finner man en ursäkt, en bal hållen till
min ära av någon furste, och hur kan jag då tacka
nej -- för att inte såra Konungen och Drottningen i
Kamwarlu? Jag har ingen rätt att hysa onda tankar om
människorna här, men...

Hon tycktes nästan lyssna efter svar.

-- Och jag har märkt hur prins Cabal ser på mig på
ett särskilt sätt, som fyller mig med rysningar,
som om han vet något jag inte vet. Men ändå kan jag
ju inte såra Konungen här, för min faders skull. Kan
ni säga mig, stjärnor, hur jag skall göra?

Hon såg upp och suckade. Väntade inget svar. 

Men Carli förstod att han kunde röja sig för henne, hon anade om
hon än inte visste, och hon skulle inte avslöja honom.

-- Fly, prinsessa, viskade han. Fly! För din faders
skull. Annars är du prins Cabals maka om några dagar
och Denetah är i fiendehand.

Hon var så försjunken i sina sorgsna tankar, att hon
först inte tänkte annat än att det var stjärnorna,
som svarade henne. Men sedan upptäckte hon att
rösten inte kommit däruppifrån och sänkte förskräckt
blicken. Han hade då redan rest sig ur sitt gömställe
och stod hukad på grenen, som löpte förbi fönstret,
en hotfullt mörk gestalt, som plötsligt materialiserat
sig ur intet.

-- Frukta ej, prinsessa, viskade han. Jag har kommit för att

föra dig till din faders slott i Denetah.

Hennes röst hade blivit oändligt tunn. -- Vem där?

-- Jag är Carli, viskade han. Frukta ej, prinsessa,
jag är din vän.

-- Carli... upprepade hon.

-- Släck ljuset, prinsessa, annars kanske man ser
mig, när jag smyger mig in.

En kort tvekan. Sedan slocknade ljuset. Och nästan
samtidigt som mörkret ånyo sprang fram, gled han för
andra gången in i nischen.

Det hördes ett mjukt frasande av tyg, då hon drog
sig undan fönsteröppningen.

Han stack kniven i slidan. Det var bråttom nu. När
han gled in genom fönstret hade han tydligt sett
ett ljusskimmer ovan bergen -- stjärnorna hade börjat
blekna. Nu var månen nära.

Han ville inte göra så här. Det bjöd honom innerligt
emot att missbruka hennes förtroende på detta
vis. Men det var en fråga om minuter nu. Innan hon
hann tända sitt ljus på nytt, hade han tömt en liten
pung finmalet pulver i handflatan -- hans händer fann
snabbt hennes mjuka kropp i mörkret och han pressade
handflatan mot hennes ansikte. Hon kämpade emot en
kort stund. Sedan blev hennes rörelser matta och hon
föll samman i hans famn.

Tseni-pulvret gav ett starkt, narkotiskt rus. Det
skulle hålla henne i dvala flera timmar. Därtill var
det fullkomligt oskadligt, om man brukade det så här,
en enstaka gång.

Han lyfte upp henne -- beröringen med hennes mjuka,
varma kropp och hennes doftande hår, som föll som
ett svalt regn över hans ansikte, sände en rysning
igenom honom, kontrasten efter nattens vassa köld
och spänning var outhärdlig, men han tvingade sig
till behärskning och trevade sig bort mot bädden,
prisande sin lycka att man i alla fall lät flickan
sova utan att ha någon kammarjungfru ständigt hos
sig. När han lagt ner henne gick han tillbaks till
fönstret -- det hade börjat ljusna oroväckande därute
nu -- sökte upp ljuset, som hon tappat på golvet och
tände det med en svavelsticka. Fastän det var en
fråga om minuter innan han måste vara 

försvunnen i från slottets närmsta omgivningar, blev han
stående och betraktade henne där hon låg. Hon var helt
ung, inte mer än sjutton, arton år gammal. Hennes
ansikte ägde all den nyblivna kvinnans omedvetna
visdom. Läpparna var halvöppna. Det såg nästan ut
som om hon log.

-- Vad drömmer du, prinsessa, viskade han.

Först nu såg han att hennes fötter var bara. Det
återförde honom snabbt till verkligheten. Hans blick
irrade runt kammaren. Han kunde inte föra henne ut
i den kalla natten utan någonting på fötterna.

Blicken stannade vid ett par tunna ridstövlar.

Ridstövlar och nattdräkt. Han log.

Han kände snabbt på tyget i den mantel hon svept om
sig då hon stigit upp på nytt. Det fick räcka. Det
fanns ingen tid. Hellre förkyld än död. Och hellre död
än bortgift med prins Cabal mot sin vilja och faderns.

Och nu -- släck!

När mörkret föll i kammaren såg han hur ljust det
blivit ute. Snabbt! Med den medvetslösa flickkroppen
på ryggen, dök han ut genom fönstret -- månskäran
syntes nu ovan den försilvrade bergssiluetten -- ett
försiktigt språng! -- han hade en hand fri nu, bara --
den oändligt långsamma klättringen ned genom den mörka
Kamfi-kronan, vars fina nät av kvistar trasslade
in sig i hennes hår, den sista klykan. Snabba
ögonkast. Men ingenting syntes. Ingenting hördes.

Han var nära att tumla omkull med sin börda, när han
tog mark, men återvann balansen.

En sekund stod han stilla och lyssnade. När
fortfarande inget hördes dök han in ibland
skuggorna. Månljuset hade ännu inte trängt ända
hitner.

Men han hade inte hunnit mera än tio steg, när han
hörde röster och de tunga stegen av slottsvakter
alldeles inpå sig.

-- Jag kunde svära på att jag hörde något, sa en röst.

Det glimmade av yxor i mörkret.

-- Inbillning, svarade en annan röst. Vem skulle det vara? 
Någon som är ute för att röva bort prinsessor, va?

Grova skratt. Men sedan...

-- Fast det skadar kanske inte att se efter. Ta du det där

hållet, så tar jag det här...

Åter steg som skildes. Han bet sig i läppen. Nej, det gavs 
inget val. Han lät flickkroppen glida ned på marken, drog fram 
sin kniv och smög ljudlöst efter den ena ljusglimten. Vakten 
var inte särskilt misstänksam. Han trodde inte på allvar det 
fanns någon annan än de själva här i natten. Det blev hans 
öde.

Just som han skulle vända sig om, gled kniven in i hans 
strupe, en hård hand kvävde dödsskriet och en annan hand 
tog emot kroppen, när den föll, för att intet skulle höras.

Han slank tillbaka. Till vänster om sig, där han lagt
flickkroppen, såg han en ny ljusglimt. Han skyndade på stegen. 
Vakten hade upptäckt henne, där hon låg. Han stirrade 
förbluffat på henne, så överraskad att han inte reagerade så 
snabbt han bort. Det blev hans öde.

Carli torkade av kniven mot hans mantel. Han såg sig 
omkring efter någonstans att dölja kroppen, släpade den sedan 
in i ett tätt buskage. Yxan lade han inunder, för att ingen 
ljusglimt skulle reflekteras av den. Sedan gjorde han den andra 
kroppen samma tjänst.

Hade han tur skulle kropparna inte bli upptäckta förrän på 
morgonen. Hade han otur, kunde de bli upptäckta innan han 
hunnit femtio meter.

Förbannelse att detta skulle ske. Alltför många dyrbara 
ögonblick hade gått till spillo. När han gled vidare bort bland 
Kamfi-träden började månljuset titta ned bland lövverken ovan 
honom, enstaka glimtar dök då och då ända ned på marken.

Förbannelse. Han hade hoppats slippa döda. Vakterna ägde 
ingen skuld i detta. Deras enda brott var att ha blivit födda 
i fel rike. Men vem väljer sin födelseort själv?

Kamfi-skogen omgav, tätare och glesare och ibland med
enstaka fläckar av barmark, slottet i en utsträckning på många 
mil.

Slottet, ett lustslott, en praktbyggnad, låg i Kamwarlus själva 
mitt och var inte befäst. I alla andra riktningar låg de stora 
borgar som ombesörjde landets försvar. Utom en: och där låg 
bergen, de massiva, fruktade, oöverstigliga Marmerbergen,
över vilka ingen fiende, ens den djärvaste, kunde ta sig in i 
landet.



Då och då stannade han och lyssnade. En gång vände han 
sig om. Då hade slottsljusen redan krympt till blinkande punkter, 
blekta av månljuset, som nu lyste skarpt över hela nejden.

Blev han upptäckt här ute var han förlorad. Men chansen 
minskade för vart steg han tog.

Hans enda möjlighet att komma undan, var bergen. I alla 
riktningar var bebyggelsen tät och borgarnas befästningslinje 
hade han ingen utsikt att komma igenom. Inte med en flicka 
på ryggen, i alla fall. De skulle förstå att han tänkte ta den 
vägen, så snart Prinsessan Denées frånvaro och de två dödade 
vakterna upptäcktes.

Därför måste han komma först.

Han hade dolt sitt riddjur, en snabb, hästliknande men mera 
intelligent ferd några kilometer från slottet. Den borde kunna 
föra honom till bergen på några timmar. Hade han tur skulle 
han vara däruppe innan gryningen kom och solen höjde sig, 
bländande och varm.

Han uppskattade att han hunnit cirka en kilometer bort 
från slottet nu. Han stannade, lade ifrån sig flickan på marken.

Det var inte längre en fråga om minuter. Upptäcktes
prinsessans frånvaro nu, skulle första åtgärden vara att spärra 
gränserna, framför allt mot bergen, Kyelipasset och de andra 
passen, som ledde dit.

Och han måste vila en stund innan han fortsatte. Han insåg 
inte förrän nu, när han kunde kosta på sig att slappna av, 
vilken förödande nervpress han befunnit sig i. Nu lade han sig 
bredvid den sovande flickan i gräset och stirrade upp i skyn, 
där stjärnornas blinkande punkter kämpade mot månljuset. 
Månen hängde nu en bra bit över bergen, ljuset som tidigare 
varit koncentrerat till en vitgul rand längs en begränsad del 
av bergskammen, hade fördelats över hela kedjan, som 
mattsilvrig tornade upp sig, som en molnbank vid horisonten. Han 
låg så en stund -- hur länge hade han ingen aning om -- sedan 
vände han sig plötsligt om på sidan och betraktade flickan.

Månljuset föll över henne snett uppifrån, reflekterades av 
hennes hår, gnistrade i tyget på hennes mantel.

En sällsam känsla grep honom, när han såg henne ligga

där, så värnlös, helt utlämnad åt hans styrka och
förslagenhet -- omedveten och trygg i sin omedvetenhet.

Han fattade hennes hand, lyfte den litet från marken,
och betraktade den. Hon rörde på sig, omärkligt,
ett ögonblick trodde han hon skulle vakna upp. Men
Tseni-pulvret borde verka flera timmar än.

Han satte sig upp på knä, svepte manteln tätare om
henne, lyfte henne försiktigt upp -- och fortsatte. Det
hade varit lättare för honom om hon varit vaken. Men
om han väckte henne med våld nu, ur den narkotiska
sömnen, skulle hon vara så omtöcknad, att det var
bättre att hon var helt medvetslös.

Carli fortsatte med sin grönskimrande börda genom
natten, en sällsam, lysande spökgestalt för vilken
djuren flydde, och som skulle skrämt mången enkel själ
på flykten. Men inga enkla själar irrade runt i skogen
om nätterna. Enkla själar slet för brödfödan hela
dagen och var för trötta för annat än sömn om natten.
</chapter>

<chapter name="Kamli-trädens doft hade en sällsam inverkan">
Kamfi-trädens doft hade en sällsam inverkan på hans
tankar. De tycktes vandra bort från honom, de försvann
ut i natten på långa upptäcktsfärder och kom sedan
tillbaks och berättade för honom om ting som inte
kunde uttryckas i ord. Hans sinne för tid och avstånd
växlade och upphörde ibland helt och hållet. Stundtals
kunde han liksom vakna till liv och undra hur lång
tid som förflutit sedan han var medveten sist. Han
föll i dvala, han sov och han drömde -- men hela tiden
gick han.

Ibland var han en jätte, som klev fram med stora steg
över berg och dalar, med en liten prinsessa sittande
i sin stora handflata, ibland var han en liten dvärg,
som var nära att drunkna i ett hav av mjukhet och
milda dofter.

Han vaknade till medvetande, när han hörde ett
gläfsande ljud alldeles intill, nästan rakt fram.

Igen. Det lät igenkännande, bönfallande, nästan
kelsjukt.

Hans ferd.

Djuret nosade på honom när han kom fram, tittade
förebrående på honom med stora, fuktiga ögon och
småpratade på sitt karakteristiska sätt. Det lät
ibland som hundgläfs, stundtals som barnjoller --
men oftast fick man en säregen förnimmelse av att
det verkligen var ett språk, och det fanns faktiskt
rykten om djur, som lärt sig tala, inte som papegojor,
utan lärt sig bruka en vokabulär och samtala. Själv
hade han ofta stått och småpratat med djuret, och
han tyckte det var underligt att det inte hade
lärt sig härma honom om det nu ägde förmåga att
forma människoliknande läten. Ferden tycktes sakna
härmningsinstinkt.

Den glodde misstänksamt, nästan svartsjukt, på den
slappa flickgestalten, sträckte fram nosen, men
drog den sedan tillbaks igen och iakttog en upphöjd
likgiltighet.

Kontakten med djuret hjälpte Carli att befria sig
ifrån den


drömlika sinnesstämning Kamfi-skogen ingett honom.

Månen stod nu så högt den över huvud taget kunde
komma vid den här tiden på året. Kanske hade den
rentav omärkligt börjat sjunka ned igen. Om några
timmar skulle det börja gry.

Snabbt, men mjukt, nästan panterlikt gled ferden fram
genom silverskogen, valde själv sin väg sedan den väl
fått anvisningar om målet, förmedlade av pekningar,
bekräftande läten och lätta tryckningar med benen i
sidan, då den gav sig av.

Träden växte betydligt glesare här. Stundtals gjorde
skogen mera intryck av savann, med halvmeterhögt,
torrt gräs och utströdda klungar av träd, sedan kunde
den plötsligt tätna till igen, bli snårig, till synes
oframkomlig, men alltid fann ferden en stig som ledde
genom snåren till nästa slättavsnitt. Bergen växte
omärkligt, blev högre och mörkare.

Månen föll och stjärnorna tunnade av.

De täta skogsavsnitten blev också allt färre. På
öppen mark blev gräset glesare och kortare. Träden
krympte samman, blev risigare och knotigare, och
marken höjde sig uppåt. Ferden minskade på farten,
om det var av trötthet eller berodde på att luften
blev allt tunnare. Vid ett tillfälle bara stannade
den och drack vid en källa, som sprang fram mellan
några klippor vid ett av de allt flera ställen, där
berget gick i dagen, kastade en frågande blick bak
på sin ryttare och blev helt sonika kvar en stund,
nedsjunken på marken för att vila. Carli böjde sig
fram och kliade den på det lurviga huvudet, ferden
svarade med att slicka hans hand med sin säreget
djupblå, fuktiga tunga. Och när den ansåg att den
vilat tillräckligt, reste den sig mjukt och fortsatte
med ökande hastighet upp mot bergen.

Vid ett tillfälle visade flickan tecken till att vakna
till liv. Carli lät henne andas in ytterligare litet
tseni och en minut senare sov hon åter djupt. Det var
meningslöst att låta henne vakna, förrän de var uppe
i trygghet i bergen.

Nu var det varken skog eller savann. Det var
stäpp, halvöken, där all vegetation låg förbränd och
förtorkad, det var klippmark och det var stundom rent
berg, som glittrade i månljuset.

De närmade sig passen. Kyelipasset låg rakt fram, det var


det största, det närmaste och troligtvis det man
skulle låta spärra först när man upptäckte vad
som skett borta på slottet. Möjligen var det även
bevakat av soldater från Kamwarlu, redan nu. Han hade
inte kunnat finna ut om det var så. Till höger låg
Garnaledalen, på vars sluttande väggar bodde enstaka
boskapsskötare. Längre norrut, på vänster hand, låg
Thremapasset, beryktat för de plötsliga stormbyar,
som då de pressade sig fram mellan branta klippväggar
fick sådan kraft att de kunde slita en ryttare av
hans djur och slunga honom bort över bergen.

Garnaledalen var bebodd och svår att passera
obemärkt. Thremapasset var troligtvis -- eftersom det
utgjorde den närmsta vägen till Denetah -- bevakat
av gränstrupper.

Han hade redan på förhand bestämt sig för att
ge sig in i något av de talrika outforskade
passen, därför, och valt ut ett, där han gömt sina
förnödenheter i en grotta. Ingången till passet var
otillgänglig, eftersom den doldes av en framskjutande
bergsutlöpare. Det fanns många sådana pass. De skulle
få svårt att spåra honom ...

Ritten hade en mjukt framglidande, musikalisk rytm,
en svagt synkoperad galopp över en orgelpunkt av
urberg som bredde ut sig som huden på en jättelik,
sovande förhistorisk varelse. Åter gled hans tankar
ut, kretsade kring den slumrande flickan i hans armar,
oemotståndligt, men drog sig tillbaks, stundtals,
då de berörde förbjudet område.

Han varken ville eller kunde begå en andlig våldtäkt
med en flicka, som låg försvarslös i hans armar.

Växande berg i månsken. Köld. Vaga förnimmelser
av gryning.

Tidigare hade de varit en gigantisk siluett vid
horisonten, men när han närmade sig sprack siluetten
upp. Enstaka berg lösgjorde sig och kom närmre, andra
förblev orörliga, oberörda av hans framfart. Ferden
hade ett enastående lokalsinne. Det var som om den
förberett sig ett helt liv for att göra den här ritten
så snabb och tveklös som möjligt. De följde randen av
ett berg, som tornade upp sig rakt över dem och sände
en mörk, gigantisk skugga bakåt över stäppen. Foten av
berget omgavs av vilda och spetsiga klippformationer, men ferden


undvek dem inte. Den kastade sig alltid rakt in
i härvan och lyckades alltid finna en väg igenom,
liksom tidigare i skogssnåren.

Månen hängde åter långt nere, en stor gul skiva,
som knappt förmådde belysa sig själv. Av stjärnorna
återstod endast några av de starkaste som nu blinkade
matt emot den gryende dagen.

Gryningen var än så länge mera en känsla än en
serie förnimmelser. Det hade knappast börjat ljusna
än. Ingen rodnad syntes på himlen. Men det var heller
inte natt. Det var gryningsland och förväntan.

Han spejade sig omkring för att utröna hur långt de
hade kvar. Rakt fram låg en bergsrygg, som sträckte
sig ut mot slätten, en mörk, skrovlig arm. Bortom
den ...

Plötsligt ändrade ferden kurs och styrde rakt in mot
bergen. Carli blev så överraskad att det tog några
ögonblick innan han reagerade, men när han med benen
försökte styra djuret tillbaks i den gamla kursen
var det som att försöka rubba ett berg. Djuret ökade
också på takten och flög formligen fram över slätten
som var steril sandöken nu.

En tanke for igenom Carli. Han vände sig om ...

Och -- långt, långt borta kunde han tydligt urskilja
ett stoftmoln, som yrde upp. Det var så avlägset att
det var omöjligt att avgöra i vilken riktning det
rörde sig. Men det rörde sig, och det kunde endast
betyda en sak: han var förföljd.

Rakt fram skymtade han ett pass, som tycktes leda
rakt in i bergskedjan, men det var fel pass. På höger sida om
passet tornade ett bergsmassiv upp sig och sände en
skugga ut mot de flyende. Ferden jagade beslutsamt
rakt fram mot passet, men så snart den hunnit några
hundra meter in i skuggan, ändrade den ånyo kurs och
styrde åter mot det forna målet. Carli förstod nu
att det hela endast varit en avledande manöver. Det
bestyrkte hans tankar om djurets intelligens, men
samtidigt var det en aning irriterande att ha ett
djur, som tänkte för honom.

Men det hade utan tvivel varit rätt
tänkt. Avledningsmanövern hade inte kostat dem
mycket mera än tio minuter, men om den lyckades skulle
förföljarna tro att de var på väg mot det där passet,
och när de insåg att de blivit vilseledda skulle



flyktingarna sedan länge ha försvunnit in i bergen
utan någon ledtråd som talade om var de blivit av.

Medan ferden fortsatte i sporrsträck, funderade
Carli över hur han någonsin skulle kunna utröna hur
intelligent den verkligen var.

Han kom inte fram till något resultat.

Bergsskuggans mäktiga mantel höljde dem ända tills
de nådde den framskjutande bergsryggen. Här hejdade
sig ferden och både djuret och Carli spanade bakåt
för att se om förföljarna fortfarande kom efter dem
eller om de jagade in mot det andra passet. Men det
var fortfarande omöjligt att avgöra.

När ferden fortsatte tycktes den bemöda sig om att
riva upp så litet stoft som möjligt, för att undgå
att bli observerad av ryttarskaran därbak, men ännu
när de passerade runt bergsutlöparens spets var det
svårt att avgöra i vad mån avledningen lyckats.

Det började ljusna. Skuggor upplöstes och ett
kallt ljus tycktes sprida sig som en tunn dimma i
luften. Endast en stjärna kämpade ännu fåfängt mot den
annalkande dagen. Månen hade helt försvunnit. Snart
började bergstopparna glöda och enstaka skyar som
flöt fram högt uppe fattade eld, en svag, isande kall
gryningsvind vaknade.

De nalkades passet nu.

Flickan i Carlis famn började åter visa tecken
till att vakna. Han såg ner på henne och kände en
outsäglig, våldsam triumf.

Han hade lyckats. Prins Cabal hade mist både
prinsessan och konungariket.

Han hade gått i land med det tack vare
överraskningsmomentet. Ingen i Kamwarlu hade kunnat
ana, att någon skulle våga smyga sig in i landets
mitt, därtill hade man förmodligen trott att de
oblodiga erövrarplaner man hyste var fördolda.

Han nästan önskade att han hade kunnat få se
Konungens och prinsens reaktioner, när någon tjänare
kom och berättade att prinsessan Denée var spårlöst
försvunnen.

Hon rörde sig i hans armar, hennes andetag blev
oregelbundna och det började rycka i hennes ögonlock.

Till slut, just som ferden dök genom en trång
klippränna in i passet, slog hon upp ögonen och såg
rakt upp i hans leende ansikte.



Hon var fortfarande lätt omtöcknad av
tseni-pulvret. Den narkotiska drömvärlden ersattes
plötsligt av en ny och litet påtagligare drömvärld,
och det tog litet tid innan hon förstod att det
var verklighet.

För en stund sedan hade hon befunnit sig i sin
sovkammare på slottet i Kamwarlu, nu satt hon i famnen
på en okänd man och rusade på ryggen av en snabbfotad
ferd fram genom ett ödsligt, kallt klipplandskap.

Mannen såg rakt fram, inte på henne, leende, nöjt.

Ett minne trevade sig fram genom de förvillande
brokiga, narkotiska upplevelsegångarna, fram till
ytan ...

Hon mindes att hon stått vid fönstret och talat
med sig själv. Plötsligt dök bilden fram av en mörk
gestalt utanför, i natten, sedan blev det alldeles
mörkt omkring henne -- hade hon släckt ljuset? --
och en hand grep henne och pressade sig mot hennes
ansikte ...

Hon rörde sig inte. Låg stel. Tittade upp på honom.

Han märkte till sist hennes blick och såg ned. Hon
var mycket liten i hans armar, mycket rädd, men hennes
ögon var klara och fasta.

Han log mot henne, men sade ingenting, utan styrde
det nu ordentligt trötta djuret genom ett myller av
klippor mot grottan, som var deras mål. Efter några
minuter var de där.

Först när ferden stod utanför grottan, ett mörkt hål
som tycktes leda rakt ned i underjorden, sade hon:

-- Var är vi?

Han hjälpte henne av djuret, hon skälvde till när
hans händer fattade henne om livet, men gjorde inget
motstånd.

-- En bra bit utanför Kamwarlu, svarade han. Det här
är Marmerbergen.

Hon såg sig omkring, som om hon ville tvinga sig
själv till att acceptera denna nya situation.

-- Men varför?

-- Du ville ju komma hem, prinsessa. Jag skall föra
dig till Denetah, till din faders borg.

Hon snurrade runt: -- Då är det sant?!

-- Vad då?

-- Att jag svävade i fara i Kamwarlu ...


Han sträckte ut handen och smekte ferdens nos.

-- Prins Cabal är säkert inte glad att han mist sin maka.

-- Maka? upprepade hon.

- Ja, prinsessan Denée, arvtagerskan till Denetah, enda barnet 
till konungen över Denetah.

Plötsligt förstod hon allt.

Hon sa: -- Du är Carli. Jag är Denée. 

Isen var bruten.

Nu först blev hon medveten om sin klädsel, och en
djup rodnad spred sig över hennes kinder. 

Han fattade hennes hand:

-- Kom, sa han, jag har litet kläder härinne i
grottan. Du kan byta där.

Och medan de gick in i det mörka, kalla hålet, tittade
ferden upp mot solen, som nu visade sig långt nere i
en svacka mellan två vassa bergstoppar, sedan sänkte
den huvudet på nytt, likgiltigt, och nafsade förstrött
i sig en liten tuva gräs, som trängde fram mellan
två stenar.

Carli var ordentligt stelfrusen själv. Då han förde
bort flickan från slottet hade han burit så litet
kläder som möjligt, för att kunna röra sig och
klättra fritt. Under ritten hade han lagt en mantel
över axlarna, som täckt ferden, medan den stod och
väntade i kvällskylan -- men det var allt, och det
hade varit en ovanligt kall natt.

Så när flickan kom ut ur grottan, iförd den varma
skinndräkt, som han deponerat där för henne, dök
han själv in i grottan och drog på sig en liknande
utrustning. Därefter gjorde han upp eld inuti grottan,
gav noga akt så att inte röken skulle förråda dem. Om
deras förföljare skulle komma hit, mot förmodan, var
flyktingarna visserligen nästan omöjliga att finna
om man inte visste var man skulle söka i virrvarret
av bergsklyftor och raviner.

Men syntes rök, skulle de veta var de skulle söka.

Här nere i passet var berget inte helt sterilt. Här
och där trängde det fram grästuvor, som såg misstänkt
friska ut, och till och med enstaka buskar. Dessa
var däremot fnösktorra och det var med deras grenar
som han gjorde upp eld.

Under tiden gick Denée bort till ferden, som först iakttog

ett förnämt avstånd, men till slut fann sig i och
till och med fann behag i hennes smekningar.

Carli lagade till en torftig måltid av den
torrproviant han hade med sig, det fanns ingen tid
att ge sig ut på jakt nu. De måste komma så långt in
som möjligt så snabbt som möjligt.

Men färskvatten måste de ha. Det här kunde vara den
sista möjligheten de hade att fylla på förrådet på
flera dygn. Närvaron av växtlighet utanför vittnade om
att det troligen fanns en källa någonstans i närheten.

Denée tycktes fundera på något. Slutligen bröt hon
tystnaden:

-- Men, sa hon, om vi är på väg till Denetah följer
vi fel väg. Denetah ligger söderut. Det här passet
leder mot norr.

Carli nickade. -- Ja, men det första Kamwarlu torde
göra är att spärra vägen till Denetah. Jag hoppas
finna en ny väg dit. Jag har anledning att tro att
det finns en förbindelse mellan det här passet och
de andra passen längre söderut. Om inte -- så får vi
klättra. Det kan bli svårt, rentav farligt. Men det
är du själv som ska välja. Om du önskar, kan du --

Hon såg överraskat på honom:

-- Återvända till Kamwarlu? 

Hon sänkte blicken.

-- Hellre då dö. Prins Cabal är så ... så ... 

Tystnad, länge.

Sedan höjde hon åter ansiktet. Hennes ögon betraktade
honom forskande. Han väntade.

-- Jag är Denée, sa hon. Du är Carli. Men vem är Carli? 

Han teg. Han kunde inte svara ...

Till slut svarade han, med ansträngd lätthet:

-- Carli är -- bara Carli. En vän.

Och han reste sig, abrupt, och gick ut ur grottan för
att söka en källa. Men hela tiden kände han hennes
undrande blick i ryggen.

Källan porlade fram ur berget med obekymrad glädje,
omedveten om tidens förlopp, om stundande höst
och sin ödsliga omgivning -- inte femtio meter
ifrån grottan. Runt omkring hade växt upp en liten
miniatyroas, ett litet Kamfi-träd hade slagit rot
och dess blommor, som var små miniatyrer av 


riktiga Kamfi-blommor spred tappert en matt doft, som
ständigt förflyktigades av kalla vindstötar. Här
växte blommor och gräset var högt och saftigt.

Carli hämtade de två vattensäckarna och visslade på
ferden, som kom framspringande, precis som om den
anade att det vankades grönbete. Han hade aldrig
givit den något namn, utan tänkte alltid på den som
Ferd. Det var nästan som om det skulle varit en skymf
att döpa den till något -- en äganderättsstämpel. Men
Ferd var inte ägd. Han hade ett underligt intryck att
djuret var hos honom eftersom det trivdes hos honom,
och att det inte skulle ha dröjt hos en herre, som
inte passade det, många minuter.

Denée kom också ut ur grottan och vandrade efter dem
med lätta steg, som på vårpromenad i en slottspark,
tydligen hade hon beslutat sig att inte tänka på de
grå molnen vid horisonten utan i stället njuta av
sin nyvunna frihet från hovceremoniel och påpassande
uppvaktning.

Det började bli varmt. Luften var fortfarande
iskall, men så länge den inte rörde sig märktes det
inte. Solen hängde stor och bländande vit mellan
bergstopparna, och himlen hade förlorat sin rodnad
och blivit klart och intensivt blå. Vädret såg
lovande ut, men å andra sidan sett så var klimatet
i bergstrakterna något av det nyckfullaste man kunde
tänka sig -- ena ögonblicket klar himmel och solsken,
nästa ögonblick en molnbank vid horisonten -- nästa,
snöstorm ...

Han fyllde skyndsamt säckarna ur källan, medan Denée
tittade på och kliade Ferd som kräset nafsade i sig
det friskaste gräset, på det lurviga huvudet. Det
var ett kort ögonblick av idyll, en liten oas bland
klipporna.

Men vem visste vilka moln, som skockade sig bortom
horisonten?

När allt var klart, när packningen lastats på Ferd --
sprang Carli ned en bit och spanade mot ingången till
passet. Det enda som syntes var en stor örnliknande
fågel som kretsade därborta med vitt utbredda vingar --
ett varsel -- men om vad?

Inga förföljare syntes till.

</chapter>

<chapter name="Men molnen hade ännu inte börjat skocka sig">

Men molnen hade ännu inte börjat skocka sig, då de fortsatte 
inåt mellan klippväggarna, vilka ibland reste sig raka på ömse 
sidor om dem, men oftast var brutna i taggiga småpartier, små 
berg, som försökte växa ikapp de väldiga massiven rakt fram. 
Ferd hade vilat sig och bar hela packningen, och Denée red 
också på honom, medan Carli löpte lätt bredvid. Flickan hade 
protesterat först och tyckt synd om djuret, men blivit tvungen 
att falla till föga inför Carlis argument. De måste komma inåt 
så snabbt som möjligt, taktiken hade hela tiden varit att komma 
ur intet och försvinna spårlöst -- en jakt på måfå upphör 
snabbare än en jakt, där jägaren urskiljer spåren efter bytet, 
vet han är på rätt väg.

Och han hade försäkrat för henne att hon absolut inte fick 
utsätta sig för några påfrestningar efter ett tseni-rus. Om hon 
tvunget ville det skulle hon få tillfälle till det när de kommit 
längre in och hon hämtat sig. Hon var ingen stor extrabörda 
för Ferd.

Djuret ägde oanade kraftreserver och skulle få vila senare.

Carli ångrade att han inte haft ett extra riddjur, en liten 
chott, till exempel, som han kunde släppt lös när terrängen 
blev för svår, och det inte längre var möjligt att rida. Och 
fastän det var meningslöst att anklaga sig själv nu när det var 
för sent, gjorde han det i alla fall, där han sprang. Han hade 
varit så stolt över sin enkla planläggning av den här kuppen, 
att han hade svårt att fördra att han gjort det allra minsta 
misstag.

Då och då stannade de och spejade bakåt.

Men av deras förföljare syntes inget spår.

Fastän de endast trängt en liten bit in i ett pass, som 
långtifrån ledde till bergsryggens centrum, kändes det redan som 
om de var mitt uppe i bergen. Både i luften och allt annat.




Luften blev klarare, på ett odefinierbart vis,
kallare, och solens glödande strålar blev än mer
glödande; när en plötslig vindil dök fram ur en
ravin eller kom neddansande utefter en bergssida,
var det som att samtidigt piskas av både eld och is.

En sällsam känsla:

bergskänslan.

Carli blev snart trött och måste stanna och vila allt
oftare. Ferd tycktes märka det och saktade farten,
men då blev Carli irriterad och skyndade på stegen
igen, fast det tog emot. Passet smalnade ånyo till
och väggarna höjde sig branta vid sidorna, ibland
syntes de böljande, bitvis taggiga, vågkamslika
formationerna som ett grått, stelnat hav, kluvet en
gång av en befallande röst, för all framtid.

Men tiden lekte i detta ruinernas hav. Tiden var en
sten, som tumlade ned, en knotig buske, en vindfläkt,
som yrde upp stoft i luften.

Tiden var en brännande känsla i bröstet, en smärta i
sidan, ett par allt mera domnande ben. Och bredvid
tiden red en flicka på ett djur och betraktade med
nästan förtjusta ögon denna frusna mardröm av grått
och svart och grått. Eller var det kanske bara som
han tyckte då han kastade ett förstulet ögonkast emot
henne då och då?

Hon var kanske skrämd, i själva verket, skrämd av
denne okände främling, skrämd av denna nya, osäkra
miljö.

En prinsessa i Denetah, berglandet bortom Stormarnas
Pass, var kanske inte en hovvarelse i samma grad som
en prinsessa i slättlandet Kamwarlu? Men --

Tankarna jagade runt inom honom, varvade sig med
smärtan i bröstet vid varje steg, steg och föll i en
oregelbunden rytm, liksom marken inunder honom.

Slutligen insåg han att han måste vila, att han inte
orkade längre, att han aldrig skulle springa ett
steg mer i hela sitt liv. Någonstans nere inom honom
viskade en röst att de hunnit tillräckligt långt in
för att vara säkra för upptäckt och då förmådde hans
vilja inte längre ...

Han stannade, på en plan fläck, invid en stig, som
de följt länge längs randen av det stup som själva
passet nu utgjorde vid deras sida, han stannade,
och världen runt honom virvlade


runt i ett tätnande rött dis, som tycktes utan början
och utan slut och utan --

Tid hade förflutit.

Det var det enda han visste.

Det var det enda som hade någon betydelse.

Tid ...

Han reste sig häftigt upp och såg sig omkring, men
det tog tid innan han kunde samordna allt han såg
till en bild. Ferd betade och syntes helt oberörd av
allting, bara några meter från honom. När djuret såg
att Carli vaknat höjde det huvudet och betraktade
honom flyktigt, fortsatte sedan att äta, som om en
teori som aldrig varit i tvivel äntligen fått sin
bekräftelse. Carli sjönk tillbaka, inte trött, men
yr, och stirrade upp i ett par oroliga flickögon. For
upp igen. Mötte blicken. Ögonen var egentligen ljusa,
men nu vilade över dem trots det ett mörkt skimmer,
dunkelt, med ett eget, lockande ljus. Han upptäckte
att hans huvud legat i hennes sköte och inom honom
steg en undran som en svällande ballong.

Och den steg och steg och sedan försvann den
plötsligt.

-- Vart är vi på väg? frågade hon. 

Han stirrade på henne.

-- Till Denetah, din faders land. Det har jag sagt. 

Trodde hon honom inte?

-- Varför har du räddat mig? 

Åter den där frågan.

-- Jag ville, svarade han. Bara -- ville.

-- Vet min fader om allt detta?

Han lade sig åter tillbaks i hennes sköte och stirrade
upp i hennes ansikte.

-- Han misstänker att du är i någon fara, ja. Men
han vet inte att du är på väg hem. Därför är det
viktigt att du återvänder hem, innan han tar sig
för något överilat. Förklarar krig mot Kamwarlu,
till exempel. Han skulle kunna göra det, eller hur?

Hon måste nicka.

Nu reste sig Carli igen. -- Vi kan stanna här ett slag
och vila. Ferd behöver vila. Bete finns här ju.

Han spände av djuret packningen och lade den i en hög på


marken. Sedan lade han sig raklång och stirrade upp i
skyn. I utkanterna av synfältet hade han diffusa grå
massor, men rakt upp en glasskimrande, blå avgrund,
som man kunde falla rakt ned i.

-- I Kamwarlu kommer man säkert att hålla ditt
försvinnande hemligt, prinsessa. Man kommer att hålla
alla gränser spärrade för att någon förment brottsling
-- som skulle ägt mitt signalement om man sett mig --
inte ska kunna undkomma.

En tanke dök plötsligt in i honom.

Tänk om någon av de människor han frågat skulle
avslöja honom. Förbinda den okände främlingen med sin
outsläckliga nyfikenhet, med den efterspanade. I så
fall skulle hans signalement verkligen bli spritt.

-- Och din fader kommer inte att få veta att du
försvunnit. Men eftersom han säkert anar oråd på
grund av långvarigheten av din vistelse i Kamwarlu, är
det möjligt han vidtar åtgärder, för att få tillbaks
dig. Och då --

Han låg tyst en lång stund och hon satt bredvid, medan
Ferd, som redan betat i sig de friskaste grässtrån
som växte här makligt sträckte ut sig på marken för
att vila efter ett ansträngande dygn.

Hennes nästa fråga kom som en överraskning.

-- Varför är du inte som andra, Carli?

Skyn däruppe. Man försvann i den, upplöstes till några vaga 
förnimmelser av trötthet, kall mark och kylig luft, sol. 

Och en mjuk röst, som ställde obesvarbara frågor.

-- Inte som andra, frågade han. Hur då?

Bara för att vinna tid. Fast ingen tid kunde hjälpa
honom att finna ett godtagbart svar.

-- Jag vet inte, svarade hon. Men, du är -- annorlunda. Du 
tycks inte höra hemma här, på något sätt. Fastän du talar vårt 
språk som jag och utan brytning och fastän ...

Hon hejdade sig. Satt tyst en stund.

-- Och så kallar du mig "du". Missförstå mig inte. Jag
tycker om det. Men ingen i Denetah eller Kamwarlu
skulle kunna komma på tanken att kalla en prinsessa
för du ...

Ett tunt moln kom glidande över den klara himlen med 
ofattbar hastighet, för när man låg så här på marken kändes


vinden nästan inte alls. Det seglade förbi som en
snabb yacht, väjde skickligt för alla rev och försvann
bortom bergstopparna.

-- Jag är kanske inte som andra, svarade han
försiktigt. Kanske. Flera har sagt det än du. Men
du behöver inte vara orolig. Inom en vecka kommer
du åter att vara på din faders slott och kunna se
tillbaka på det här som en mardröm.

Åter en lång tystnad. En vindfläkt. En molnslöja.

-- En dröm, sade hon tyst. Kanske en dröm.

Det tog en stund innan han förstod att han sovit. Det
kändes i kroppen, på en domnad där i lederna. Det
syntes på himlen, som var mörkare, inte skymningsmörk,
utan eftermiddagsmörk. Djupare. Tätare.

Han satte sig upp och Ferd reagerade som vanligt och
betraktade honom med sina stora, outgrundliga ögon.

Flickan sov nu. Utsträckt på marken i skinndräkten
var det ingen risk att hon skulle frysa, än i alla
fall. Han reste sig och smekte Ferd om nosen, och
tungan kom ut, som alltid, vänligt blå.

Det var tid att recognoscera. De måste komma en bit
upp i bergen innan natten föll på. Han brydde sig
inte om att väcka flickan. Hon kunde sova tills han
kom tillbaka. Han mumlade till Ferd: -- Ta vara på
henne nu, och sedan orienterade han sig. Klockan
kunde vara tre eller fyra.

Väster hade han nästan rakt fram, nu, då passet svängt.

Söder låg alltså på vänster hand.

Han följde stigen framåt några hundra
meter. Någonstans här borde enligt hans beräkningar
ett pass leda mot söder, en flik av detta pass,
som nu tycktes fortsätta rakt västerut. Men han
fann ingenting.

De hade tydligen inte kommit tillräckligt långt.

Han återvände. När han kom tillbaks till den lilla
plätten av planmark invid stigen, stod Ferd och
puffade med nosen på Denée, som precis när Carli kom
fram satte sig upp och gäspade.

Carli spände åter packningen på Ferd och flickan reste sig.

-- Vi måste fortsätta nu, sa han, om vi skall finna
någonstans att övernatta innan skymningen faller. Den
faller snabbt häruppe, och det är redan långt lidet på dagen.


-- Kom, sade han. Du kan gå nu. Ferd börjar nog bli
trött, och eftersom vi inte tycks vara förföljda ...

Han kastade en blick på hennes fötter och såg att
hon fortfarande hade ridstövlarna på sig.

-- Men de där kan du inte gå med någon längre sträcka.

Han tog fram ett par skinnskor med mjuk stoppning. -- Tag
på de här, så fortsätter vi.

Och det gjorde de.

Medan solen föll framför dem, fortfarande lika varm,
men inte längre så ljus. Och medan bergssidorna
långsamt mörknade och skuggorna började bli långa
och hotfulla igen.

De följde stigen och stigen var lång och
tycktes fortsätta i all evighet rakt in i
skymningslandet. Ravinen vid deras sida blev djup
och stundtals var stigen så smal att Denée föredrog
att gå längst in.

Bergssidan till vänster började efterhand att bli
allt gropigare och de tycktes nalkas ett stort system
av grottor.

Carli hejdade sig då och då utanför grottorna och
kisade in i mörkret, men fortsatte sedan igen, tills
han fann en grotta som verkade lämplig.

-- Här kan vi stanna, eller hur Ferd?

Djuret protesterade inte, och med dess känsliga nos
skulle ett rovdjur, som eventuellt kunde dölja sig i
grottans djup snart ha blivit upptäckt. Åter spände
Carli av packningen och gav sig ut att samla bränsle
till en eld. Inom honom gnagde obehagliga tankar. Det
verkade inte som om det fanns ett pass mot söder. Och
ett pass måste de finna. Att ge sig upp i själva
bergen med deras utrustning var att begå självmord.

De skulle bli tvungna att fortsätta till de fann en
sydpassage av något slag. De hade inget annat val.

Men han nämnde ingenting om detta för flickan.

Ingen mening att oroa henne, innan han säkert visste deras 
utsikter. Men han kunde inte hindra sina egna tankar ...

Så pass långt nere mellan bergen var det inte svårt
att finna torra små buskar. Efter en halvtimme
återvände han till grottan och gjorde upp eld. Denée
hade packat upp provianten och började nu tillaga
deras knappa måltid av torkat kött och hårt bröd. Av
sitt sparsamma förråd av vatten kokte de


Kaiwa-te. Och sedan satt de inne i grottan och drack
och åt, medan skymningen föll som en tung hand över Marmerna.

Tysta. Fundersamma.

Särskilt hon.

Han undrade om hon över huvud taget trodde på vad han
sagt. Kanske trodde hon att han rövat bort henne i
något eget syfte. Fastän hon verkade så förbluffande
tillitsfull i rent påtagliga, praktiska ting, fanns
det långt nere en känsla av lurande misstro. Och det
enda hon hade var ju egentligen hans ord! Det var han
som sagt att prins Cabal hade för avsikt att genom
ett tvångsäktenskap tillskansa sig makten även över
Denetah, sedan hennes fader väl hunnit samlas till
sina fäder, något som kunde ske snabbt nog, i denna
primitiva värld. Och han hade fört bort henne med
våld, utan att fråga.

Så vad skulle hon egentligen tro?

Särskilt som de nu -- till en början åtminstone -- färdats i 
en riktning, som knappast ledde närmre Denetah.

Han log och märkte att hon såg hans leende, men sa
ingenting, utan väntade att hon skulle ta upp en tråd.

Men hon satt tyst.

Och när hon slutligen sade något, var det något
helt annat än det som han trott hon grubblat över,
som hon nämnde.

-- Tror du vägen till Denetah blir riskfylld? frågade hon.

Inte egentligen ängsligt. Men spänt.

Och han svarade:

-- Den kan bli det. Troligen blir det så. Men inte
värre än att vi bör kunna klara av det.

Elden sprakade och sände ut en ström av
varmluft, som slungade gnistor uppåt och utåt i
skymningsdunklet. Den kastade skiftande skuggor över
deras ansikten, som slickade huden som sotiga tungor.

Men sedan sa hon inte mer. Hon svepte om sig en av de
filtar, som de hade i packningen och stirrade en kort
stund ut genom mynningen, innan hon slutligen somnade.

Därute trädde stjärnorna fram en och en, flämtande i
den varma luftström som strävade ut ur grottöppningen,
dansande som tafatta irrbloss bland alla de andra
gnistorna. Carli låg och betraktade dem en lång stund
och tankarna rullade 

makligt upp sig i hans hjärna, som pappersrullar,
som ibland visade sig innehålla just ingenting,
hur lovande de än sett ut utanpå, men som en gång
fick honom att rycka till och knyta händerna, för
att behärska sig.

Ett pass mot söder. Grottsystemet ledde ju mot söder!

Och med den tanken ropande inom sig som en hög röst,
föll även han till sist i sömn. Utanför grottan
skrämde Ferd, som inte velat komma in utan lagt sig
som på vakt, bort något småkryp med en fnysning.

Sedan somnade även han.

*

Carli vaknade innan solen gått upp. Och rösten
inom honom hade inte tystnat, dess rop tycktes ha
ekat inom honom hela natten. Han greps av iver att
undersöka om detta verkligen var lösningen på hans
problem. Och när han såg flickan sova, fortfarande,
och märkte, när han stack ut huvudet ur grottan, att
även Ferd ännu sov -- beslöt han att det här var det
rätta ögonblicket. Men flickan kunde vakna innan han
kom tillbaks, så därför skrev han med en förkolnad
gren ett kortfattat meddelande på en plan yta vid
grottmynningen. Han valde ut några långa bitar virke,
tände en och tog med dem som lyse. Därtill stack han
en förkolnad trädgren i bältet för att kunna sätta
märke om han råkade på skiljovägar.

Det fanns ingen möjlighet att undersöka alla gångar
därnere. I så fall skulle ju till sist alla gångar
ha varit märkta och han skulle inte ha haft någon
ledtråd att ta sig tillbaks med ledning av.

Det var igen en fråga om tur.

Eller instinkt.

Intuition.

Han beslöt att utgå från den här grottan. Det gällde
att se om grottorna ledde i samma riktning, kanske
strålade samman. Han måste undersöka om man fick
en känsla av att de ledde någonstans -- och i rätt
riktning. Om han fick det kunde de ge sig ned på
försök. Grottorna mynnade kanske i en ravin på andra
sidan berget. Kanske det var ovanligt smalt just här ...



Men kanske det var milstjockt och grottorna ledde
rakt ned i underjorden. Då fick de fortsätta framåt
och hoppas på det där sydliga passet -- och i allra
värsta fall fick de ge sig uppåt berget.

En tanke han fruktade mer än något annat, just nu.

En sista blick på den sovande flickan i vars ansikte
gryningsljuset hade börjat spela. Han lyssnade efter
Ferds lugna andetag. Sedan smög han sig tyst -- med
den brinnande grenen höjd, nedåt grottan. Grenen
lämnade efter sig ett rött spår i grottdunklet,
som snabbt uppslukades av mörkret bakom honom, när
han kommit så långt -- och det dröjde inte länge -- att
ljuset från mynningen inte förmådde tränga längre ned.

Grottans väggar var stundtals alldeles jämna,
reflekterade ljuset som en sal av oregelbundet
hopfogade spegelfragment.

Men krympte stundtals samman till ett mörkt svalg,
där väggarna tycktes uppsluka ljuset i stället för
att återkasta det. De första stegen han gick var
han missmodig.

Grottan sluttade nedåt och tycktes nalkas
sitt slut. Kanske fanns det inget sammanhängande
grottsystem. Kanske klippväggen endast var uppsprucken
i en mängd grottor, som ledde några femtiotal meter
inåt, för att sedan upphöra utan att förenas och
fortsätta någonstans.

Men han fortsatte.

Grottans golv började åter slutta uppåt, växte ett
slag till en stor skimrande sal, sjönk sedan åter
samman och krympte för varje steg han tog, mer och
mer ...

Tills den mynnade i en annan!

Han hejdade sig i öppningen och stirrade in i
dunklet. Det fanns ändå en grottlabyrint. Men ledde
den någonstans? Han beräknade den nya grottans vinkel
i förhållande till de gamla och översatte det i
väderstreck: sydväst. Ungefär sydväst.

Efter att ha satt ett märke med sin kolbit på
ursprungsgrottans vägg, på en plats där det
tydligt skulle synas, fortsatte han inåt genom
den nya grottan, eggad av framgången, upphetsad,
när han fann flera och flera grottor, så upphetsad
att han förlorade all uppfattning om tid för en lång
stund. Hur lång visste han inte.

Men nu måste han ha varit borta flera timmar. Flickan och


Ferd borde vara vakna nu, de väntade på honom, och
han beslöt att återvända.

Men han hade inte gått många hundra meter tillbaka,
när hans ljus med ens slocknade. Grenen han lyste
sig med hade brunnit så långt ned att den plötsligt
angrep hans hand, som exploderade i våldsam smärta --
han släppte grenen som en ren reflex, och den lilla
stumpen föll till marken och slocknade.

Ett mörker föll över honom med en ljudlöshet som
var mera öronbedövande än ett dån, påtagligare än
ett bergsras.

Inte förrän han plockat fram sitt elddon, upptäckte
han att han inte hade flera grenar att tända.

Han hade tänt den sista för länge sedan, utan att
märka det, i ren distraktion.

Nu stod han där i mörkret, som med fullständig
likgiltighet försatt honom i livsfara.

Hans första reaktion var raseri, sedan tonade vreden
bort i förtvivlan. Han hade bytt väg tjogtals gånger,
många gånger hade det funnits tre eller flera
alternativ. Och hans väg var märkt med kol.

Det var hans eget förbiseende. Men det var inte
endast han som skulle bära följderna. Om han inte
återvände kunde Denée endast rädda livet på ett sätt,
genom att på Ferds rygg återvända till Kamwarlu. Men
han misstänkte att hon aldrig skulle kunna göra något
sådant. Ensam kunde hon aldrig ta sig tillbaka till
Denetah, men hon skulle försöka -- och gå under uppe
bland bergen.

Han var alldeles förlamad en lång stund, medan
tankarna pressade ned honom med samma kraft som
mörkret i grottans djup.

Sedan ryckte han upp sig, koncentrerade tankarna
till en nålvass spets av beslutsamhet och trevade sig
tillbaks, med handen löpande längs den vägg, som han
visste rymde den första avtagsvägen, på höger sida.

Allt annat trängde han bort. Steg i mörkret. Glimtar
av eftertanke. Den skrovliga känslan mot handen,
och plötsligt ingen känsla alls. Grottan, den första
gången. Tankar. Den skulle ligga på vänster sida nu,
nästa grotta i den långa följden, nej inte långa,
tänk inte på dem, en grotta till har du kvar bara,


en enda, om några hundra meter i den här ganska
smala gången, skall du vika åt vänster. Svetten
bröt fram. En till. Steg. Steg på steg. Mörker och
omsorgsfullt utsuddade tankefragment.

Handen försvinner i ett osynligt hål. Han höll nästan
på att snubbla. Åter en avtagsväg. Än så länge inget
att tveka på, men sedan ... Nej, han fick inte tänka på det.

När hans hand nästa gång upphörde att registrera
skrovlig klippvägg, fanns det -- han mindes det klart
-- tre grottor. Och sedan skulle han komma in i ett
virrvarr av förenade grottor, som snodde sig om
varandra. Hittills hade han följt samma väderstreck,
han hade gått åt ungefärlig nordost, men nu började
grottorna löpa vinkelrätt mot varandra och en del av
dem skulle föra honom till mynningen medan andra som
skenbart kunde tyckas göra det samma i själva verket
skulle föra honom tillbaks in i berget igen genom
sina subtila slingranden.

Han måste efter några ytterligare timmar erkänna att
han kommit vilse, för om han följt rätt väg skulle
han ha varit ute för länge sedan.

Han hade gått bort sig.

Det fanns tusen grottor och han visste inte var han
befann sig i systemet, i vilken riktning han gick, någonting.

Han gick och gick, osynlig i bergsvarelsens mörka
inre, han vandrade fram som en skugga i svärtade
hjärnvindlingar och hoppades att han inte gick
i cirkel, att han skulle komma ut, någon gång, någonstans.

Tog av till höger och vänster.

Ropade utan att höra annat än ekot av sin egen stämma.

Vrålade i raseri över sin och bergets dumhet.

Meningslösheten i att gå bort sig i ett system av
grottor. Meningslösheten i grottornas själva existens.

Ibland sjönk han ned och satt där i mörkret och
försökte tänka ut en plan, men tankarna ville inte
komma fram, som om mörkret motade bort dem. Och
efter en stund reste han sig ånyo och fortsatte sin
förtvivlade odyssé i bergets inre, medan känslan av
nederlag växte sig starkare och starkare inom honom.

Och han började se ting i mörkret, i utkanterna
av 


synfältet, som försvann då han vände ögonen mot
dem. Formlösa ansikten, lurande skepnader. Ögonen
hade sedan länge upphört att registrera mörkret som
svart, och han vandrade fram i en dimma, som formade
skuggbilder som rörde sig, slingrade sig om varandra
och antog bleka färger.

Paniken lurade under ytan. Han visste om det,
och han visste att det gav den mera näring. Hans
ansträngningar att behärska sig blev allt
krampaktigare. Han kunde endast tänka på att han
vandrade runt i ett grottsystem i en mörk dimma
och att han skulle vandra här, runt, runt tills han
föll samman av utmattning. Hans kropp skulle ligga
kvar här och förmultna, förtäras av djur, som kanske
bodde i grottorna, och hans ben skulle ligga här i
all evighet, tills berget vaknade och med ett dån
åter började resa sig mot skyn.

Carli var inte längre Carli, och han hade glömt sin
Denée. Carli var en formlös enhet av primär skräck,
som irrade runt i en labyrint utan slut. Förr hade
upphört att finnas. Framtiden var detsamma som nuet.

En ändlös vandring utan hopp.

När han såg den svaga ljusglimten framför sig, trodde
han att han blivit galen. Han stannade och stirrade
på den. Den blev kvar.

Han vände sig häftigt om, tittade över axeln.

Den fanns kvar.

Han rusade mot den som en törstande mot en hägring,
men den drog sig ej tillbaka och upplöstes. Den blev
större -- klarare, tydligare.

En öppning!

Skrattande, skrikande, hysteriskt rusade Carli
ut i solskenet och badade sin själ i ljus, ljus,
ljus, ljus.

Han tittade tillbaks mot grottan och hånskrattade
åt den. Så maktlös den var, frusen i sin egen dunkla
snårighet, utlämnad åt sin egen meningslösa labyrint.

Men efter en stund kom tankeförmågan tillbaka. Han
måste ha tagit sig igenom berget. Men han hade vandrat
en halv dag -- eller mer -- på måfå, och visste inte
vilken väg han följt. På andra sidan berget väntade
Denée och Ferd på att han skulle återvända. Och det
fanns bara en väg, tillbaks genom grottan.



Tillbaks genom grottan! Tillbaks in i mörkret.

Nej, inte mörkret. Han kunde skaffa sig lyse nu, finna
en gren här och tända den och vara mera försiktig nu. Men --

Tillbaks in i grottan ...

Fast han hade inget val. Han måste.

Det fanns ju ingen annan utväg?

Han letade upp en buske till slut och bröt av ett
halvt dussin tjocka grenar av det där långsamt
brinnande träslaget. Tillbaka vid grottan slog han
eld och tände den ena. Sedan började han snabbt,
men eftertänksamt, sin vandring tillbaka.

Men han hade inte hunnit mer än femtio meter in i
grottan, då en röst sade i hans hjärna:

-- Stanna där du är ...

Inte en röst. En flöjtton, en tanke med en svällande
serie övertoner, inga ord, som uttalades. Bara en
förnimmelse av vilja utifrån och en visshet om vad
denna vilja syftade på.

Nej, inte en röst. En tanke.

Och samtidigt en stark, överväldigande känsla av individualitet, 
av självmedvetande, glädjen att vara ett jag.

Carli stannade. Han fick en känsla av hur något
närmade sig honom med tveklös snabbhet. Och på något
vis blev han inte alls förvånad, när Ferd slutligen
dök upp framför honom.

-- Ferd, sade han, nästan konstaterande.

Tanken i hans hjärna skrattade, bubblande av glädje.

-- Ja. Det blev till sist nödvändigt att ta kontakt
med dig. Jag hade hoppats slippa. Det var roligare
att vara hos dig, när du inte visste. Men jag kunde
inte se dig gå under ...

Carli smekte det svettiga djuret och kände samtidigt
själv den känsla av välbehag, sensualitet och lycka,
som hans smekning framkallade hos djuret.

Ett intelligent djur. En paradox.

En intelligent varelse, som fortfarande behöll sin
djurtillvaro, som inte byggt någon civilisation,
ingen kultur.

En tanke dök upp inom honom och den mjuka tanken inom
honom svarade innan han hunnit uttala den.

-- Flickan är i grottmynningen än. Hon tror det
var hon som sände iväg mig att söka efter dig. Jag
planterade tanken inom henne, varsamt och eftersom
hon inte kände till min 

förmåga kunde hon inte ana att tanken kom utifrån. Hon väntar 
där. Kom, så hämtar vi henne.

Tanken var enträgen, som ett lyckligt barn som drar en i 
handen mot ett glasstånd.

Ett intelligent, telepatiskt djur. Vilken makt en sådan varelse 
kunde skaffat sig över människorna här om han velat.

Tanken kom igen:

-- Vad betyder makt, mot att leva? 

Och sedan:

-- Men kom nu då ...

Carli tog ett hopp upp på Ferds rygg.

-- Och kasta den där grenen, den behöver vi inte ... 

Han kastade den.

Det var en virvlande rörelse i mörker, som varade länge, 
länge. Carli förnam svagt djurets koncentration på uppgiften 
att hitta rätt i alla slingrande gångar och återvändsgränder. 
Det tycktes ha ett enormt lokalsinne, eller var det en egenskap 
besläktad med dess telepatiska förmåga; och tog inte fel mer 
än en gång.

Till slut skrittade Ferd sakta fram mot en matt ljuspunkt 
framför dem och i ljuspunkten fanns en annan, mörk fläck, 
som lösgjorde sig och kom springande emot dem. Carli hoppade 
av Ferd och skyndade mot henne.

Och, utan tanke, bara med en känsla av att det måste vara 
så, tog henne i sina armar och tryckte henne hårt intill sig.

Medan de stod så, förflöt eoner.

Till sist släppte de varandra, och hon sa:

-- Så du är bara en människa i alla fall.

Det fanns ingen ironi i hennes röst, bara glädje.

</chapter>

<chapter name="På andra sidan berget väntade passet">

På andra sidan berget väntade passet. Men innan de hunnit 
genom grottorna igen, ledda av Ferd, som nu åter var sitt 
gamla, tysta jag, började skymningen falla och de gjorde upp 
eld i grottan på andra sidan och övernattade där. På morgonen 
fortsatte de sin färd och det bar nedåt nu, utför berget 
som sluttade ned från grottmynningen, mot passet som de 
skymtade vagt i rätt riktning ibland de förvirrande 
bergsformationerna.

Nu var det bara att hoppas att det skulle leda dem tillräckligt 
långt, utan att föra dem inom räckhåll för de patruller 
från Kamwarlu, som säkert just nu kammade igenom bergen.

Men såvitt Carli visste hade detta pass inget namn. De hade
tagit sig dit på ett osannolikt sätt, och chansen att en eventuell 
förföljare skulle ta samma väg genom grottorna var ytterst 
liten. Men de var ändå mycket noga med att inte lämna några
spår efter sig och när de slog läger följande kväll var Carli 
angelägen att de skulle göra det i anslutning till en klippskreva,
så att elden inte skulle lysa lång väg i natten.

När flickan märkte att de nu nalkades Denetah miste hon
all sin misstro mot Carli och förhållandet mellan dem fick en
öppenhet som förvånade dem båda, med tanke på de
omständigheter de råkats under.

Bergsluften var ren och klar och eftersom solen stod på från
en skimrande blå himmel var den inte kylig, utan hade en
friskhet, som lyfte en och gjorde stegen lätta. De vandrade 
lugnt, utan brådska och ibland tycktes Ferd otålig, vände sig 
om, där han skrittade några meter framför dem, och såg 
uppfordrande på dem. Men han tog inte kontakt med Carli. Etern 
var tystare än någonsin. Och Carli saknade nästan den mjuka 
tankerösten inom sig.

Passet var V-format, smalt längst ner, med sluttande,


skrovliga väggar, och då och då hördes fruktansvärda ljudexplosioner 
bortom eller framför dem, som om jättehänder slungat ned 
nävar med gigantiskt bergsgrus. Det fanns ingen stig, därnere. 
Tydligen var passet inte använt av människor. Och det befriade
Carli från mycken oro. Men han höll ständig uppsikt efter 
laviner och valde alltid omsorgsfullt skyddade lägerplatser, för
att de inte i sömnen skulle begravas under tonvis med 
framforsande sten.

De slog läger fjärde natten i skydd av en gigantisk klippa, 
som reste sig spikrak och skärmade av dem från den övriga 
sluttningen. Det torkade köttet och Kaiwa-teet började bli 
enformigt, så Carli tog fram en båge ur packningen och gav sig 
ut på jakt.

Ferd hade lagt sig ned vid elden och låg och muttrade för 
sig själv, på sitt karakteristiska vis, medan Denée matade 
lågorna med torra grenar från de buskar, som växte spridda 
överallt bland bergen.

Han strängade bågen, fyllde ett koger med ett tiotal pilar 
och strövade långsamt nedåt dalen. Det hade inte blivit mörkt 
än. Solen färgade ännu himlen röd och högt uppe kretsade 
stora fåglar. Det enda byte han hittills sett här i bergen. Han 
klättrade långsamt uppför den sluttande bergssidan, som gick 
att forcera utan någon större svårighet och efter ett misslyckat
försök -- en pil han aldrig återfann -- lyckades han genomborra 
en av fåglarna som singlade till marken som ett mörkt 
förtvivlat löv och tydligen inte dog förrän då den slog i berget 
med en dov duns, som spred sig kusligt genom natten, femtio 
meter från honom.

Carli avancerade försiktigt längs sluttningen, som här var 
ganska brant, mot sitt rov, kattlikt böjd. Att mista fotfästet 
häruppe var ingenting, som man kunde tillåta sig att göra. 
Men när han var cirka trettio meter från den döda fågeln, 
hörde han ett väsande, och en skepnad dök fram bakom en 
avsats och styrde kurs mot fågeln. Väsendet var ett varningsläte. 
En uppmaning att ge sig av.

Carli hejdade sig. Ett stort, kattlikt djur hade slagit sig ned 
vid fågeln och satt där och glodde på honom, berett till språng, 
om han skulle komma närmre.



Fågeln betydde inte så mycket för Carli, han borde kunna 
fälla en till innan mörkret definitivt skymde himlen, men han 
ville inte mista en pil till. Han släppte bågen på marken och 
tog fram sin kniv och med alla muskler och nerver på spänn 
gick han närmre. Katten krökte ryggen och väste. Den var nästan
lika stor som en panter och hade en tjock, ullig fäll med 
stora, oregelbundna fläckar i orange. -- Din tjuv, mumlade 
Carli. Är du för lat för att jaga själv?

Djuret fräste ilsket, när han kom närmre. Carli var beredd 
på att språnget kunde komma när som helst med överrumplande 
snabbhet, men han var inte benägen att låta sig 
överrumplas.

Det kom.

Med en tysthet som var förlamande höjde sig katten i
luften och flög rakt mot honom. Carli dök omedelbart åt sidan, 
och djurets tassar missade honom precis, och medan han 
hoppade undan stack han ut högerarmen och högg med sin kniv 
i riktning mot djurets strupe. Han missade förstås, men slet 
upp ett sår i bröstet på katten, som inte gick tillräckligt djupt 
för att oskadliggöra den, men gjorde djuret rasande. Med ett 
vrål tog det mjukt mark och studsade mot honom, snurrade 
runt i luften med vidöppet gap.

Carli parerade igen, den här gången var han en bråkdels 
sekund för sent ute, och en klo slet upp hans västra axel. 
Medan djuret samlade sig till ett nytt anlopp och Carli mödosamt 
återvann balansen för att inte störta ned i den väntande 
avgrunden, insåg han att han i direkt kamp inte skulle ha någon 
möjlighet att klara sig i längden mot ett djur, som var byggt
för att döda, han balanserade kniven i handen och när katten 
precis lämnat marken och kom farande på nytt genom 
skymningsdunklet som tungt koncentrerat, flammande ursinne satt 
kniven redan djupt begravd i dess strupe och när det föll stod 
Carli några meter bredvid och iakttog hur djuret tog mark,
klöste mot sin egen hals med högertassen och dog i en sista 
konvulsion, liggande alldeles på randen till bråddjupet.

Tänk om han missat? Han brukade inte missa med sin kniv, 
men tänk om ...

Han rös. Han hade inte haft en chans.



Han närmade sig försiktigt djuret -- det kunde ännu vara 
vid liv, simulera död, för att hugga när han kom nära inpå. 
Men det gjorde det inte. Ögonen, de säreget runda, inte alls 
kattlika ögonen var brustna och det fanns en slapphet i hela 
kroppen, som var mycket påtaglig, nästan som en känsla, en 
doft i luften, av död, försoning och frid. Carli böjde sig ned 
och drog ut kniven -- blodet vällde fram ur halspulsådern -- 
och en idé flög plötsligt igenom honom, när han såg den mjuka, 
vackra fällen.

Han drog, med alla krafter, djuret längre in och sedan flådde 
han det försiktigt. Fågeln hade han glömt bort, nästan.

Det hade blivit kväll, när han var färdig, och upptäckte den 
döda fågeln, som legat orörd under kampen och den efterföljande 
verksamheten -- men nu mindes han den och anträdde 
återfärden till deras provisoriska läger med en fågel i handen 
och en rovdjursfäll slängd över axeln, en urbild av den jägande 
mannen på väg till sin kvinna; om man bortser från att det 
inte var hans kvinna alls.

Han hade varit borta länge. När han nådde lägret och dök 
in ur natten i den skreva, där han som vanligt dolt elden, 
möttes han av Denées ängsliga fråga: -- Vad har hänt? -- och av 
Ferds mjuka nos, som undersökte hans bördor och sedan åter 
drog sig tillbaka för att lugnad återuppta sitt förströdda 
mumlande.

-- Ingenting, svarade han Denée. Jag sköt en fågel och 
dödade en panter, men ingenting annat. Sedan skrattade han, 
litet ironiskt, litet ursluppet som ett barn som lyckats överraska 
någon.

Nu såg Denée fällen.

-- Åh, sa hon. Vad vacker den är. Jag får känna. 

Carli skrattade igen.

-- Var så god, prinsessa. Den är din, som en skänk av en 
stackars fattig, beundrande jägare.

Och med en ironiskt ceremoniell rörelse drog han den av 
sin skuldra och svepte den om henne, med den mjuka fällen 
inåt.

Hon skrattade till åt hans skämtsamma påminnelse om 
rangskillnaden dem emellan, rös litet också när hon tänkte på vad


som måste ha hänt innan den här fällen blev -- blott en fäll 
att svepa om sig. Sedan blev hon allvarlig igen:

-- Du dödade väl inte det stackars djuret bara för att skänka 
mig den här, sade hon med ett stänk av självmedveten 
förebråelse.

-- Åh nej, svarade Carli, och omintetgjorde hela det intryck 
av vild storslagenhet som först präglat den lilla scenen.

-- Jag var så illa tvungen. Det stackars djuret ville först 
stjäla min fågel, och när jag inte lät honom ville han se mig 
förvandlad till något avsevärt obehagligare än en varm fäll.

Han satte sig på huk och började plocka fågeln och tänkte 
på dess kamrater, som väl vid det här laget redan rensat 
knotorna rena på katten. De hade mist en kamrat, men vunnit 
ett skrovmål. Det senare var troligen mera betydelsefullt för 
dem, än det förra.

Denée slog sig ned vid elden, fortfarande med fällen 
omkring sig. Hon såg ut som en stor honkatt, elden spelade i 
hennes ögon och gav något okynnigt, lössläppt åt hennes skimrande 
ansikte. Plötsligt släppte Carli fågeln rakt ned och knuffade 
lekfullt omkull henne, hon tumlade runt på ryggen men 
kom upp igen, nästan med samma snabbhet och vighet som
katten en gång, fast dennas fäll nu till större delen glidit av 
henne. I värmen vid elden hade hon tagit av läderjackan och 
hade bara en tunn blus på överkroppen, och han såg hur hennes 
bröst hävde sig, runda, mjuka och fasta under tyget. Han 
följde efter henne i fallet, skrattande och de brottades lekfullt,
som två uppsluppna barn, medan Ferd fortfor med sitt 
självupptagna smågrymtande och elden sprakade och sände 
gnistfloder upp i skyn. Vid ett tillfälle låg han nästan över henne 
och en tanke for igenom honom -- jag kunde göra det, nu -- 
men han trängde bort den, det kändes inte riktigt på något 
sätt. Och sedan de avreagerat sig från de tidigare dagarnas 
spänningar i en kamp, som nästan blev som en brödralek, 
släppte han henne flämtande och fortfor att plocka fågeln.

Denée låg kvar och stirrade upp i skyn, den femte stjärnklara 
natten på rad, som nu började mattas av den uppstigande 
månskivan, som blivit omärkligt smalare under de gångna 
nätterna.



-- Din otäcking, sa hon. Han kände hennes leende bränna 
till i ryggen.

-- Vill prinsessan ha stekt, kokt eller rökt fågel?

-- Jag vill ha rökt. Och till den ett lämpligt vin.

-- Då säger vi stekt då. Till serveras Kaiwa-te, om du kokar 
litet.

Hon suckade. -- Tacka vet jag hovet i Kamwarlu. Där fick 
man rökt fågel och vinerna var utsökta.

-- Vill du återvända dit? Du kan få låna Ferd. Han hittar 
dit säkrare än jag.

-- Din otäcking, skrattade hon.

Han provade olika sätt att rosta fågeln över elden och fann 
till sist, att det blev bäst om han rostade den tills den blev 
alldeles svart och sedan plockade bort det yttersta, brända 
lagret. Då blev innanmätet saftigt och mört. Det var en stor 
fågel och det fanns mycket kött på den. Här fanns mat till en 
dag till.

De åt.

-- Varför är du inte som andra, Denée, sade han.

-- Inte som andra, frågade hon okynnigt. Hur då?

-- Jag vet inte, svarade han. Du är annorlunda på något vis. 
Ingen av prinsessorna i Kamwarlu skulle till exempel tycka om 
att bli duade, men du tycks göra det. 

Hon blev litet allvarlig igen.

-- Vi är inte sådana i Denetah, sa hon, men naturligtvis 
skulle ingen man i Denetah komma på tanken att säga du 
till mig. Men jag tycker om att du gör det, Carli. Jag vet 
inte varför, riktigt.

Hon satt tyst en sekund, en vildmarksvarelse med en bit 
fågel i handen.

-- Du är ingen man av vårt folk, Carli. Min fader är inte 
konung över dig. Det är kanske skillnaden. Och prinsessorna i 
Kamwarlu ...

Hon fnös.

-- En av dem är i alla fall ganska söt, Sarii, tror jag hon 
heter, invände Carli, för att retas med henne.

Denée ryckte på axlarna.

-- De tror att en kvinna blir mera tilldragande och kvinnlig,


för att hon är dum, och hjälplös. Tycker du det? 

Carli log. -- Nej. 

Sedan flög en plötslig tanke igenom honom:

-- Du har inga bröder?

Hon skakade på huvudet så att håret plötsligt dansade som 
en gnistrande sky runt hennes ansikte.

-- Nej. Det var min faders stora sorg, att han aldrig fick 
någon son. Han ville jag skulle vara som en son. Jag fick nog 
en ganska pojkaktig uppväxt, tack vare att jag saknade 
bröder. Kanske är det därför jag inte är lik prinsessorna i 
Kamwarlu, är -- som andra. Men jag är väl lika mycket flicka som 
de för den sakens skull?

Han såg på henne. -- Jo, flicka är du verkligen.

Nu rodnade hon och de var tysta en lång stund. Månen
höjde sin lysande skära och trängde ut stjärnorna, men månen 
var inget att frukta nu, dess ljus syntes honom inte hotfullt, 
som det gjort fyra nätter tidigare, utan varmt och vänligt. Om 
än på ett avlägset, likgiltigt sätt. Månen sände ut sitt ljus över 
allt, månen var en givare för vilken det viktiga var att ge, inte 
vem man gav. Månen var en givare som skänkte stulet ljus 
åt natten och en glänsande lyster åt de klippor, som om dagen 
var grå och saknade glans. De låg vid sin eld och lyssnade till 
Ferds mumlande, som blev allt sömnigare.

-- Varför gör han så där, frågade Denée. 

Carli ryckte på axlarna.

-- Vet inte. Han ligger kanske och funderar på något.

-- Du, sa hon och reste sig på armbågen. Han gjorde något 
mycket underligt medan du var ute och jagade.

-- Hur då?

-- Plötsligt blev han orolig och for upp och så rusade han 
iväg, men när han hade hunnit några hundra meter vände 
han om igen och kom tillbaks, som om ingenting hänt. Precis 
som om han känt på sig, att du var i fara på något vis.

Carli såg bort mot Ferd. Det behövdes inte, min vän, men 
tack ska du ha i alla fall, tänkte han.

Han fick inget svar, men han var säker att Ferd uppfattat 
det. Att han uppfattade allt de tänkte, även om han inte 
konverserade med dem, utan föredrog att hålla sig på sin kant.



-- En Ferd, sa hon -- man hörde riktigt den stora
bokstaven -- är ett underligt djur. Behandlar man dem
väl, så är de trognare än hundar. Men om man inte
gör det försvinner de utan att man har en chans att
hålla kvar dem med våld.

-- Det är sant, sa Carli. Man köper inte en
Ferd. Snarare har man en känsla av att djuret väljer
en till sin husbonde. Jag köpte Ferd av en man, som
kom fram och erbjöd mig honom till en löjligt liten
summa. Han hade kunnat få det dubbla av vem som helst,
men han valde mig.

Eller...

Han mindes den mjuka tanken, "jag planterade tanken
inom henne..."

Men han sade ingenting om det till Denée. Han hade
en distinkt känsla av att Ferd inte önskade det.

Vem är det som äger vem, tänkte han. Du mig eller jag dig?

Han fick inget svar.

Elden började brinna ned och de hade inte mer bränsle,
och framför att ge sig ut i natten och leta torra
buskar, drog Carli Denée litet närmre sig och lade
den stora fällen över dem. Det var sensommar och
nätterna började bli kyliga, men inte så kyliga att
man behövde frysa ihjäl, inte om man var två och
hade en päls att hölja sig med. Och han somnade,
med doften av hennes hår alldeles nära, nära ...

På morgonen möttes deras ögon av en klarblå himmel,
men långt borta i öster syntes en mörk rand,
hotfullt tung, som såg ut att krossa bergstopparna
i fjärran. Snabbt utplånades resterna av deras
lägerplats och de fortsatte skyndsamt för att hinna så
långt möjligt, innan ovädret bröt loss. Randen hängde
över nacken på dem hela tiden, som en vass bila, men
det dröjde med att bryta loss. De hann till passets
ände innan molntungorna började sticka fram över dem
och det olycksbådande mörkret föll.

Passet mynnade i en liten dal, en liten gryta, på alla
sidor omgiven av branta bergsväggar. En idyll mitt
inne i bergen, för den låg ganska långt nere. Det
var snart kväll och Denée verkade alldeles utpumpad
efter den långa snabba vandringen, så med milt våld
fick Carli henne att sitta upp på Ferd. Det var tid
att söka en skyddad plats att övernatta på.


Men var i denna dal? Här fanns inga klippor att dölja
sig i. Här fanns det inte några grottor.

Kanske skulle de hinna korsa dalen innan det bröt loss
helt och hållet, och hinna fram till någon skyddad
plats bland bergen på andra sidan.

De föll in i en jämn, snabb lunk.

Plötsligt stannade Carli och stirrade framför sig. Han
hade sprungit med blicken fäst på marken alldeles
framför sig, men när han av en händelse råkade höja
den, fick han syn på en stuga, som låg inte mer än
några hundra meter fram. Samtidigt exploderade
en våldsam knall rakt över dem och ett ljussken
lyste upp hela dalen som en bombkrevad. Himlen var
jämnsvart. Det blev en kort paus, sedan föll regnet
som bly, som piskande metallkulor över dem. Inom Carli
korsade sig ett virrvarr av tankar. En stuga, här,
mitt i ödemarken? Det pass de följt var omöjligt
att nå, såvitt han kunnat uppfatta, annat än genom
grottorna. Dalen låg långt från allfarvägen. Men
stuga. Vem kunde bo här? Vem kunde vilja bo här? Ensam. 

Men skydd måste de ha.

Fast -- tänk om Kamwarlu kände till den här
stugan? Tänk om man posterat ... Han önskade det
funnits ett alternativ, att bergen inte legat så
långt bort, att här funnits någon annanstans där
man kunde göra upp eld. För han ville inte skaffa
flickan lunginflammation här uppe, bortom all hjälp.

Inom några minuter nådde de fram till den lilla
timrade stugan, men inom några minuter var de också
genomblöta allesamman.

Kanske den rentav var obebodd ...

Men så fick han syn på en fladdrande ljusglimt i ett
fönster, och förstod att här fanns någon, i alla fall.

Denée gled av Ferd och stod bredvid honom, när han
bultade på dörren. Ingenting hände.

Han bultade igen, kraftigare.

Ingenting hände.

Han tog i dörren, som var låst från insidan.

Då öppnades en lucka i dörren, som de inte lagt märke till 
och ett par ögon stacks ut. -- Vem där, kraxade en gubbröst.


-- Två vandrare, som söker skydd undan ovädret,
svarade Carli.

Ögonen granskade dem. Stannade vid Denée. Plirade. 

-- En flicka, då är ni inga soldater från Kamwarlu, då?

-- Nej, svarade Carli och tog en djärv chans, vi är
snarare på flykt undan soldaterna i Kamwarlu.

-- Varför sa ni inte det med en gång ...

Ögonen och rösten försvann in i stugdunklet, slamret av 
reglar hördes genom dörren och regnets piskande trumvirvlar 
och dörren öppnades så att de kunde kliva in.

De klev från mörker in i mörker, från ett rytande,
dovt mörker in i ett ljust, varmt mörker. De stannade
alldeles innanför dörren och såg sig om. Carli kom
att tänka på Ferd.

-- Finns här någonstans där vår ferd kan ta skydd
också, frågade han den böjda gestalten framför dem.

-- Har ni en ferd, sa rösten. Klipska varelser. Hade
en själv en gång och hans stall finns fortfarande
kvar. Nu har jag bara en liten chott att rida på då
jag ska nånstans, men det finns god plats. Kliv in ni
bara, så skall jag ta hand om er ferd. Den gamle drog
över sig en sliten kappa av skinn och försvann ut.

Denée och Carli steg in. Stugan var liten, men rymde
ändå uppenbarligen minst tre rum. De stod i det som
måste vara det största. Mitt i fanns en eldstad,
och här fanns några grova bänkar, ett bord och
en stol, som verkade flätad av ett videliknande
material. Här fanns också två dörrar, som måste leda
till de andra rummen.

Kanske ett kök, en sovkammare. Men den gamle lagade
väl förresten maten här inne på eldstaden. Den
andra dörren ledde kanske ut i stallet eller till
ett förrådsrum.

Vattnet droppade av dem till golvet, och Denées hår
hängde alldeles rakt och blött.

De såg på varandra och skrattade. Sedan gick de bort,
närmre brasan och värmde sig vid dess sprakande
flammor. Röken trängde inte ut i rummet, det fanns
ett rökfång, som samlade upp den och ledde den upp
och ut genom det spetsiga taket. Draget verkade gott
och värmen var nästan bedövande.

Dörren slamrade och deras värd återvände.


-- Det var ett vackert djur, sa han. Men jag tror
knappast ni vill sälja honom.

Carli skakade på huvudet. -- Nej, sade han, Ferd är
som en gammal vän och en gammal vän säljer man inte.

Han undrade precis när han sagt det om det var hans
egna ord, eller om det kunde vara Ferd som planterat
en tanke i hans hjärna.

(Nej, Carli det var dina egna ord. Tack!)

Han ryckte till, när Ferd på nytt bröt tystnaden, men
ingen av de andra tycktes ha märkt något. Det måste
betyda att djuret kunde dirigera sin tankesändning,
så att bara han hörde det och ingen annan.

(Det är enkelt, Carli. Jag behöver ju bara sända på
din frekvens, så hör ingen annan det ...)

-- Ni vill väl byta och torka era kläder, utbrast nu
den gamle mannen, som blivit jovialisk när han hörde
att de hade något otalt med Kamwarlu. Om ni har något
att byta med, annars kanske jag kan --

-- Tack så mycket, svarade Carli, men det finns ett
ombyte i vår packning.

-- Då var det dumt av mig att jag inte tog in den här,
sa den gamle.

-- Jag kan själv hämta den, om ...

-- Stallet ligger alldeles runt stugknuten, till vänster.

Carli bet ihop tänderna, när han åter klev ut i det
drypande mörkret, som var som tusen, våta, kalla
händer. Han sprang runt hörnet och dök in genom
stalldörren. Inne i stallet var det varmt. Den gamle
hade ställt Ferd i en rymlig spilta och givit honom
mängder av foder.

Ferd höjde huvudet och betraktade Carli, när denne kom
in, med sina stora ögon, och det fanns en småironisk
glimt i dem, men han bibehöll etertystnaden och Carli
fick ingen kontakt med honom.

Att han aldrig kunde komma underfund med det här djuret ...

Packningen hade den gamle tagit av och lagt i en hög
bredvid spiltan. Carli tog den på ryggen och med en
nick till farväl åt Ferd återvände han ut i natten,
som fallit timmar för tidigt

på grund av ovädret, och tillbaks in i stugans värme.

-- Lägg det här vid elden, sa den gamle. Jag är
Baalim, förresten. Vad kallar ni er själv?

Carli lade ned packningen och medan han plockade fram
klädesplaggen och återstoden av den rostade fågeln,
som han förvarat i en skinnpung, svarade han. -- Jag 
är Carli. Detta är Denée.

Han räckte flickan en trave kläder, och hon såg ganska
så vilsen ut, när hon stod med dem i famnen. Baalim
skrattade skrockande och pekande på en av dörrarna,
sa han:

-- Gå ditin och byt om.

-- Fågel, tillade han sedan, det skulle inte smaka
dumt. Jag har inte smakat fågel, ända sedan min
blick började bli svag. Kräken tycks veta om det,
tycks förstå att de inte har något att frukta från
mig och slår sig ned bredvid mig ibland. Fast alltid
utom räckhåll.

-- Bjuder du på logi och på värme så är det inte mer
än rätt att vi bjuder på en stek, svarade Carli.

Baalim sken upp.

Denée kom snart ut, iklädd ett par skinnplagg som var
likadana som de hon burit innan. Fast hon hade inte
jackan på sig, utan på överkroppen endast sin tunna
blus. Det var varmt i stugan. Medan flickan satte
sig på en bänk invid brasan och började att ordna
sitt hår, följde Carli hennes exempel och gick även
han in och bytte om.

Innanför dörren fanns en liten kammare med en
bädd. Carli stängde dörren om sig och blev stående
och tittade. På väggarna hängde målningar i olika
storlekar, färgrika dukar i grovt tillsågade ramar,
alla signerade Baalim och ett årtal. En del var mycket
gamla, andra senare. Han drog av sig sin jacka och
skjorta, medan han betraktade dem. Axeln var litet
blodfläckad, men när han såg efter undertill såg han,
att det ytliga såret redan börjat läkas.

Han hade inte velat förråda för Denée att han blivit
sårad. Dels hade det inte besvärat honom särskilt,
dels ville han inte att hon skulle bli orolig att han
skulle få stelkramp. För han kunde ju inte förklara
för henne, att han inte kunde få stelkramp. Det skulle
ställa alltför många obesvarbara frågor, och


de som fanns räckte mer än väl.

Han drog på sig en ny skjorta och rullade omsorgsfullt
ihop den gamla så att inte blodfläckarna skulle
synas. Sedan bytte han läderbyxor, och återvände så
in för att hänga kläderna till tork.

Baalim hade redan börjat laga till ett mål av stekt
fågel och frukt, och han hade till och med Kantelbär
till efterrätt och grädde.

Under måltiden försökte den gamle trevande få dem
att avslöja vilka de var och hur de kunnat komma i
delo med Kamwarlu, men de undvikande svar han fick,
kom honom att i stället börja berätta om sitt eget
livsöde.

-- Baalim, sa han, som nu är gammal och glömd,
var en gång en ung man med stort rykte som siare
och skald. Hans epos reciterades vid alla de
stora hoven, många sökte hans råd som siare. Det
gjorde även kungen i Kamwarlu, han som var kung då,
den ondsinte gamle Vesaaki. Denne var fruktad av
alla siare, för ingen kunde någonsin ge honom en
profetia, som han godkände. Ty antingen gav man
goda profetior, som inte slog in, eller onda, som
slog in. Kung Vesaaki fordrade att man skulle ge
goda profetior, som också slog in. Men med en sådan
man var det oftast omöjligt. Nu planerade Vesaaki
krig mot Nabortéh, ett mäktigt land med stor och
välövad här, och han vände sig till Baalim för att
få en spådom om utgången av detta företag. Baalim
behövde inte bruka sin siareförmåga för att kunna
säga att kriget skulle störta landet i fördärvet,
och han sade detta till konungen.

-- Denne lät genast gripa honom och kasta honom
i bojor, för han ansåg att det var siarens fel
att spådomen blev olycklig, snarare än sitt eget.
Kriget kom. Spådomen besannades. Kamwarlu blev
besegrat av Nabortéh och Vesaaki själv dödades under
strid. Baalim blev fri då landet intogs och flydde
upp i bergen, fylld av hat över människors dårskap
och ondska. Och här har han sedan dess levat, i denna
stuga som han själv byggt. I Kamwarlu är nu Baalims
namn glömt. Soldater därifrån, som upptäckt dalen,
har försökt få honom skattpliktig under den nuvarande
konungen i Kamwarlu. Men denna dal är Baalims rike
och ingen konung betalar skatt till en annan,

om han har sin heder kvar ...

Den gamle tystnade och stirrade in i brasan. Eldskenet
trängde genom rummets dunkel och höljde hans ansikte i
en aura av milt ljus som gav det en sällsam, magisk
prägel. Carli och Denée satt tysta bredvid varandra
och försökte föreställa sig hur det måste ha känts för
en ung man på höjden av sin karriär att bli behandlad
som en brottsling för att han sade sanningen, försökte
föreställa sig det hat som drivit honom att fly upp
i bergen och leva där alltsedan dess, en profet utan
åhörare, en skald utan publik, en siare utan annat
att sia om än väder och vind.

-- I Kamwarlu strävar man nu att återvinna sin forna
makt, sade Carli stilla. Det är därför vi flyr. För
att rädda Denetah undan slaveri och öppet krig.

Ovan dem bröt en åskknall loss som ett vilddjur,
som plötsligt sprängde alla fjättrar och förtärde sig
själv i raseri. Fönstren lystes upp av en flammande
blixt, som i ett förstelnat ögonblick fick dalen
utanför att framträda i intensiv skärpa och utan
andra färger än gult och grått.

Den gamle svarade inte. Han satt orörlig, försjunken
i sina minnen, han kunde varit död, om det inte varit
för hans andetag, nästan omärkliga, som en fläkt ur
en annan del av tiden.

Till sist drog han sig tillbaks, mumlande något
ohörbart. Carli och Denée bredde ut en filt på golvet,
släckte ljuset och somnade så småningom även de.

</chapter>
<chapter name="ovädret varade tre dygn">

Ovädret varade tre dygn med ökande intensitet och
kulminerade i en vanvettig orgie av raseri, himlen
flammade, bergen runt den lilla dalen belystes av
en flod av strålkastare, som en hand förd av en
galen hjärna tände och släckte, tände och släckte
oupphörligt, med oregelbundna intervall; alla ljud
drunknade i stormens tjut, regnet ven som kaskader
av nålar genom luften. Och inte en människa vistades
utomhus, någonstans inom räckhåll för ovädrets galna
hand. Under ovädret var de trygga och de var intensivt
medvetna om det, och kontrasten mellan deras absoluta
trygghet och naturens flammande ursinne gjorde att de
tyckte sig som balansera på randen av en klippa, inte
så nära att de löpte risk att falla, men tillräckligt
nära för att de skulle se bråddjupet därnere. Carli,
Denée och Baalim. Deras värld var tre namn omgivna av
ett tordön. Varje gång ett anlopp av stormen skakade
stugan flämtade ljuset därinne till ett slag, som
om det varje gång glömt bort att det inte behövde
slockna här, inomhus. Samtal var stundtals nästan
omöjliga. Och när ljuden ett ögonblick tonade bort
föll tystnaden så öronbedövande att det fordrades
mer än mänsklig röststyrka att bryta den.

Baalim vandrade runt i stugan den första dagen,
orolig, som om han ville göra något, men inte
riktigt visste om det lät sig göras. På eftermiddagen
plockade han slutligen fram penslar och ett grovt
tillyxat staffli, på vilket en duk satt fastspänd. Han
började måla.

De andra låtsades inte om det först. Ställde sig
inte över hans axel och tittade, ville inte tränga
sig på. Men till sist kunde Denée inte styra sig
längre. Hon reste sig, gick bort till fönstret och
tittade ut, gick sedan, utstuderat på måfå, genom
rummet och råkade -- av en händelse, naturligtvis -- kasta 
en blick på Baalims målning.


- Åh, utbrast hon. Så vackert!

Baalim vände sig om och såg nästan generad ut, och
hade sedan nästan påtagliga svårigheter att åter höja
handen mot duken.

Men när Denée fortsatte förbi, fortfarande litet
lojt, likgiltigt, fast med all möda att behärska
sig, fortsatte han åter, med långsamma, omsorgsfulla
penseldrag.

Carli beslöt vänta till senare med att försöka få en
skymt av verket, och gick i stället in och studerade
de redan färdiga målningar, som prydde väggarna i
Baalims sovkammare.

De flesta föreställde bergslandskap i olika
formationer och alla var liksom modellerade av och
genomlysta av ett sällsamt, inre ljus. Kanske var
inspirationen hämtad ur bergen omkring -- men det
var inga detaljerade landskapsporträtt, inga exakta
avbildningar, inget egentligt naturmåleri, utan varje
målning var som född ur ett sinnestillstånd. Det var
ett själsligt måleri, ett porträtt av ett psyke i
alla dess många faser, hopp, glädje, sorg och alla
andra känslor, för vilka ord saknas.

Carli var helt fascinerad. Mannen var ett geni. Det
var inget tvivel om den saken.

Han var okuvlig. När de berövade honom hans
publik fann han ett nytt sätt att uttrycka sig,
i bild. Recitatörens ögonblickskonst blev tidlöst
måleri.

En av tavlorna föreställde bergen sedda som från
toppen av ett berg, som man påtagligt kände under
fötterna, när man lät sig sjunka in i dess värld,
och den utstrålade en så berusande hänförelse att
leva, att Carli såg på den -- hur länge visste han
inte. Man fick en känsla av att man skulle kunna
slunga sig ut i luften och flyga bort över topparna,
som den känsliga penseln fångat precis i solnedgången,
flyga i alla evigheter bort över berg, bortom alla
horisonter, mot solen.

En annan var en bild av en bergskedja i fjärran --
i förgrunden ett stelt ökenlandskap, en bild av död
bortom all gräns.

En föreställde ett ensamt berg, som taggigt tornade
upp sig mot en blålysande, mörknande himmel, en
överväldigande bild av tyngd, kraft och höghet. Högst
upp kunde man vagt ana siluetten av en borg med skira
tinnar och kupoler, som smälte samman med och växte
fram ur berget, så att man inte riktigt


kunde avgöra om det var en borg eller det bara var
bergssiluetten som gav en illusion av en borg.

-- Denetah, sade Denée.

Hon hade kommit in, tyst, och stod och såg på tavlan
bakom Carlis rygg. Hennes röst var stilla, hänförd,
som om hon bragts till insikt om något, som hon
egentligen vetat alltid, men inte förrän nu riktigt
kunnat få grepp om.

Det fanns andra med, bilder av landskap, en intensiv
skildring av en blommande Kamfi-skog, så levande
att man kände dofterna från de prunkande blommorna,
så nära att man kunde ta på varje löv. Men bilderna
av bergen fängslade Carli särskilt. Det var som
om de uttryckte någonting som hade enorm betydelse
för honom, något som inte kunde formuleras i ord,
som inte kunde formuleras på något annat sätt än vad
penseln formulerat dem i ljusdagrar och färger.

Nästan matt gick han tillbaks ut, där den gamle satt
och målade, men gick inte fram till honom, utan satte
sig vid brasan och stirrade i lågorna, som dansade
upphetsat till ackompagnemang av vindens rytande.

Plötsligt lade Baalim ned sin pensel och sade,

-- Kom hit!

Just då skakades huset av en våldsam stormhand och
ljudet av den gamles röst drunknade i orkanens tjut,
men Carli läste så tydligt på hans läppar vad det
var han sade, att han ändå tyckte sig höra den spröda
stämman uttala orden, och han reste sig, undrande.

När han kom fram till den gamle, pekade denne på duken 
han just fullbordat och hans läppar textade: -- Kamwarlu ...

Carlis ögon frös fast vid målningen. Den var en bild
av slottet i Kamwarlu, som han smugit sig in emot
några kvällar tidigare, målad ur minnet men med alla
väsentliga detaljer där: en bild av slottet i lätt
skymning så att alla stora fönster och gluggar var
upplysta, och fasaden förvandlad till en skimrande yta
i alla facklors sken -- en bild av prakt utan innehåll,
maktlystnad parad med oförmåga att bära makt,
bländande balsalar och tomma hjärtan. Allt uttryckt
med en bild av en byggnad och med ett iskallt förakt
vilande över det glänsande slottet, allt uttryckt
med en skönhet som gjorde en andlös och slog 

undan marken under fötterna på en, som skulle ha fällt
en till marken om man inte varit så naglad till bilden
att man svävade en bit ovanför.

Skönhet och förakt. Två oförenliga begrepp förenade av
en mästarhand till en bild av människolivets samtidiga
storhet och meningslöshet, en bild som visade hur
meningslösheten accentuerades när storheten blev för
stor, för uppblåst -- och tom.

-- Kamwarlu, viskade Denée, som också kommit bort
och ställt sig på den andra sidan av den gamle,
utan att någon hörde hennes röst eller märkte hennes
närvaro. Sanningen om Kamwarlu.

Carli nickade, men som svar åt den gamle. Och han
lade sin hand på den böjda skuldran som en gest av
sympati och förståelse.

Sedan vände han blicken bort och mötte Denées klara
ögon, och för några korta minuter fanns i det lilla
stormpinade huset en intensiv gemenskap kring den
gamles verk, bortom ord och förnuft.
</chapter>
<chapter name="Urmodern födde många söner">

Urmodern födde många söner. En av dem var Marmer. Hans
panna var rynkad i djupa veck, som var som stora
bergskedjor och hans mage och rygg var som väldiga
landskap. Håret på hans bröst var som en jättelik
skog. Marmer vandrade länge, sedan han lämnat
sin moder. När han vandrat länge, greps han av en
fruktansvärd trötthet och lade sig att sova. Och hans
sömn var evig, mätt med människors mått. Och hans
jättelika kropp kallades av människor för världen.

I Begynnelsen var Elohir, ett land utan gränser och
lagar, styrt av människors godhet och sanningskärlek
allena. Då var varje dag som en evighet och varje
timma en välsignelse. Då härskade konung Tambul över
ett folk, som inte behövde någon härskare, och han
gladde sig åt detta och hade stor frid. Men trollet
Gir, som kallade sig skogsfolkets herre, hörde talas
om människornas lycka och beslöt sig för att göra
slut på friden i Elohir.

Han sände ut många av sitt folk för att sprida
missämja i människornas land. Och dessa predikade
många olika läror, och var och en av dem sade att
endast den som följde hans lära var god. Och de lärde
att den sanna lyckan inte finns att söka på denna
jord, utan i ett annat land, som kallades Himmel,
och envar sade att endast den som följde hans lära
kunde efter döden komma till det landet.

Men människorna lyssnade inte, ty de levde alldeles
för lyckliga för att befatta sig med sådant tal.

Då ingav Gir konung Tambul en dröm, som sade honom
att alla dessa läror som predikades skulle innebära
undergången för hans rike.

Och då Tambul vaknade, var han fylld av fruktan,
och han förbjöd genast dessa läror att predikas
mera. Men då greps människorna av harm över att
konungen beslutade i deras

namn, som om de var barn, och i vrede över hans
förbud slöt sig många till de nya lärorna, och det
dröjde inte länge förrän Tambul störtades och riket
klövs i många delar, som utnämnde egna härskare och
var fiender.

Kriget föddes i rök och flammor.

Länder föddes, länder föröddes, städer brann.

Skeppen utrustades med kanoner -- fästningar uppfördes
av fångar med sargade händer och blödande ryggar -- nya 
gränser formades under bitter strid.

Men då vaknade Marmer. Han väcktes av kanonmullret
och av kvinnornas klagorop och barnens gråt. Han
greps av raseri och hans ögon slungade eld och hans
panna rynkades i vrede. Då greps Gir av fruktan,
och med hjälp av trolldom försänkte han ånyo jätten
i sömn. Och elden i hans ögon falnade och han sjönk
åter ned till marken ...

Så sover han än.

Men en dag kommer Girs makt att svikta. Då kommer
Marmer åter att vakna, och i raseri över trollets
illdåd kommer han att bränna denne till aska med sina
ögons eld.

Sedan kommer han åter att sjunka ned i sömn. Fårorna
i hans panna kommer att slätas ut, och åter kommer
Elohir att uppstå, nu för att vara för evigt ...


Stormen hade börjat tystna och regnet hade upphört för
ett dygn sedan. Åskdundret hade dött bort i fjärran
och inga blixtar flammade i skyn.

De satt i den gamles stuga och lyssnade till hans
berättelse, och den spröda rösten tycktes dem som
ett minne från den tid då allt det hade skett, som
han berättade om.

När han nått slutet på sin berättelse, tystnade han,
men även i tystnaden tycktes hans röst fortsätta att
berätta sällsamma sägner ur forntiden för dem, och
de kände det som om den rösten aldrig skulle tystna
inom dem, utan alltid finnas där, när de gav sig tid
att lyssna efter den.

Hans apokalyptiska sagovision av bergens skapelse
fick för dem en påtaglig realitet. De satt ju mitt i
bergen, mitt i ett veck i jättens fårade panna. Tänk
om han skulle vakna ...

Carli försökte föreställa sig, hur det måste te sig, då en


bergskedja bildas, men hans tankar vek tillbaka ifrån
det glödande inferno, som hans inre blick utmålade
för honom.

Denée började plötsligt tala. -- Baalim, om någon
erbjöd dig att komma till ett annat land och leva
dina sista dagar där, i stället för att leva ensam
bland bergen, hur skulle du då svara? Hatet regerar
inte alla människor och alla länder. Det finns säkert
många hov, där din siarkonst skulle skattas högt,
liksom dina målningar.

Den gamle funderade länge och muttrade något för
sig själv. Tydligen visste han inte riktigt vad han
skulle svara.

Frågan var oväntad, men ändå -- kände han -- så
betydelsefull, att den måste få ett uppriktigt svar.

-- Baalim är en gammal man, sade han till sist,
försiktigt. En gammal man har svårt att bryta upp,
men det finns få ting som binder Baalim vid denna
dal. Hans gamla hat har bleknat. Hans ungdoms raseri
är dött. Han vet att kampen mellan det onda och det
goda ännu inte har kämpats färdig i denna värld. Men
aldrig kan han återvända till Kamwarlu. Ty minnena
skulle tynga honom mera där än någon annanstans. Nej,
aldrig återvänder Baalim till Kamwarlu. Inte ens
om det någon gång skulle komma att härska en klok
konung där.

Det var ett omskrivande svar, men tydligt nog. Och
Carli förstod vad det var Denée tänkt.

Ännu en natt sov de i den gamles stuga, och Denée
drömde oroliga drömmar om jättar som reste sig
och berg som flammade röda och gula likt facklor
och sotade skyn som stora träd och fick solen att
blekna. På morgonen, då de vaknade, hade ovädret
dragit helt förbi, om än skyn ännu inte var alldeles
klar. Ty den var jämn och fri från tunga ovädersmoln
och vinden var svag och klar.

Det var tid att ge sig av. Soldater som kände till
den gamle och hans stuga kanske redan var på väg
hit, för att undersöka om flyktingarna sökt skydd
där. Tidigt på morgonen spändes packningen på den
tyste, likgiltige Ferd, och sedan de tagit farväl
av Baalim och lovat honom att det här inte var det
sista han såg av dem, gav de sig iväg.

Baalim såg dem försvinna. De hade undvikit att tala om 
vilka de var, men vem flickan var visste han. Han var inte

siare för intet. Men vem den unge mannen var, kunde
inte ens hans siarblick utröna.

När de försvunnit i morgondiset stängde han dörren
och började nogsamt att utplåna alla spår av deras
närvaro. Och när soldaterna anlände på eftermiddagen
var han sitt vresiga gamla jag, och hade naturligtvis
inte sett till några förrymda brottslingar.



Carli, Denée och Ferd färdades i en vid båge för
att hålla sig så långt borta från allfarvägen som
möjligt. Carli hade tidigare antagit att det bara
fanns en ingång till Baalims dal. Nu visste han att
det fanns en till. Deras mål var bergen på andra
sidan. De skulle bli tvungna att korsa bergen för att
komma ut i Stormarnas Pass, som var enda vägen in
i Denetah. Vid middagstid hade de korsat den lilla
dalen. Bergen sträckte ut taggiga utlöpare mot dem
som en varning att komma närmre.

Men de fortsatte. Carlis blick spejade oupphörligt
framför dem och han valde en väg delvis på måfå, som
skulle föra dem in mot något som liknade en ansats
till ett pass, en smal spricka in i berget, som
tornade upp sig framför dem, lodrätt, med snöhöljda
toppar, som förlorade sig i diset, som ännu låg
kvar. Ferd gav honom ingen hjälp. Djuret hade varit
tyst i flera dygn nu igen, och stundtals inbillade
sig Carli att den tysta och flöjtlika rösten inom
honom bara var en fantasi, alstrad av de gångna
dagarnas påfrestningar.

Carli kände sig allt mera nedstämd, när de nalkades
bergsmuren, som den här gången inte sprack upp och
löstes upp utan tycktes tätna, snarare, och bli mera
kompakt, ju närmre de kom.

Han önskade han haft en karta. Men det fanns inga
kartor över de här delarna av bergen, endast över de
bebodda dalarna och trafikerade passen, så han var
utlämnad åt sin instinkt.

Det sluttade utför. Marken lutade ned mot det mörka,
trånga passet, för att alldeles innan de nådde fram
åter börja luta brant uppåt.

Här rastade de en timme och gjorde upp eld. Carli
sköt en fågel, som var oförsiktig nog att sänka sig
från sin oåtkomliga


höjd för att få en närmre titt på inkräktarna, och
de rostade den över elden. Det var ett annat slags
fågel det här -- Denée kallade den en Rah -- och köttet
på den räckte knappt till en måltid åt dem båda. Men
de drygade ut med torrproviant och det lilla Baalim
envisats skicka med dem och kunde snart fortsätta,
utvilade och styrkta av måltiden.

Denée hoppade av Ferd och de minskade på takten nu,
när det började att bära uppåt. Men det sluttade
ganska jämnt och de kunde gå normalt, behövde inte
klättra mer än en gång, då ett jättelikt flyttblock
spärrade vägen för dem.

Men även det var lättforcerat.

Det blev eftermiddag och det började att skymma då de
nådde in i passet, om man nu kunde kalla det ett pass,
så de slog nattläger i skydd av en utskjutande klippa
och beslöt att vänta med utforskandet tills nästa dag
kom. Om passet fortsatte i den här riktningen skulle
de, om några dygn, komma ut i Stormarnas Pass.

Men --

Alltid så många möjligheter. Aldrig någon
visshet. Kanske, om, men, hoppas, anta. Aldrig
veta. Bestämt.

Ändå kände Carli en sällsam frid härute. Det var inte
frånvaro av bekymmer, men en känsla av, att vad som
än hände skulle de kunna handskas med det. De var
inte hjälplösa, även om de inte kunde rubba berget.

Det var en känsla av många möjligheter, av vidsträckta
perspektiv, av vidgade horisonter. Och det var en
känsla av ett helt annat slag --

Först hade förhållandet mellan honom och henne varit
spänt. Hon hade uppenbarligen misstrott honom, och han
hade inte velat säga till henne mera än vad som var
nödvändigt. Sedan, efter hans äventyr i grottan, hade
allt slagit över i en yster förtrolighet -- och nu, nu
hade det blivit spänt igen, men en ny spänning, inte
misstro, utan förväntan. När han hjälpte henne upp på
toppen av flyttblocket var det som om en stark värme
strömmade mellan hans händer och hennes, som fick
dem båda att rycka till och dra sig tillbaka, skyggt.

Och sedan, då de låg invid elden under klippan och stirrade 
upp mot skyn, som åter börjat klarna upp och glimmade 

trevande, fanns den där spänningen kvar. Ett flöde
mellan dem. Hon låg några meter från honom, men han
var intensivt medveten om var hon låg, hur hon låg,
varje liten rörelse som hon gjorde, varje gång vinden
rörde ett hårstrå, kände han det som en stöt.

Och på ett dunkelt vis kände han att det var detsamma
för henne.

Att även hon kände det så.

Men han låg där i natten och kände allt detta och
sade ingenting och gjorde ingenting och hon låg tyst
bredvid och litet längre bort låg Ferd och mumlade
sömnigt.

Och till sist somnade de alla tre och vaknade till
en ny dag.

</chapter>
<chapter name="Denna fåra i Marmers panna var smal och">

Denna fåra i Marmers panna var smal och slingrade sig
inåt bergets djupa grå massiv, oftast i riktningar
som knappast kunde tyckas föra den närmre deras
mål. Ibland vidgade den sig till ett pass nästan
lika brett som det de tidigare följt, men under
större delen av färden hade den formen av ett upp
och ned vänt V, som endast lämnade en smal springa
av himmel i det mörka spetsbågevalv, som höjde sig
över deras hjässor.

När de gjorde halt nästa kväll var de båda ordentligt
trötta och modlösa och tyckte de inte kommit någon
vart alls.

Carli gjorde upp eld och de åt av sin proviant och
sedan satt de och stirrade in i lågornas hetsiga
slingor och tyckte det hela var som att vandra längre
och längre in i en återvändsgränd, därför att man inte
ser någon annan utväg, inte har någon annanstans att
bli av.

Vinden viskade runt dem, skrattade överlägset som ett
barn, där den svepte fram, komprimerad av det smala
passet till en fin, hård stråle och Carli började
undra om detta inte var slutet på deras färd. Slutet
vid en grå bergvägg som de inte kunde forcera. Kanske
skulle de, om de inte kunde ta sig genom bergen,
tvingas återvända och smyga sig fram genom bebodda
trakter, där säkert nu större delen av Kamwarlus
styrkor strövade omkring.

För Kamwarlu kunde inte låta dem slippa ur nätet.

Det skulle omkullkasta alla deras planer.

List, tänkte Carli, är enda chansen för Kamwarlu,
om man vill återfå sin forna makt. Den läxan måste
man ha lärt sig nu.

Men det var ju möjligt, att han missuppfattat Kamwarlus 
planer. Han hade ju bara hört antydningar i palatskorridoren, 
skvaller från invigda adelsmän.

Han tvingade bort tankarna. Det var inte slut än. Möjligheterna 
stod fortfarande öppna. Han slog bort sina farhågor för

stunden och sade:

-- Berätta för mig om Denetah ...

De satt med ryggen mot samma klippa.

Genom det skrovliga berget tyckte han sig känna värmen
ifrån hennes kropp.

-- Det finns så litet att berätta, om du inte vill
höra berättas om landets historia och alla dess
konungar. Denetah är som en stor borg i bergen, där
bergen bildar palissader och klipporna torn. Det är
som en oas av grönska, för själva dalen ligger djupt
nere och den är mycket bördig. Denetah är ett lyckligt
land. Det har naturliga gränser och är lätt att
försvara. Enda vägen dit är genom Stormarnas Pass, som
min faders soldater ständigt bevakar. Kamwarlu måste
styras av dårar, om de tror de kan inta vårt land.

Hon berättade för honom om sitt liv i Denetah,
om hur det var att rida uppe på bergssluttningarna
i morgonvinden en tidig vårmorgon, om hur vintern
gradvis kröp ned från bergen, sänkte sig som en
stor vit hand ur höstdiset som ständigt höljde
bergstopparna.

Han förundrade sig över att hon berättade allt detta
för honom, utan att fråga honom om liknande saker. Hon
tycktes ha accepterat att han inte ville tala om
sig själv, betraktade det som något helt naturligt
att han var en främling utan något förflutet, som
plötsligt dykt upp och blivit hennes vän på några
omvälvande dygn.

-- Tills detta skedde var jag ett barn, sade hon. När
jag fick inbjudan att komma som gäst till Kamwarlu,
ville min fader inte att jag skulle fara, om det nu
var för att han anade försåt, eller vad det var. Men
min barnslighet drev mig att fara. Jag hade hört
talas om hovet i Kamwarlu. Min barnsliga nyfikenhet
sade mig, att livet där måste vara vackrare och mera
spännande än livet därhemma. Barn nöjer sig aldrig
med vad de har. Det andra har är alltid mycket
finare. Så jag for. Men när jag hade levt några
veckor i Kamwarlu, blev jag plötsligt vuxen. Jag såg
hur litet allt detta betyder för människors lycka,
guld och juveler och stora baler, att ett hov inte 
är rikare för att det äger mer av sådana saker ... Åh, du får 
inte tro att Denetah är fattigt jämfört med Kamwarlu, tillade


hon plötsligt, och med en fåfänga som fick Carli
att inse att det nog fanns kvar litet av barnet
inom henne än. -- Men sådana saker betyder inte allt
där. Livet i Kamwarlu är fattigt därför att det är
för rikt på yttre ting och saknar allt det som ger
yttre ting deras mening. Jag kände det då. Nu, här
ute, förstår jag det. När man gång på gång uppsköt
min hemfärd och lockade mig att stanna kvar, under
olika förevändningar, förstod jag att det måste ha
legat något fördolt i den inbjudan jag fått. Kanske
väntade man sig att jag skulle falla i Cabals armar
så fort jag fick syn på honom. Men han var så ...

Hon hejdade sig och sökte efter ord. -- När jag inte
visade tecken till att göra det, beslöt man tydligen
att tvinga oss samman. Men jag kan bara inte förstå,
hur de skulle lyckats med det?

-- Det finns många medel att få folk att göra något
de sedan bittert kommer att ångra, svarade Carli tyst.

Denée rös till.

-- Men, fortsatte Carli, eftersom du inte har några
bröder så räknade man med att erövra Denetah, genom
att göra landet till hans arv som tronföljare efter
din fader. Men skulle människorna i Denetah ha kunnat
fördra att komma under främmande styre för den sakens
skull ...

-- Det tror jag inte, svarade Denée. Man skulle ändå
blivit tvungna att använda vapenmakt. De måste vara
galna i Kamwarlu. Men hellre än att störta mitt folk
i fördärvet, hellre än att leva ett liv tillsammans
med -- honom, hade jag ...

Han ryckte till.

-- Så du har räddat mitt liv, sade hon stilla, som om
det var en alldeles vanlig och självklar sak. Men hur
fick du veta vad de tänkte göra med mig, och varför
har du riskerat ditt eget liv för att omintetgöra
deras planer? Hon betraktade honom allvarligt.

Han tvekade.

-- Jag fick tillträde till en av balerna som gavs till
din ära, som representant för mitt land. Där fick jag
syn på dig och frågade vem du var, och en berusad
adelsman anförtrodde mig, att du -- utan att själv
veta om det -- var Cabals blivande maka. Jag gjorde
försiktiga förfrågningar och anade vad som


höll på att ske, att du var ett offer för Kamwarlus
pånyttfödda drömmar om makt ...

De satt tysta.

Runt dem tätnade skymningen. Skyn var dov och hotfull.

-- Men varför gjorde du det? upprepade hon.

-- Jag såg ju dig, svarade han, stilla.

På detta fanns inget svar. Det var en öppen bekännelse.

Hon fattade hans hand och tryckte den varmt, impulsivt
och beröringen sände en skälvning genom dem båda. Och
natten föll och tystnaden, för vinden hade dött bort
för att endast eka sövande långt, långt borta i det
smala passets slingrande V.

Nästa dag märkte de hur det började bära uppåt. De
kom inte närmre bergstopparna, för även dessa höjde
sig sakta uppåt, men marken blev nu bergig och stenig
och vissa avsnitt måste de klättra uppåt. Carli hade
fruktat de skulle bli tvungna därtill och undrat hur
Ferd skulle klara sig i sådan terräng, men här uppe
blev hans rörelser mjukare och smidigare och han tog
sig fram som en stor panter, hoppade mjukt och säkert
och klarade sig lika bra som de, även när de måste
klättra uppför branta klippblock.

Vid ett tillfälle fick Carli rulla upp det starka rep
som ingick i hans packning och använda det som lasso
mot en utskjutande klippa. Då gled Ferd med något
tiotal meters sats genom luften, slant en aning,
när han nådde klippans topp, men återvann fotfästet
och kunde sedan stå däruppe medan Carli klättrade
uppför repet och sedan halade upp Denée, som bundit
det om livet.

Sådan här terräng kunde de klara. Men regelrätt
bergsbestigning var de inte utrustade för. Carli
hade förlitat sig på att de skulle finna pass och
raviner och ta sig fram på det viset. Hittills
hade det lyckats, men skulle det göra det även i
fortsättningen ...

Ständigt bar det uppåt mellan branta bergväggar. De
måste göra rast och vila oftare nu, vägen blev mer och
mer tröttande för dem alla och det gick inte längre
att rida på Ferds rygg. Carli bar själv långa bitar
på delar av packningen för att underlätta för djuret
att ta sig fram med de långa, säkra sprången.

Det var som att långsamt komma in i ett nytt land. Ibland

hade Carli en underlig känsla av att de inte var
ensamma, att osynliga ögon följde deras väg. Men han
skakade den av sig, det var för orimligt.

Ända tills han en dag på en bergsrygg fick se två
gestalter som visserligen snabbt försvann, men ändå
inte kunde avfärdas som frukter av hans fantasi. Men
han sade ingenting till Denée.

(Vi är inte ensamma! Var försiktig!)

Ferds tanke dök plötsligt fram inom honom, och stärkte
hans visshet om att något var på färde. Men vad?

Bergsfolket?

Det gick rykten om att det bodde vilda,
människoliknande varelser uppe i bergen, men han
hade avfärdat det som en myt, som en saga i stil med
sägnerna om skogsfolket och trollet Gir.

Men nu --

(Vi kan inte undkomma! Vi är omringade!)

Han gick och väntade på att något skulle ske, men
denna dag hände det ingenting och de slog läger och
natten gled bort i stillhet.

Nästa dag. Gryning. Soluppgång och stillhet, fortfarande.

De åt och fortsatte sedan uppåt genom slingrande
bergskrevor som förut, Ferd bar större delen av
packningen nu. En spänning vilade i luften, som Carli
förnam, men inte Denée, eftersom hon inget visste.

Och därför blev hon så mycket mera överraskad och
förskräckt, när de vände runt en krök och bergsfolket
väntade på dem, just där.

De var mera människolika än Carli väntat sig och att
de inte helt gjorde mänskligt intryck berodde kanske
på att de var klädda i hudar, att de alla hade skägg,
att deras hår var långt och tovigt.

Denée tryckte sig intill honom. Ferd stod stolt
bredvid, fortfarande nästan likgiltig, på sitt
säregna vis.

Det var ett ögonblick av stelfrusen andlöshet. Carli
stod stilla och avvaktade, försökte pejla den
stämning som rådde, om det var hot eller endast
främlingsskap. Men innan han nått något resultat,
tog en i den vilda skaran ett befallande

steg framåt, pekade på dem och gav en barsk order. Ett
par andra bergsmän lösgjorde sig ur skaran och
kom långsamt och hotfullt framåt. Plötsligt
förnam Carli ett vinddrag vid sin sida och när
han vände blicken dit, såg han Ferd snurra runt på
bakbenen och med rasande fart försvinna tillbaks
nedför ravinen. Därnere dök ett led av män upp,
men Ferd seglade över dem i ett väldigt språng och
var försvunnen bortom kröken, innan någon hann dra
ytterligare ett andetag.

En av dem hade lyckats fly. Carli borde ha känt en
skymt av glädje över att Ferd lyckats undkomma. Men
han kände sig bara ännu mera missmodig, saknade det
stöd han funnit i djurets sällskap. Tryggheten.

Själv var han utan alla möjligheter att fly. De
var omringade.

Och flickan --

Han såg på henne. Hon mötte hans blick. Hennes
ögon innehöll undran och besvikelse och en skymt
av fruktan.

Han tryckte lugnande hennes hand men det var sig själv
han försökte lugna. Männen hade nått fram till dem
nu. De omgav dem på alla sidor och utsände en stank
av vilddjur, som stack i näsborrarna. Det var som
att komma in i ett stall.

Han lade handen på sin kniv. Om han bara inte varit
ensam. Hade han varit ensam kunde han försökt fly,
försökt göra motstånd -- men han kunde inte riskera
en strid som det var nu.

Men om den kom, tänkte han vara beredd.

Ett rep dök upp i någons hand. Händer fattade dem,
skilde dem åt, repen snördes åt.

Hans missmod ersattes av plötsligt raseri. Om han
bara varit ensam --

Nu knuffades de framåt längs ravinen. Solen brände
deras ryggar och repen var grova och skavde. Männen
runt om dem stank. Men vandringen blev inte lång. De
knuffades bort mot en grottöppning, som öppnade sig
som ett mörkt sår i bergshuden och bakom dem försvann
den sista glimten av sol och värme. Här nere var
stanken nästan outhärdlig. Den dominerade alla andra
sinnesförnimmelser, kvävde känslan av ojämnt stengolv
under fötterna, känslan av fukt och mörker.

Plötsligt stannade man. Slamret av en dörr som öppnades. 
Repen löstes upp, han fick en våldsam knuff. En duns då 

dörren stängdes ...

Tystnad. Stillhet.

Hans ögon hade börjat vänja sig vid mörkret och upptäckt, 
att det inte var alldeles mörkt. Väggarna tycktes utsända ett 
oändligt blekt ljus, som gjorde att man kunde skymta 
konturerna omkring sig, suddigt och spöklikt, som tanken på en 
synförnimmelse, en aning. Han upptäckte, att han befann sig i 
en liten sidogrotta, som avspärrats från huvudgången med en 
grovt tillyxad, tjock trädörr.

Han upptäckte -- att han var ensam.

De hade skilts åt!

En vild och galen vrede steg upp inom honom och i ett 
utbrott av våldsamt hat begrov han sin långa kniv i dörren med 
en dov, knastrande duns. Vart förde de henne? Vad tänkte 
de göra med henne? Han hade helt glömt bort att han var 
fånge även själv, att hans situation kunde vara farlig, 
ödesdiger -- att även han befann sig i fara.

Om han lyckades bryta sig ut härifrån, hittade han ändå 
inte i den labyrint av gångar, som säkert genomflöt berget, 
och han var ensam mot kanske tusentals bergsmän, som alla 
hittade här i blindo. Kanske kunde de rentav se tydligt i mörkret. 
Om de bodde här nere, och inte hade brytt sig om att 
förse gångarna med något slags belysning, måste de nästan 
kunna det.

Kanske det matta ljuset var tillräckligt för dem ...

Han ryckte loss kniven och stod med den i handen. Vad 
kunde en hord av vilda bergsmän vilja göra med en ung, vacker 
flicka?

En rysning av maktlöst ursinne löpte genom honom. Skulle 
slutet komma så här? Förnedringens djupa brunn gapade 
vällustigt mot dem och han kunde ingenting annat göra än vänta.

Vänta, medan kanske --

Han greps av en så intensiv känsla av äckel, att den fuktiga 
luften nästan fick honom att kräkas.

I ett lönlöst försök att skingra tankarna skrapade han med 
kniven efter den skrovliga stenväggen, för att utröna vad det 
var som åstadkom det där svaga skenet.

Det måste vara något slags mareld, myriader av smådjur, 
som krälade längs klippväggarna och producerade ljuset.

Hans ögon hade nu anpassat sig så pass att han kunde se 
med någorlunda klarhet. Grottan var endast några meter djup, 
taket låg litet mer än en manshöjd över golvet och sluttade 
svagt inåt.

Carli satte sig längst in, med ryggen mot väggen. Med sin 
långa kniv i handen satte han sig, och väntade på den stund 
då dörren skulle öppnas.

</chapter>

<chapter name="Det skedde också till sist">

Det skedde också till sist, men inte på det sätt han
väntat sig. Det hördes en dov duns utanför dörren och
ett halvkvävt, knappt förnimbart ljud, som om blod
och ett sista andetag rann ur en genomskuren strupe.

Carli reste sig upp och höjde kniven, som glimmade
omärkligt i marelden från grottans väggar. Men något
-- han visste inte vad -- sade honom, att han inte
omedelbart borde begrava kniven i strupen på den
som kom in. Något, en känsla i luften, en föraning,
sade honom, att hans situation plötsligt förändrats
och att han borde avvakta.

Reglarna slamrade lätt därutanför. Ett ögonblick av
tystnad. Sedan gled den tunga trädörren upp med ett
gällt gnisslande och en mörk gestalt kom försiktigt
in. Carlis muskler spändes.

Då sade en hes röst: -- Kom! Jag befria dig! Döda vakt
utanför dörren!

Orden kom på en dialekt som var nätt och jämt förståelig.

--  Vem är du, frågade Carli, fortfarande beredd med kniven.

--  Inte tid prata! Komma! Annars upptäckta ...

Carli fattade ett snabbt beslut. Han visste inte vad
han gav sig in på, men det verkade som om det skulle
vidga hans möjligheter att handla och ge honom större
möjligheter till initiativ. Sittande i grottan hade
han inga sådana möjligheter alls.

När den hukade, mörka figuren åter långsamt började
glida ut genom dörren, följde Carli efter, med kniven
i hand och tänderna sammanbitna. De släpade in den
döde vakten i cellen och reglade den åter.

Därefter gjorde den andre ett tecken och försvann
nedåt korridoren, som sträckte sig spöklikt nedåt
med en svag sluttning.

Carli följde honom, så uppmärksam han kunde på vägen.

Han måste lära sig att hitta i det här grottsystemet
om han skulle ha några möjligheter, fick inte drabbas
av panik som han gjort innan, då han gått bort sig
borta på andra sidan Baalims dal. Hans intensiva
begär att befria Denée, som var det enda som upptog
hans tankar, hjälpte honom, och han koncentrerade sig
på nuet, utan att tänka framåt, försökte analysera
varje möjlighet som öppnade sig i varje ögonblick
och värdera den.

Nu, när han väl var ute, behövde han inte följa
den andre. Han kunde fly undan och försöka finna var
flickan var belägen i grottlabyrinterna, befria henne, och ...

Men han hade en känsla av att han inte fick
göra så. Han måste följa den andre. Det fanns så
många frågor som fordrade svar. Varför hade han
befriats? Vem hade befriat honom? Vart var de på
väg? Vad för nya möjligheter att handla på eget
initiativ kunde denna situation ge honom?

Hittills hade den dock inte gett mycket. Fortfarande
var han en docka, ett viljelöst redskap för ödet. Han
följde efter. Han hade blivit befriad, inte gjort
sig fri. Men han hade inte tid att ge efter för sin
stolthet, måste behärska sig och försöka analysera
situationen.

Måste.

När de först kom ned i grottorna, hade han varit
helt blind. Nu fann han, att han kunde se ganska
bra: konturerna var suddiga, men tydliga nog ändå
för hans behov. De följde en grotta nedåt, som
låg alldeles tom, smög sig fram mycket försiktigt,
för att inte deras steg skulle fortplanta sig genom
grottorna. Grottmannen först, en suddig, hopkrupen
skepnad, sedan Carli, en längre gestalt, mera tveksam
i sina rörelser, med kniven i hand. Underligt,
förresten, att de låtit honom behålla kniven ...

Inte ens underligt. Onaturligt.

Misstänkt!

Carli försökte dölja sina upphetsade andetag. Var
det en komplicerad fälla alltsammans, även detta en
del i en ondskefull plan ...

Men --

Det stämde inte. Varför skulle de hitta på något så 

komplicerat och onödigt, när de hade honom i sitt våld?

Och ändå ...

Någon hade befriat honom. Det betydde att någon hade
något att vinna på att befria honom ...

De vände ned i en ny grotta.

... någon ansåg sig ha nytta av honom. Redskap
igen? Nej, han log, på ett onaturligt och ansträngt
sätt, inte mer. Nu tänkte han använda redskap ett tag,
till omväxling.

Men han behövde ju inte tala om det för dem.

Vilka de nu var.

Grottan stupade brant, de fick begagna ojämnheter i
golvet som trappsteg, så planade den ut igen, delade
sig -- och de gav sig ned i en mörk gång. Luften var
rå och kall, golvet slipprigt.

Till sist kom de ned i ett litet rum, en grotta med
underligt plana väggar.

Grottmannen tecknade till Carli att stanna där,
och försvann vidare i en gång till vänster. Carli
tvekade och kramade kniven i sina händer.

Vad skulle nu ske?

Han fick vänta en bra stund, sedan hördes steg
i gången, steg av mer än en. Carli höjde kniven,
beredd på det värsta.

Men när han såg vem som kom, sänkte han handen och
bara stirrade, för det var en man som han själv,
ingen grottman -- om än flankerad av två av dessa,
tydligen en eskort av något slag. Eller fångvaktare.

Men denna hans sista tanke vederlades med ens av
mannens omisskänneliga auktoritet. Han avfärdade
grottmännen med en guttural och kom fram emot Carli.

-- Mitt namn är Athem, sa han. Och efter en kort paus:
-- du är troligen förvånad över mitt utseende. Jag är
ingen marmer, även om jag växt upp här.

-- En gång togs mina föräldrar tillfånga, precis som
du, och flickan. Jag var med. Mina föräldrar dödades,
men jag skonades av någon anledning och adopterades
av en marmerkvinna, som jag kallat min mor och som
jag en gång trodde var min mor också. Jag var bara
två år gammal.

Carli stoppade ned kniven i slidan och sträckte
fram handen.


-- Mitt namn är Carli, sa han.

Den andre fattade, tveksamt hans hand. -- Underligt
sätt att hälsa det där. Marmerna spottar i golvet
framför varandra när de hälsar. Det tyckte jag var
självklart, förr. Men efter min vistelse i Kamwarlu, så ...

-- Så det är därför ...

-- Som jag talar ditt språk, ja. Jag var i Kamwarlu 
i tio år, rymde som ung pojke från det här stället -- fråga 
mig inte varför -- det var väl äventyrslusta -- blev 
antagen som snickarlärling på en plats där
man tog mig för en idiot som inte kunde prata,
sen togs jag om hand av en präst och lärde mig en
hel del. Och så beslöt jag mig för att återvända
och försöka reformera marmerna, störta De Högste,
vars perversa regim kostade mina föräldrar livet och
göra folk av ...

Han tystnade oförklarligt. Sedan började han tala igen:

-- Tro inte de är några apor, även om de ser så
ut. Det finns marmer som är klipskare än de flesta
människor. Min -- mor var ful som stryk efter mänskliga
normer, men jag minns henne som en snäll gammal gumma,
vars enda fel var att hon skämde bort mig kapitalt.

-- Jag antar att du behöver min hjälp i din
revolution, sa Carli och log en smula ironiskt. Athems
monolog var avväpnande och Carli hade slappnat av
och kunde åter försöka bedöma situationen kallt.

-- Du fattar snabbt, sa Athem, och tittade hårt på honom.

-- Det måste man, om man vill överleva. Varför skulle
jag annars befinna mig här i stället för i en cell?

-- Jag skall förklara. Marmer styrs av en samling
kräk som kallar sig De Högste och har så styrts
under lång tid. Och de styr med hjälp av skräck -- en
inrotad skräck, som till och med jag själv känner av
ibland, eftersom jag har växt upp här. Min vistelse
i Kamwarlu har inte befriat mig ifrån skräcken. Den
sitter djupt ...

-- Skräck för vad? 

Athem rös, nästan omärkligt.

-- Det får du snart veta. Grottorna sträcker sig
djupt ned i berget, där finns stora urholkningar,
av vilka en del är vattenfyllda -- och där finns liv.


Han hade ett sätt att uttala ordet "liv" som sände
en kall spindel nedför Carlis rygg.

-- I en av dessa grottor, fortsatte han, finns
Grottmonstret, och De Högste säger, att det lyder
dem, att de kan kalla upp det, ifall att någon
skulle misshaga dem. Barnen matas med berättelser om
Grottmonstret, växer upp med skräcken för det levande
inom sig. Även jag, som vet att monstret är ett slags
djur, över vilket De Högste inte har större kontroll
än någon annan, även jag grips av fasa, när jag tänker
på det, så djupt rotad är den. Vi kan aldrig befria
oss från De Högste om inte Grottmonstret dödas.

Inom Carli började en liten röst viska fram fragment
av en sanning, som till sist bröt fram och nästan
kvävde honom.

-- Dina föräldrar ... de ...

-- Ja.

-- Och det är alltså meningen, att jag ...

-- Att du skall offras till varelsen. Du och
flickan. Varje år vid den här tiden offras någon
till den, tvingas gå ned i grottorna. Ibland görs
expeditioner ner i dalarna, för att fånga någon,
ibland utväljer De Högste någon som misshagat dem. I år ...

-- Är det alltså jag.

-- Ja. I år är det du.

Carli stod stum. Han övervägde desperat att sticka
kniven i Athem och fly, för denne tänkte uppenbarligen
inte förhindra offret -- hoppades att det skulle hjälpa
honom på något sätt att ta makten ...

Kniven i Athems strupe, sedan snabb flykt uppåt - NEJ! 
Denée kunde han inte rädda på det viset.

Han visste ju inte var hon hölls fången.

Den röda dimman bleknade en aning. Han måste avvakta
och finna ut mer om Athems plan.

-- Och din plan ... ? sade han ostadigt.

Athem log blekt. -- Jag kan tyvärr inte rädda dig
undan monstret, sade han. Jag har lyckats övertala
några marmer att monstret måste dödas, och jag har
en plan. Du måste gå ned. Men du kan döda varelsen,
om vi har tur. När den är död kan vi ta makten och 
frige dig.


-- Hur skall jag kunna döda detta monstrum? Jag antar
att jag tvingas ned i grottan utan något vapen ...

-- Du får en kniv med dig. Därför har du fått behålla
den. Men en kniv har du inte stor nytta av. Det är
främst därför du får den med dig, för att bevisa att
vapen inte kan rädda oss undan varelsen om De Högste
kallar upp den. Ett propagandatrick. En vanlig kniv
kan inte rädda dig, men du kommer inte att ha en
vanlig kniv med dig.

-- Hur så? Vad är det med min kniv, som gjort den
så ovanlig.

-- Ingenting, än så länge. Men vi skall preparera
bladet med ett gift som kan fälla själve Marmer. När
du stöter på varelsen slungar du kniven så att den
borrar sig in på en känslig punkt i dess kropp, och
sedan försöker du hålla dig undan den tills giftet
hinner verka.

-- Hur lång tid tar det?

-- Giftet verkar omedelbart på en människa. Men vi
känner inte till grottvarelsens anatomi tillräckligt
för att säga det. Det skall i alla fall inte röra
sig om mer än någon minut, högst.

Det var vansinne, alltsammans. Carli fick en känsla
av att allting var overkligt. Att han fortfarande
låg i Baalims stuga och drömde någonting.

Detta kunde inte vara sant.

Men...

-- Flickan då. Släpps hon ned samtidigt som jag.

Athem nickade. -- Ni går ned tillsammans. Och det är
möjligt ni får sällskap.

Han sade detta i ett säreget tonfall.

Och tillade: -- De Högste börjar visst få upp ögonen
för min verksamhet och det är möjligt de begagnar
tillfället att undanröja mig också. I alla händelser
är det min sista möjlighet att störta dem.

Han sträckte fram handen.

-- Ge mig din kniv.

Carli drog tveksamt fram den och gav den till
honom. Athem tog fram en liten pung och en bit tyg,
doppade tyget i pungen och smorde omsorgsfullt in
knivbladet.


När han gav tillbaks kniven, sade han:

-- Var nu illa försiktig med hur du hanterar den. En
skråma räcker, så faller offret omedelbart till
marken. Och -- om vi har tur -- grottvarelsen med.

-- Om vi har otur? Carli kunde inte motstå att säga det. 

Athem betraktade honom fundersamt.

-- Då är vi tillbaks där vi började. Och kan endast
hoppas att varelsen dödar sina offer eller bedövar
dem, innan den förtär dem. Det blir ju litet trevligare
på det viset.

</chapter>
<chapter name="De hade undanröjt den döde vakten">

De hade undanröjt den döde vakten och en av Athems män
hade tagit hans plats. Det skulle inte bli upptäckt
innan ceremonin. Tillbaka i sin cell tog Carli fram
kniven, försiktigt, och betraktade knivbladet som
glänste litet oljigt i väggarnas bleka sken. Hans
tankar var matta och förvirrade.

Grottmonster ...

Han försökte föreställa sig vad det kunde vara för
en varelse, och inom honom växte en bild fram av
en varelse med många ögon på långa stjälkar och med
bläckfisktentakler. Han fick en ohygglig vision av
hur dessa tentakler lindade sig om Denée och förde
hennes mjuka kropp närmare och närmare en käft med
många mandibler ...

Hatet flammade åter upp inom honom och dränkte
äcklet. Han beslöt sig att själv döda så många av De
Högste som möjligt. Han frossade i tanken på hur hans
kniv skulle borra sig in i deras eländiga strupar,
begrov all sin skräck och avsky i en vit flod av
rent, primitivt hat. Han var ett handjur som stred
för sin hona.

Men han skulle då i alla fall få se henne igen. Han
skulle få kämpa för henne. Hatet ersattes av en vild
glädje vid den tanken och i den sinnesstämningen föll
han till sist i sömn.

Han drömde att han klättrade uppför ett berg i extas
över sin styrka och ungdom. Han var världens herre,
redan, och nu skulle han bli herre över naturen
också, sedan han besegrat berget. Under honom bredde
länderna ut sig som ett leende ansikte med floder och
ängsmarker och skogar och snart skulle även berget
bli hans.

Han njöt av sina händers och armars styrka. Han hävde
sig upp, längre och längre och nu skymtade han toppen
däruppe, eldröd i solens sken, som ett segerbål,
en utmaning mot hans styrka.



Snart var han nästan uppe. Toppen låg snart inom
räckhåll för hans händer. Han begrov sin hacka i berget
och hävde sig uppåt, uppåt, skrattade i vild segeryra.

NU! Sista gången. Han svingade armen och begrov hackan
i berget, han hävde sig upp -- men just som han skulle
lägga armen om ett klipputsprång och ta sig upp på
toppen, gled hackan, berget lossnade och han föll i
ett moln av grus, föll ... föll ...

Han föll länge och förundrade sig att han inte
någonsin nådde ned till marken, men sedan förstod han
att han gjort det för länge sedan och att han måste
vara död nu. Han kände ju Dödens händer fatta honom
i ett hårt grepp och rycka och slita i honom ...

Genom uppvaknandets dimmor gled han in i en värld
med alldeles för påtagliga konturer. Han ruskade
på huvudet.

Två grottmän stod över honom. När de såg att han var
vaken gick de undan.

Han reste sig upp i sittande ställning.

-- Välkommen till vårt land, främling.

Brytningen var omisskännelig. Han såg upp mot
dörren. Där stod en till av detta sällsamma folk,
men ... han var klädd helt annorlunda än de andra,
i ett panterskinn, som lyste praktfullt i grottans
dämpade ljus, nästan verkade självlysande ... liksom
väggarna ...

Det måste vara -- en av De Högste.

-- Vi låter dig behålla kniv, främling. Du verkar vara
en stridens man. Du kommer att få bruk för den snart.

Carli fattade omedvetet om knivens fäste.

-- Du har blivit utvald att delta i en -- tävling vi
har varje år. Om du vinner, får du fri lejd ur vårt
land. Om du förlorar, lämnar du det inte mer ...

-- Tävling? Han måste spela ovetande.

-- Du skall få mäta dina krafter mot en riktig
motståndare. Du och din flicka går ner i grottorna
här under, med varsin kniv. Återvänder ni -- är ni fria
... om inte ...

Leendet var skoningslöst och perverst.

-- Ceremonin kommer att äga rum senare i dag. Du och 
flickan går inte ner ensamma, ni får sällskap -- av en 
annan -- människa...



Athem hade alltså haft rätt.

Carli stirrade trotsigt och rörde inte en min.

Marmern vände om och lämnade cellen. Hans eskort backade 
ut, vaksamma, för att inte riskera att överrumplas av Carli.

Trädörren slogs igen med en duns.

Han var åter ensam.

Ensam. Instängd.

Låst.

Hur stora är mina chanser? Hur stora är variablerna?

Han tänkte på Denée ...

</chapter>
<chapter name="Att se henne igen">

Att se henne igen. Hon stod där redan, mellan två
svärdförsedda marmer, i den mattskimrande grottan,
när de förde in honom med ett spjut mot hans nacke, så
att han inte skulle kunna utnyttja sig av att de låtit
honom behålla kniven. Han hade faktiskt också ett tag
desperat funderat på att rusa bort och försöka ta en
av de Högste till gisslan, och på det viset utverka
fri lejd, i stället för att bry sig om Athems plan,
som han tyckte verkade ihålig. Det var nästan som om
de hade kunnat läsa hans tankar.

Men allt detta glömde han, när han såg henne. Allt
suddades för ett uttänjt ögonblick bort ur hans
sinne, och för några sekunder var det som om de
var ensamma med varandra igen. Han fick en våldsam
knuff bort mot henne, ringen runt henne öppnades och
släppte igenom honom. Slöt sig sedan igen. De stod
plötsligt åter intill varandra, omgivna av spjut och
svärdsklingor. Han mötte inte hennes blick, vågade inte
låta sina ögon förråda hans osäkerhet, utan tryckte
hennes hand och försökte verka så förtroendeingivande
och självsäker som möjligt. 

När han kände hennes hand i sin, när han förnam gensvaret 
från hennes fingrar, som tycktes säga honom, -- jag 
är rädd, Carli, men beredd att hjälpa dig i det
ögonblick du är redo att handla -- var det som om ny
styrka flödade till i hans muskler. Han var inte
ensam. De var två. Hon var inte någon värnlös börda,
som behövde skydd, utan en kamrat beredd att hjälpa.

Han släppte hennes hand och såg sig om. Grottan var
nästan stor som en sal, dess släta väggar reflekterade
sitt eget ljus med ett sällsamt, kusligt skimmer.

Två gångar ledde ditin. Dessutom fanns det en stor port 
av sten, som upptog större delen av ena långsidan. Den var


synlig eftersom den var av ett mörkare material
än den omgivande väggen, men endast därför. Carli
kunde inte urskilja någon springa mellan dörr och
vägg, inte heller kunde han lista ut hur porten var
upphängd. Men det hela bevisade att marmerna inte var
så primitiva, som han trott, utan tydligen i stånd
till viss ingenjörskonst.

De väntade. Väggarnas skimmer tycktes tränga genom
allt, liksom en färgad vätska sipprar in i ett
poröst material och sakta förändrar dess färg. Carli
kände sig iakttagen. Han såg sig omkring, men kunde
inte upptäcka några ögon riktade emot honom. Det
var ljuset. Precis som om det var levande. Som
om det i själva verket var det, som härskade här
nere. Tyst. Oemotståndligt, skoningslöst.

Han rycktes loss ur sina tankar, när Athem kom in -- precis 
som han själv kommit in: en kniv dinglande
vid sidan (även den förgiftad?), ett spjut riktat
mot nacken. Det hade alltså gått som Athem förutspått
vid deras möte tidigare. Men, när Athem stod bredvid
honom, märkte Carli, att han var alldeles blek. Inte
som av fruktan. Snarare som av stor överraskning:
som om något han innerst inne befarat -- men inte
velat acceptera som reell möjlighet -- plötsligt
besannats. Athem var blek. Athem såg sig omkring,
som om han vägrade förstå var han befann sig, tog
sig för pannan, och plötsligt förstod Carli. Athem
hade inte menat vad han sagt, innan. Det hade varit
en fint, för att vinna hans förtroende?

Men vad det än varit, nu stod de här.

Sekunderna rann iväg.

Ingenting hände.

Carli försökte byta några ord med de andra, men svärdsklingor 
höjdes omedelbart, en barsk röst röt något.

Han betraktade den stora stenporten. Det var ditin,
ditner, de skulle, det tvivlade han inte på.

Ett monster.

Men hur ser ett monster ut? Och hur förbereder man sig
på att möta ett monster, om man vet man endast kommer
att ha en kniv i sin hand vid mötet: man förbereder
sig inte alls.

Man försöker låta bli att tänka.

Han försökte, men kunde inte. Och hans tankar sprängde

hans jag till fragment.

Detta är orimligt. Detta är löjligt. Detta är groteskt.

Detta kan inte vara sant!

(Men vad är sanning? Det som sker. Och detta sker ...)

Sanningen måste vara vacker, tänkte han. Sanningen
måste vara något rent och ljust. Sanningen måste vara
hög klar luft och glittrande berg --

Inte dunkelt ljus.

Hur många sanningar finns det? Allt som kan ske är
ju sant. Och detta kan ske. Detta sker ju. Nu.

Carli kände hur hans identitet började upplösas. Han
var inte längre -- vad?

Han såg på Denée och hon stod bredvid honom och hon
var långt borta och han ville sträcka ut en hand men
kunde inte nå henne ...

En väg. Endast en väg. Här och nu finns endast en
väg att gå. Ner i mörkret. Här är mörkret sanning.

För vilken annan väg finns det härifrån? Hans tanke
lekte med att göra en kupp. Den förgiftade dolken
gled in i hans tankar. Om han omärkligt drog fram den,
omärkligt, tyst rispade en av deras väktare ...

Han kunde kanske hinna döda ett par stycken, ställa
till panik, fatta Denée vid handen och rusa in i
någon av gångarna ... försvinna ...

Men porten betraktade honom och ljuset viskade:
du har inget val. Här är mörkret sanning.

Och nu hördes röster och steg. En procession trädde
in. De Högste. Och i deras släptåg: grottfolk, män,
kvinnor, barn ...

barn som med skräck och oförståelse stirrade på skådespelet, 
en ny generation att fostras i fruktan och mörker ...

Och han var bara ett instrument. Och hon --

Soldaternas uppmärksamhet riktades mot De Högste. Han
tog omärkligt ett steg närmre Denée. En av De Högste började 
tala. Myndigt, arrogant och hotfullt. Mängden stönade, suckade.

Det gutturala språket bildade ett orytmiskt ackompagnemang 
till hans egna tankar. Soldaterna var spänt uppmärksamma. 
En, flera skälvde av fruktan.



Han tryckte Denées hand.

-- Du vet vad som ...

-- Ja, viskade hon, en av dem besökte mig, innan ...

-- Var inte orolig. Jag har en plan ... kanske vi kan ... 

Självbedrägeri.

Mörkret väntade och godkände inga planer. Mörkret är
sin egen sanning. En väg mot mera mörker, mot sitt
eget centrum ...

Han var med ens inte Carli längre. Har planerna
misslyckats? Sannolikhetskalkylerna, Centralens
planer misslyckats?

Det kan inte hända. Det har aldrig hänt förr. Men
naturligtvis skulle det hända mig. Fruktan och hat
och instängdhet blandades till någonting, som höjde
honom över alltsammans. En stark overklighetskänsla
grep honom, sade honom att detta bara var en dröm
och att i drömmen finns inte någon sanning. (Men i
så fall finns i drömmen inte heller någon godhet ...)

Han såg på Denée.

Hon stod stilla, verkade oberörd. Vad tänker hon?

Den Högste vände sig plötsligt till de fångna och
sade med guttural stämma: - Är ni redo!

Och plötsligt rycktes Carli tillbaks och ett våldsamt
trotsigt hat flammade upp inom honom och han vrålade:

-- DRA ÅT HELVETE!

Han tyckte han hörde Denée fnissa vid hans sida, men
hann aldrig få veta om det var så. Porten började
svängas upp av några utvalda marmer, den gled upp
ljudlöst trots sin enorma tyngd ... vakterna riktade
spjuten emot dem och tvingade dem mot öppningen ...

-- Porten öppnas igen om tre timglas. Lyckas ni
överleva till dess, kommer ni att få fri lejd ur vårt
land ...

De stod innanför nu. Dörren började svänga igen. Något
brast inom Carli och han ryckte fram sin kniv och
rusade mot Den Högste som stod överlägset hånleende
i mynningen för att begrava den i hans bröst -- men
porten var snabbare. Stålblankt klirr mot slipad
stenyta. En flämtning ifrån Athem. Och mörker. Inget
skimmer från väggarna. Absolut, kolsvart mörker,
som snabbt förvandlades till ett konturlöst rödgrått

töcken. Och här var isande kallt: en fuktig köld,
en unken köld.

-- Denée, viskade Carli. Han trevade i mörkret tills
han fann henne och drog henne intill sig, som om
hennes värme skulle kunna ge honom ljus och möjlighet
att tänka. Hur skulle man kunna bemöta ett hot,
om man inte kunde se när det kom, eller vad det var?

Athem kved alldeles intill. -- Håll tyst, viskade Carli, håll 
tyst för guds skull och var beredd med din kniv ...



Den var medveten om en våldsam hunger och om
minnen av stunder då den kunnat tillfredsställa sin
hunger. Den låg i halvdvala och väntade. Den ägde
ingen intelligens. Dess enda tanke var

FÖDA!

Den väntade. Länge. Det var långa intervaller mellan
de tillfällen då det fanns föda. Den väntade.

Genom dess hjärna drev fragment av hur FÖDA kan
kännas, hur FÖDA kan lukta, hur FÖDA kan smaka. Ibland
blev någon av dessa drömbilder så levande, att den
reste sig och vädrade, men då luften fortfarande
blott smakade fukt och köld sjönk den åter ned i
väntan ... Tills --

Vittringen var stark. Så stark och plötslig, att
varelsen rycktes till liv som av ett spjutstick. För
den fanns ingen gräns mellan medvetande och
omedvetenhet. Den reste sig och gled iväg genom
mörkret, som den aldrig sett: för den saknade ögon.

Den var endast hunger, klor, mun.

Snabbt --



De väntade. Det fanns inget annat att göra. Tysta
stod de i det unkna mörkret och väntade på ett ljud
som skulle komma och troligen bli det sista de fick
höra i sitt liv. Om jag bara kunde se --

Detta är ovärdigt en människa.

Att möta sitt öde blind.


Att gå den mörka vägen blind.

Han lyssnade, men hans hörsel vägrade tala.

Blind...

Om jag bara kunde se --

Minnet av ljus var så långt borta. Fanns det ljus
någonstans? Eller hade han bara drömt det? Var detta
verkligheten?

-- Om jag bara kunde ...

Men du kan ju se, viskade en röst plötsligt inom honom, en 
mjuk röst med många övertoner. <i>Du kan ju se</i> ...

Och det var sant. Han kunde <i>se</i>.

Det var inte som att se riktigt. Det var inte så
här det såg ut genom ögonen. Det var vetande mer än
synförnimmelse, ett vetande som var så intensivt att
det påminde om en synförnimmelse.

Men hur ...?

FERD! skrek han tyst i sitt inre. Jag vet endast
en som skulle kunna tänkas åstadkomma något sådant
här. FERD!? ÄR DET DU?

Inget svar. Hans inre var alldeles tomt.

Men fortfarande <i>såg</i> han.

FERD! tjöt hans tanke. För guds skull, lek inte med
mig! Om det är du så ...

(Javisst är det jag, Carli. Jag leker alltid. Det
är det enda vettiga man kan ta sig för i den här
tillvaron ...)

Men... hur ...?

(Det vet jag inte. Hur gör du när du tänker? Vet du
det? Svara! Eller försök att gå en gång och samtidigt
komma underfund med hur du bär dig åt. Du kommer
snart inte att kunna ta ett steg ...)

Men ... hur kan du vara här? frågade Carli. Han hade
helt glömt bort vilken fara han befann sig i.

(Jag kan vara överallt. Du förstår -- jag är inte så
hopplöst beroende av mitt värddjur som du ...)

Värddjur? Är ferden inte -- du?

(Nej, trodde du det? Ja, det är sant. Du vet inte. Nej
jag är inte ferden. Jag är alla ferdar. Jag är Ferd ...)

Varför flydde du ... jag menar ... ditt värddjur ...?

(Glöm det där med värddjur, om det blir enklare för dig.

Jo, om jag inte hade flytt så hade jag blivit slaktad
och uppäten. Och jag har en viss omtanke om mina
värddjur.)

Var är du nu? I själva verket, alltså ...

(Hos dig, Carli. Jag delar värddjur med dig idag. Har
du något emot det?)

Nej då, men det här är inget värddjur. Det är jag, alltsammans.

(Tror du jag. Men glöm vad jag sa. Jag vill inte
rasera din trygga och begränsade världsbild. Tänk på
hur du skall överleva det här i stället ...)

Ja, medan det sekundsnabba kommunikationsflödet
strömmade mellan de båda intimt förenade jagen,
hade Carli helt glömt bort att han stod i en grotta,
utlämnad åt ett monster, som snart skulle döda honom ...

(Varför döda? Du kan ju se nu ...)

Men ...

Ja, han kunde ju se ...

--  Denée, viskade han. När jag säger till skall
du springa tillbaks upp till stenporten, och vänta
där. Jag har en plan. Kanske vi kan klara oss. Stanna
däruppe, tills jag kallar på dig. Om du skulle höra
någon komma, och det inte är Athem eller jag, så --

--  Jag har kniven.

--  Bra! Om det inte går väl Denée, så ... du vet hur
jag känner för dig?

--  Ja, Carli. Och jag ...

Det stockade sig i halsen på henne. Han omfamnade henne.

-- Så, sade han. Var lugn. Det går nog bra ...

Han släppte henne. Väntade. Långt borta hördes ett
ljud, först svagt, mycket svagt, sedan starkare, närmare ...

-- Spring, viskade han, och såg för sin inre syn hur
hon skyndade tillbaks med kniven i sin hand. Sedan
vände han sig om.

Först <i>såg</i> han varelsen endast som en skugga som
rörde sig emot honom. Sedan såg han de stora klorna
framtill, den ludna kroppen, de jättelika käkarna.

Athem, tänkte han plötsligt. Han gav denne en knuff
bakåt, uppåt grottan. Hade inte tid att se om han fortsatte. 


Varelsen hade saktat farten nu. Känselspröt trevade i luften 
framför den. Carli var dunkelt medveten om att han såg 
någonting nu, som han aldrig i normala fall kunnat se med
bibehållen sans. Något inom honom -- Ferd? -- förträngde 
känsloreaktionen, förvandlade honom till en robot, gjorde 
hans reaktioner automatiska, dirigerade dem. Varelsen 
hade sonderat terrängen och kom nu framåt igen.

Carli avvaktade rätta ögonblicket. -- NU!

Han balanserade kniven i handen, en bråkdels sekund
senare ven den genom luften och borrade sig in i
varelsens vidöppna gap, där den slet upp ett litet
sår i det mjuka köttet innanför käkarna. Varelsen
reagerade inte omedelbart, kom framåt med ökande
hastighet -- och Carli drog sig tillbaka.

Men så stannade den tvärt och sjönk till marken.



Dofterna av FÖDA var nära nu, nära och
starka. Varelsen hejdade sig och trevade med sina
känselspröt för att mera exakt kunna lokalisera
dofternas källa, sedan fortsatte den framåt med
vidöppet gap.

Plötsligt förnam den en stickande känsla i gapet,
men dofterna var för starka för att något skulle
kunna distrahera. Men plötsligt försvann benen under
den. Den kunde inte röra sig längre. Varelsen saknade
förmåga att reflektera över det faktum att den inte
längre kunde röra sig. Hade den haft ett centralt
nervsystem hade den dött omedelbart, eftersom dess
andningsfunktion hämmats och hjärtat stannat.

Nu saknade den hjärta. Dess ganglier var vitt
förgrenade. Endast ett hade än så länge nåtts av
giftet.

Dofterna var så nära och starka. Klorna hade inte
nåtts av giftet.

De famlade i mörkret.

Käkarna rörde sig --

FÖDA.



Carli betraktade varelsen utan känslor, fixerade de
köttiga utväxter på dess lurviga huvud, som kanske
en gång haft funktion som ögon.



Spröten trevade i riktning mot honom.

(Carli! Vet du vad Athem tänker på nu?)

Nej, hur skulle jag kunna --

(... skall förmedla det till dig! Lyssna!)

En ström av tankefragment och bilder:

Han måste ha dödat monstret i alla fall -- giftet måste
ha verkat -- han måste ha lyckats döda fast vi inte
kan se -- nu kan jag störta de Högste utan problem -- men 
först MÅSTE JAG DÖDA HONOM, så enkelt, bara en
rispa i skinnet -- hans kniv sitter begravd någonstans
i monstret, han är värnlös -- bara en rispa: sedan
är flickan min ... har inte haft en människoflicka
på flera år -- blev galen bara jag såg henne -- måste
DÖDA honom -- DÖDA --

Carli snurrade runt. Athem stod några meter längre
upp. I sin hand höll han kniven, beredd att ge den
fatala lilla rispan.

Nu kom han sakta nedåt grottan, gick i mitten med
armarna utsträckta för att fånga upp Carli där denne
stod, längre ned. Men Athem visste inte att Carli
var beredd. Han visste inte att Carli kunde se.

Han räknade med att fånga sitt offer i överraskning.

När Athem passerade honom böjde sig Carli ned och
tryckte sig intill grottväggen. Athems arm passerade
strax över honom.

Athem fortsatte. Intet ont anande.

Carli förstod plötsligt vad som skulle hända. Han
ville plötsligt skrika en varning, trots att den
andre velat döda honom, men hans mun låste sig och
han såg stum hur Athem med armarna utbredda som till
hälsning klev rakt in i den hungriga varelsens gap ...

Sedan blev allt mörkt.



Långsamt kom han till sans. Hans <i>syn</i> hade
försvunnit. Runt honom var allt mörkt. Inom sig kände
han en saknad. Ferd hade försvunnit. Han tog ett
par steg, orienterade sig efter markens lutning och
skyndade uppåt i grottan. -- Denée, sade han. -- Denée.

Hon väntade. Med ryggen tryckt mot den kalla
stendörren väntade hon. Långt nere i grottan hörde
hon ljuden. De fasansfulla ljuden. Sedan så blev allt
med ens tyst. Hade han dödat monstret? Hon mindes
katten han dödat. Hur han kommit bärande på den stora
fällen. Så kanske han lyckats döda monstret. Men
varför kom han inte då, som han sagt? Han skulle ju
komma och säga hennes namn. Hon kramade kniven. Hörde
hon inte någonting, därnere? Kom den emot henne? Den
hade dödat honom och Athem. Nu kom den emot henne! Hon
kramade kniven i sin hand, och väntade. Inte ett ljud
hördes längre. I mörkret, det rödgrå, diffusa mörkret
dansade framför hennes ögon en mängd skräckinjagande
skepnader. Han var död. Han var säkert död. Det
var lika bra att även hon ... hon höjde kniven
... sänkte den igen ...

Väntade.

Varför kommer han inte?

Han har säkert dödat monstret.

Kom, viskade hon. Kom!

Men ingen kom.

Hon tog några steg nedåt grottan, backade sedan igen. Han 
hade ju sagt till henne att stanna tills han kom.

Men han kom ju aldrig.

Hur lång tid kunde ha förflutit?

En timme? Två timmar?

Nej, han var säkert död. Han måste vara död. Både han
och monstret var kanske döda. Och den där andre ...

Monstret hade dödat dem båda, kanske låg det nu och
smälte maten, sedan var det hennes tur --

En vild skräck fattade henne. Hon tyckte marken
gungade under hennes fötter. Hon föll, under sig anade
hon ett jättelikt gap, ett svalg omgivet av krälande
tentakler. Hon skrek.

Sedan blev allt svart.



-- Denée! ropade Carli. Han var nu framme vid
porten. Då kände han plötsligt något mjukt mot
foten. Det var hon.

Hon måste ha svimmat.

Det var kanske bäst så. Han satte sig ned bredvid henne,


trevade efter hennes huvud. Hon hade fallit handlöst
till marken. Han lyfte varligt upp henne i sin famn.

Så satt han en lång stund och höll henne, tills ...

</chapter>

Långsamt kom hon till medvetande igen. Hon visste
att hon svimmat, och hon förstod nästan genast att
hon låg i hans famn, men det tog tid för henne att
riktigt fatta det.

-- Carli, viskade hon efter en lång stund. Du lever.

-- Ja, viskade han. Jag lever. Vi lever båda. Vi har
överlevt. Men Athem ...

Han sade inte vad som hänt. Vad betydde det nu? 

Sade bara att Athem inte överlevt. 

Inte varför.

De var åter tysta. -- Carli, viskade hon sedan. Menade
du vad du sade innan ...

-- Vad då, sade han, men sen mindes han. 

Han var tyst.

Hon tänkte, -- han menade det inte, han tiger, funderar
på hur han skall kunna slingra sig ...

Men sedan kom hans svar. Han lyfte henne upp och
kysste henne häftigt tills hon tappade andan och
måste dra sig loss.

-- Ja, sade han sedan. Ja. Jag menade det.

Plötsligt var hans händer alldeles heta och
de famnade henne och höll henne. De kysstes
igen. Och igen. Grottans unkna doft blev en sällsam
vällust. Hennes händer blev nyfikna. Liksom hans.

Plötsligt låg de intill varandra, och hans händer
gled in och fyllde hennes bröst med en sötma som
hotade spränga henne.

Han kysste hennes hals och hår och drog henne in under sig.

Då började porten oändligt långsamt glida upp.


<chapter name="Bergstopparna brann i eldrött">

Bergstopparna brann i eldrött, himlen var ockraröd och
resten av bergsmassivet tonat i diffust violett. Här
nere i passets djup kändes det som om man stod
mellan två klippväggar, vilka hotade att rasa samman
vilket ögonblick som helst, vid den tanken ryckte
han till. Karman spejade bort mot den sjunkande,
skarpröda fläck som var solen. Snart skulle den
försvinna mellan bergstopparna.

Mörkret skulle falla.

Och i mörkret kunde nästan vem som helst ta sig
igenom deras linjer, särskilt en som vågat ta sig in i
landets mitt och från själva det slott varifrån riket
styrdes föra bort dess garanti för framtida makt och
hämnd för gångna oförrätter: den lilla prinsessan
med det långa, mjuka håret, de vemodiga ögonen och
den underbara figuren.

Karman kände åter ett sting av svartsjuka mot Cabal,
som följdes av glädje över att det gått som det
gått. Det hade rubbat planerna. Men frågan var
om planerna inte rubbats till det bättre. De hade
varit för ivriga. Nu hade de tid att förbereda sig
ordentligt. Meningslöst det här, tänkte han. Kungens
plan var idiotisk -- trodde han att Denetah skulle
underkasta sig, bara man gjorde Cabal till flickans
make? Krig var oundvikligt. Och krig skulle det bli.

Men inte förrän flickan och hennes räddare
tillfångatagits. Karman kände en viss beundran för
den senare. Hade nästan identifierat sig med honom.

Och det var han som föreslagit att de framför allt
borde patrullera här i Stormarnas Pass.

Meningslöst -- för planen -- men inte för honom. Och kanske 
inte för planen ändå. Vi för ju Kungen bakom ljuset. 
Han sitter och väntar på rapporter -- och under tiden organiserar 
vi oss. Och framför allt, tänkte han, inte meningslöst


för mig. Flickan är min. Hären är snart i mina händer ...

Om vi finner henne nu är det förstås bäst. Når hon
Denetah blir de förvarnade där. Och vi måste ta dem
med överraskning.

Jag skall egenhändigt hugga av Cabals huvud, tänkte
han. Hennes okände räddare måste också dödas, men
det får gärna ske smärtfritt ...

Han tänkte på flickan och på sin egen framtid och
tyckte ett ögonblick att solen gick upp och inte ned.

De andra, tänkte han, är dårar. De gör arbetet, sedan
sätter de hären i min hand. Snart kommer en ny ätt
att tillträda tronen i Kamwarlu.

MIN!

Men flyktingarna får inte slippa ur vårt nät.

Han hörde steg bakom sig.

-- Befälhavare, dagens patruller är inkomna och nattens
har gått ut. Dagens sökande har inte givit resultat.

Karman grymtade. Nej, inte idag. Inte i morgon. Men
stunden nalkades, det kände han.

Snart --

</chapter>
<chapter name="Redan! De hade inte väntat">

Redan! De hade inte väntat att det skulle ske på länge
än. De måste ha legat avdomnade flera timmar. Porten
rörde sig långsamt. De hann precis resa sig och rätta
till kläderna innan grottans ljus föll in över dem,
i sig själv matt, men för dem, efter underjordens
kolmörker, nästan som klar dag. Utanför stod
alla marmerna och De Högste, som inväntade en ny
bekräftelse på sin makt.

Grottan skulle visa sig vara tom. Folket skulle ge
ifrån sig skrin av fasa. Ytterligare strafftal skulle
hållas och maktinnehavet skulle på nytt vara säkrat
för lång tid.

Men det blev inte så. För första gången var grottan inte tom.

Carli mötte Denées blick. Hon såg bort. Plötsligt var de 
åter främlingar, efter sitt våldsamma känslorus. 

Men nu var uppgörelsens stund kommen. 

Carli steg först ut.

De Högste stirrade som om de sett en vålnad, folkmassan 
gav ifrån sig ett samfällt skri, som om det varit monstret som 
kommit ut och inte en människa. 

-- Ja, vi kom tillbaka, ropade Carli.

Det blev plötsligt alldeles tyst. Allas ögon riktades emot De 
Högste i avvaktan på vad dessa skulle göra. Carli greps av 
plötslig fruktan att deras maktposition skulle vara för fast rotad, 
att folkets skräck skulle vara så inpräglad att den inte
kunde besegras. I så fall var deras öde beseglat, trots allt.

Den av De Högste som lett ceremonin tidigare, sansade
sig först. Han röt en barsk order och pekade på Carli
och Denée. Några soldater lösgjorde sig ur mängden.

Men de tvekade. De ville inte. De såg sig om, som
om de sökte stöd hos de andra för att vägra. 

Carli grep tillfället.



Han pekade på De Högste, sedan svängde han runt och
pekade nedåt det mörka grotthålet.

Soldaterna stannade. En jäsande oro spred sig i
folkmassan. Röster höjdes och man pekade ömsom på
De Högste och grottmynningen. Nu närmade sig några
soldater dessa med sänkta spjut. Carli sträckte på
sig och försökte verka så myndig som möjligt. Han
hade situationen i sin hand, fick inte släppa greppet
nu. Åter pekade han. Flera soldater närmade sig De
Högste. Flera av dessa började dra vapen. Allt fler
ur folkhopen förenade sig med soldaterna. Till slut
stod De Högste omringade av en stor skara soldater och
hatfulla undersåtar, som inte längre var undersåtar.

Utan fiender, som önskade hämnd -- och vilken hämnden
skulle bli, det hade Carli redan antytt, när han pekat.

Triumferande föste man sina forna förtryckare mot
grottmynningen. Några av De Högste skrek högt
och slet sitt hår. Andra var apatiska, fattade
inte vad som skedde med dem. Carli hade sett
fram emot det här ögonblicket, men nu, när det
var här, fann han skådespelet alltför makabert och
groteskt, för att det skulle kunna bereda honom någon
tillfredsställelse. Det var nödvändigt att undanröja
De Högste för att han och Denée skulle kunna lämna
det här vanvettiga grottlandet.

Några tankar på hämnd hade han knappast längre. Han
kände sig bara trött, och önskade att det hela skulle
ta slut så fort som möjligt.

Under rop om nåd blandat med förbannelser och folkets
jubelskrin föstes den siste av tyrannerna in. Porten
började långsamt att glida igen. Den var snart
stängd. Det hela var över.

Och nu --

En av marmerna kom fram till Carli, föll på knä
framför honom. Han hyste uppenbarligen nästan mera
fruktan för Carli än han gjort för De Högste. Carli
hade ju dödat grottvarelsen, inkarnationen av
all skräck.

-- Herre, stammade han, jag kan tala människors språk. Vad 
befaller du?

De satt i en grotta tillsammans med marmern, som
kunde tala människospråk och därför fått bli sitt
folks talesman. De hade ätit och druckit och vilat
några timmar. Och de kände sig som gudar i smått, där
de satt, med den respektfulle marmern som sällskap.

Kontrasten mot det gångna dygnets fasor var bedövande.

Nu var deras problem lösta.

De skulle få två marmer som vägvisare, och dessa
skulle föra dem via en genväg till Denetah.

Carli kände sig på ett underligt sätt -- besviken. 
Efter alla mödor, all ovisshet, hade detta
störtat sig över dem. Om några dygn skulle de vara
i Denetah. Hans uppdrag skulle vara slutfört.

Men den sista tanken stötte han undan.

Marmern mumlade något, höjde sedan rösten. Endast de
två hade kommit tillbaka. Men de hade ju varit tre,
som gått ned.

-- Åh, utbrast Carli. Athem ... Det var som om det
varit en evighet sedan det hänt. Men det var ju bara
några timmar.

-- Nej! svarade han. Athem kom inte tillbaka. Och väl
var det. Athem var en ond man. Han ville endast störta
De Högste för att sedan själv bli er härskare. Och
det var hans egen dåraktighet, som dödade honom. Men
nu är ni fria. Ni har ingenting att frukta längre,
sedan porten till underjorden förseglats. Ni är fria.

-- Fria ... mumlade marmern, som om det var ett
helt nytt ord för honom. Och sedan sken han upp,
som om han plötsligt förstått vad det betydde.

-- Ni är ... vänner, fortsatte han, trevande.

-- Ja, svarade Carli. Bara -- vänner.

-- Ni lever isolerade i bergen, sade Denée. Ni skyr människorna. 
Och det har ni kanske gjort med rätt, för det finns 
många onda människor ... men inte alla människor är onda. 
I mitt land, Denetah, lever vi i fred, och vi vill gärna ha er 
vänskap. Ert folk och mitt folk, skulle kunna driva handel, 
för människor äger mycket, som ni inte har, och ni skulle 
kunna ge oss ting som vi behöver. Skulle ni inte kunna välja 
sändebud och skicka dem till vårt land? Jag skall tala med

min fader, som är landets konung, och ni kommer att
bli väl emottagna.

Marmern satt stum. -- Driva handel, sade han sedan. Ja -- vi 
har hört att det finns många sköna ting i människornas 
land. Vi skall göra som du säger. Vi skall vara vänner med 
landet Denetah ...

Det var som om det plötsligt blivit mycket ljusare i grottan.

--  Två män, Cill och Kwam, kommer att föra er en
genväg till Denetah. Men innan dess -- låt mig visa
vår tacksamhet för vad ni gjort, genom att giva er skänker.

Han tog fram en skinnpåse, som han haft hängande vid sidan.

--  Vi har hört, att de lysande stenar, som finns
i mängd i våra grottor, är värda mycket och mycket
åtrådda i människornas land. Vill ni mottaga dessa,
som ett tecken på vår vänskap?

Han öppnade skinnpåsen. Tog fram två stora, glänsande
föremål, som han räckte Carli. Denne kände en lätt yrsel.

Det var inga vanliga stenar.

Det var diamanter, större än knytnävar. Grottväggarnas
matta ljus reflekterades av dem, bröts av dem till
skiftande färgmönster i deras oregelbundna yta.

Det var som att hålla en stjärna i handen.

</chapter>


Det skarpa dagsljuset i bergen var som ett våldsamt
skri för deras ögon, efter det bleka skimret
i grottorna, som de anpassat sig till, och både
Carli och Denée flämtade till och ryggade tillbaks,
som om de träffats av ett slag, när de kom ut ur
grottmynningen, och såg inte hur deras följeslagare
Cill och Kwam förvånat betraktade dem. Bergsmännens
ögon ägde förmåga till ögonblicklig omställning mellan
dagsljus och grott-ljus, och de kunde tydligen inte
fatta att inte alla ägde den förmågan.

Långsamt vande sig ögonen, så att de kisande kunde
urskilja omgivningen som glänsande konturer, men det
tog dem mer än en halv timme innan de kunde se utan
att ögonen smärtade.

De kom inte ut samma väg, som de hade kommit in, och
var således helt hänvisade åt Cill och Kwam, vilka
snabbt föll in i en rask lunk, som var hypnotiskt
bedövande. De följde en knappt skönjbar stig nedför
en stor, flack bergssluttning, därefter klättrade de
nedför en taggig bergssida ned i en trång ravin. Nere
i ravinen fanns ytterligare en stig, och den följde
de nu hela återstoden av dagen, med korta pauser för
vila och mat.

Bergsmännen tycktes kunna landskapet lika bra som de
kunde orientera sig i sitt virrvarr av grottor. Här
och var upphörde ravinen, men på något vis kom de
alltid tillbaks till den igen. De färdades snabbt,
men i en lugn rytm, som var föga tröttande.

Så föll natten. Samtidigt som natten föll, som om
det hela varit regisserat, kom de fram till en grotta.

-- Vila, sade Cill lakoniskt och pekade på den.

Kwam fortsatte, lämnade dem, men återvände strax
med famnen full av ved, och de gjorde upp en stor,
sprakande eld.

Sedan de ätit, kröp bergsmännen så långt in de kunde 

komma och somnade med samma raska beslutsamhet som
kännetecknade allt de gjorde.

Carli och Denée satt kvar vid elden ett slag, tittade
förstulet på varandra, när de trodde den andre inte
såg det, men sade ingenting.

Till slut mumlade Carli något, som kanske kunde tolkas
som "god natt", och sträckte ut sig med packningen
som huvudkudde. Denée satt kvar en stund. Sedan kröp
hon bort till honom och lade sig bredvid honom.

De låg tysta bredvid varandra.

Till sist sträckte han ut en arm och drog henne
intill sig, hans läppar snuddade vid hennes kind,
men sedan övermannade tröttheten dem båda och de
somnade i varandras armar.

Nästa dag lämnade de ravinen, klättrade uppför en ny
bergssida, kom in i en ny ravin som de följde några
timmar, innan de lämnade även den -- och så fortsatte
det i tre dygn.

De nalkades Denetah och Carli var inte lycklig
däröver. Men det dolde han för flickan, talade om hur
nyfiken han var på hennes land. -- Ett land, som kan
frambringa flickor som du, måste vara ett underbart
land, sade han. Och då log hon och blev litet röd.

Till sist stod de framför en lång bergsrygg,
som glimmade i omväxlande rött och silver i
skymningssolen.

-- Där bortom, sade Cill. Denetah.

De övernattade och påbörjade nästa dag den mödosamma
klättringen uppåt, och den klättringen var den värsta
fysiska påfrestningen för dem hittills. Man klättrade
och klättrade tills man absolut inte orkade längre,
tänjde sig och klättrade lika länge till, och när
man sedan tittade så hade man fortfarande lika långt
till toppen.

Man övernattade, utmattad, med såriga händer och
värkande fötter, och vaknade stel nästa morgon,
klättrade en dag till, men tyckte fortfarande inte
man kommit någon vart.

Men sedan lossnade det. Det började bära uppåt. Man
kunde gå långa sträckor, slapp klättra, och det blev
mera som att följa en kraftigt sluttande väg.

Tredje dagen sedan de börjat bestiga bergsryggen, nådde 
de, som genom ett mirakel, toppen och nedanför bredde 

Stormarnas Pass ut sig, som en taggig, slingrande
orm.

Kwam pekade i riktning uppåt passet.

-- Däruppe, Denetah. Vi våga inte följa längre. Om
flera solvarv kommer våra sändebud till er. Ja?

-- Ja, svarade Denée. De är välkomna.

-- Bra. Lätt väg. Inga faror. Ni framme dag efter nästa dag.

-- Farväl, sade Cill.

-- Farväl, svarade Carli och Denée.

Bergsmännen vände om, fortsatte tillbaks samma väg
de kommit, i samma tveklöst snabba takt.

Carli funderade. -- Vi behöver vila, innan vi
fortsätter. Jag föreslår att vi använder den här
dagen till vila och fortsätter i morgon bitti, så
kan vi hålla litet snabbare takt därnere.

-- Eller, fortsatte han, har du bråttom att komma hem? 

Hon skakade energiskt på huvudet.

-- Inte nu längre.

Bergsryggen var ett virrvarr av utskjutande
klippor. Det fanns gott om håligheter och de valde
ut en till läger.

-- Men vad ska vi göra eld med, undrade Denée. 

Och det var sant.

Häruppe fanns inga buskar, inte en tillstymmelse till
liv, utom en fågel som kretsade därute över djupet.

Dagen var varm, för bergryggen var inte alltför hög,
men natten skulle bli fruktansvärt kall.

-- Nej, sade Carli. Vi måste fortsätta, och se om
vi inte kan komma så långt ned innan natten, att vi
kan göra upp eld. Annars fryser vi ihjäl, eller får
lunginflammation.

-- Hoppas vi hinner, fortsatte han.

Han tittade ned längs den kala bergssida, som väntade
på dem. Det såg inte hoppingivande ut. Men de måste
försöka ... 

Sedan såg han hur trött och förstörd Denée såg ut.

-- Men först tar vi en paus, sade han. Kom och sätt
dig här hos mig ett slag och vila.

Han sjönk ned med ryggen mot klippväggen och hon
satte sig i hans famn.

Han fattade hennes ansikte i sina händer, och
skrattade:

-- Vackrare har du varit, flicka, men sötare tro jag knappast 
jag någonsin har sett dig. Du har en så klädsam blekhet,

och det där blå runt dina ögon, framhäver din hys lyster.

Hon skrattade och nöp honom i näsan.

-- Du är ganska söt själv med, svarade hon. Så där
manligt fårad och tärd. Hur många prinsessor har
farbrorn räddat idag, egentligen?

De kysstes.

De glömde en stund var de var och vilka de var och
smakade på varandras läppar och tungor, smektes litet,
men utan att låta det gå för långt, slappnade av
och lekte.

Efter en kort stund blev hennes andetag regelbundna.

Hon hade somnat.

Carli kände hur det ryckte i ögonlocken. Men han
tvingade sig att hålla ögonen öppna. Somnade han nu
skulle han inte vakna förrän han frusit ihjäl. Han
log åt sin tanke. Log, fastän hans inre var en härva
av bekymmer. De måste ha en eld. Därför borde de
fortsätta nedåt. Men hon skulle inte orka det, och
han tvivlade på sina egna krafter ...

Ferd, tänkte han. Kan du inte än en gång dyka upp som
genom ett mirakel, den här gången med ett stort fång
ved i famnen.

Men han fick naturligtvis inget svar.

Han kände sig ömklig. Bergsmännen måste ha överskattat
människornas förmåga att klara sig själv, eftersom
de lämnat dem så här.

Eller kanske de verkligen hade möjligheter att klara
sig ur en sådan här situation och bergsmännen visste
om det.

PACKNINGEN!

Den hade han ju inte ens tittat i, den stora packning
de fått med sig från Marmerriket; de hade ju levt på
vad som fanns i Cills och Kwams packning och aldrig
öppnat sin egen.

Han lade försiktigt Denée ifrån sig och började
rota igenom packningen, som han lagt på golvet i
klipphåligheten. Här fanns mat, förnödenheter av
olika slag. Men inget ...

Han lade provianten på golvet i grottan och
tänkte. Inuti honom låg en idé och väntade på att
han skulle leta fram den.

Plötsligt --

Han rullade ut packsäcken och -- den förvandlades till en 
sovsäck av skinn. Där hade han det. Packsäcken hade varit

av tjock päls, och han mindes att han undrat över
det. Men nu förstod han. Den skulle ju även fungera
som sovsäck. Och utrullad rymde den gott och väl två
personer, även om det blev trångt.

Så genialt, egentligen. Så genialt att det nästan
blivit deras död, men nu var det problemet ur
världen och han väckte Denée, och berättade litet
osammanhängande för henne om sin upptäckt.

När hon vaknat så pass att hon förstod vad det var
han talade om, såg hon länge på packsäcken/sovsäcken,
och sade:

--  Det blir förstås litet trångt.

Och så blev hon med ens alldeles röd. Han förstod
genast vad hon menade. -- Du behöver inte vara orolig,
mumlade han förvirrat, jag skall inte röra dig,
om du inte själv ...

Han tystnade. Hon var också tyst. De var tysta båda.

Tills hon sade:

--  Då är det väl lika bra vi kryper till kojs  nu,
så är vi desto piggare i morgon. Det börjar visst
bli kväll nu.

Hon började klä av sig först, knäppte upp jackan och
byxorna. Han vände sig om och började också fumla
med sina kläder. -- Du får nog ta av dig alltsammans,
viskade hon. Här är nog inte plats för några kläder
i den här malpåsen. Och här är varmt tillräckligt.

Hon var alltså redan klar.

Snabbt drog han av sig sin undertröja och byxorna
och huttrande av köld kröp han sedan ned i värmen
hos henne.

Det var som om detta på något vis var fullkomnandet av
något, som byggts upp inom honom den här tiden. Det
fanns inget osannolikt i situationen. Det hela var
oundvikligt. Det var nu det måste ske, och det måste
ske just här och just på detta sätt.

Han kysste hennes hår, som fallit fram över ena
axeln, ned över hennes bröst. De omfamnade varandra
stilla, andaktsfullt. Värmen fick de båda kropparnas
trötthet att dunsta bort. De hade inte bestigit en
bergsrygg. De hade legat här, alltid. De skulle ligga
här, alltid. Detta var något de alltid sett fram emot
och något som alltid skulle leva kvar inom dem. Hans
läppar vidrörde hennes hals.




Det var så overkligt alltsammans. Som om de båda
var två figurer i en tavla. Baalims målningar dök
plötsligt upp inom honom, fyllde honom med glödande
färger. Han bet försiktigt i den mjuka huden, och så
kom han till henne. Hon var mjuk och varm, men hennes
kropp var smidig och kunde låta muskler spänna mot
hans. Klippan undertill hade försvunnit, sovsäcken
också. De svävade någonstans högt uppe i skyn, en
mjuk rörelse, en långsam vibration, en orgelklang.

Hon mumlade något meningslöst i hans öra. Tonen
blev starkare, ackordet fylligare. Hennes hud var
som skimrande moln för hans läppar, hennes hår var
ett hav av kristallrent vatten, som sköljde mot hans
ansikte och hon var samtidigt både oändligt nära och
så avlägsen. Hon var allt som finns och han var en del
av henne. Alltet bestod av dem båda, de var det enda
som fanns, två klanger som skildes, smälte samman,
skildes, smälte samman ...

Nu var det bara en pulserande ton, som steg och
skiftade färg i ett, en regnbågston, som svällde tills
den fyllde himlavalvet, och slutligen splittrades
i kaskader av bländande ljus, som i ett oändligt
ögonblick genomlyste allt.

Man föll tyngdlös genom en mörknande ocean, drev som
en spasmodiskt pulserande manet med sugande strömmar
-- för att slutligen återfinna sig själv på en klippa i
Marmerbergen. Han slöt ögonen igen, endast medveten
om en stor tyngd, som om han låg under bergskedjan
i stället för över den. Hans läppar sökte hennes
och den sista förnimmelse, som nådde honom, innan
han domnade bort, var hennes tunga mot hans som en
kittling i själens innersta ...

</chapter>
<chapter name="Långt borta tindrade en stjärna">

Långt borta tindrade en stjärna. Den var oändligt
avlägsen, men han hade evigheten på sig och skulle nog
nå fram till den. Han flöt genom intet -- ibland som
en kropp, ibland som ett spolformigt smidigt skepp,
ibland som en glasklar ande -- och under sin nästan
ändlösa färd drömde han om sitt mål, stjärnan. Den
var så oändligt liten sett härifrån, men det kunde
bara betyda att den måste vara gigantisk, när man väl
kom inpå den. Evigheten förflöt, och en ny evighet
började men stjärnan var så oändligt avlägsen, att
den inte blev skönjbart större ens under den här
evigheten. Den måste vara enorm. En glödande kropp
av så ofantlig storlek att till och med evigheten
förbleknade. Det var när han tänkte detta, som han
kom fram till stjärnan ...

Den hade inte varit så avlägsen han trott.

Den var helt liten.

Bara en liten matt kula i hans handflata ...

</chapter>


<chapter name="Han låg och betraktade en solstrimma">

Han låg och betraktade en solstrimma som föll in i
skrevan en lång stund, innan han kom underfund med att
han vaknat. Han hade ett underligt, avlägset minne
av att sväva fram genom ett stort mörker -- sedan
hade han hållit något i sin hand, och besvikelsen
levde fortfarande kvar inom honom. Men han förstod
inte varför, och när han såg solstrimman, som föll
in som en rännil flytande silver och när han såg hur
blå skyn var därute -- glömde han det. Han låg hos
en vacker flicka. Det var som en dröm det också, men
det var en underbar dröm, för den var verklighet. Han
lekte med en hårslinga. Hon rörde på sig. Framtiden
var fortfarande långt borta. Varje dag de hade kvar
tillsammans var en evighet.

Försiktigt ålade han sig ur sovsäcken -- det var
som att ta ett hopp ned i isvatten. Luften var
fruktansvärt kall och klar och det tog honom endast
några sekunder att få kläderna på sig.

Han gick ut ur klippgrottan. Ute i solljuset, som
var bländande skarpt, var det också varmt. Luften var
kall, men solljuset varmt. Intensivt och varmt. Han
stod stilla en stund och blickade ut. På ena sidan
hade han den del av bergskedjan som de genomkorsat
under sin färd.

Långt därborta låg Baalims dal. Han stirrade, men
kunde inte urskilja något, som kunnat vara den. Det
var ju en helt liten dalgång, som låg mellan höga berg.

På andra sidan -- Stormarnas Pass. En skrovlig, klippig
bergssida, som sluttade brant ned i en smal, ormande
dalgång. Beryktat för de plötsliga vindilar, som
kunde komma farande och komprimeras till sådan styrka,
att de slungade en ferd och hans ryttare hundratals
meter upp i luften och krossade människor till döds
mot klipporna. Det kunde gå halva år, då passet inte
hemsöktes av en enda stormvind, sedan kunde det gå


långa perioder, då ingen kunde passera det. Det värsta
var, att man aldrig kunde veta när det skulle komma
en stormby. De kom, bara.

Där Carli stod och såg ut över bergen var det
nästan som om en religiös känsla bemäktigade sig
honom. Han såg åter bergen som en gigantisk slumrande
varelse. Men en varelse, som hittills hade varit
hans vän.

Men bergen är en nyckfull vän. Lita inte på
honom. Flera av de många dalgångarna hemsöktes av
plötsliga stormbyar. Stormarnas Pass hade fått sitt
namn därav. Ett annat ökänt pass var Thremapasset,
men det var inte ökänt bara för stormarnas skull.

De hade överraskats av ett oväder innan. Det kunde ske
igen. Nu var himlen glasklar och solen het. Men på
bara några timmar kunde ett oväder blåsa upp. Först
en molnrand vid horisonten, som snabbt spred sig,
sedan kom vinden, molnen drev till och täckte skyn,
snö började falla, eller hagel -- att befinna sig på
en bergstopp under ett dylikt oväder var detsamma
som döden.

De hade haft tur den gången de kom på Baalims
stuga. Nästa gång, om det blev någon nästa gång,
skulle de kanske inte ha samma tur. Det gällde att
komma härifrån.

Carli kastade en sista blick ut över det gnistrande
panoramat, sedan gick han in och väckte Denée.

Innan de började sin färd försökte Carli uppskatta hur
lång väg de hade kvar. Bara någon dagsmarsch enligt
Kwam. Han frågade Denée ifall hon visste om Denetah
hade några spaningspatruller så här långt ute, men
det visste hon inte bestämt.

-- Jag tror det, sade hon. Men jag vet inte säkert
hur långt ut de går. Det är möjligt bevakningen
är mera skärpt nu. Min fader måste förstå att allt
inte står rätt till vid det här laget. Bara han inte
förklarar krig.

-- Gör han det inte, blir nog Kamwarlu tvunget,
sade Carli. Där är man beslutna att med alla medel
underkuva er. Det skulle inte förvåna mig om man
har patruller här i passet. Ja, troligtvis har man
koncentrerat sina spaningar till den här trakten
vid det här laget.


-- Vi får vara försiktiga.

-- Ja. Det är bäst att undvika att komma ned i själva
passet så här långt borta. Hoppas den här bergsryggen
är tillräckligt jämn för att vi skall kunna följa den.

-- Vi har en garnison förlagd strax bakom en krök av
passet. Har vi väl kommit dit kan vi få eskort resten
av vägen. Jag undrar vad som det blev av Ferd. Jag
saknar honom.

-- Det får vi nog aldrig veta, ljög Carli, som bestämt
sig att respektera Ferds hemlighet.

De kunde gå nästan en kilometer längs bergsryggen,
innan de mötte sitt första allvarligare hinder. En
djup klyfta. Men längs bergssidan löpte en smal
klipphylla och efter en nervpirrande halvtimme och
med ett starkt rep som livlina hade de tagit sig
över. Därefter kunde de åter nästan obehindrat ta
sig fram några hundra meter, innan de stötte på nästa
hinder. Det var en brant bergvägg, kanske ej mer än
tio meter hög, men helt slät och omöjlig att bestiga.

De rastade och åt litet av sin proviant.

-- Vi blir tvungna att ge oss nedför bergssidan
nu, sade Carli. Vi hinner nog inte ned idag, och
förresten är det dumdristigt att ta sig ända ned i
passet förrän vi har garnisonen inpå oss.

Denée pekade.

-- Ser du kröken därnere. Bortom den tror jag vår
garnison ligger. Men jag är inte säker, för jag har
ju aldrig sett det härifrån.

Hon tittade intensivt nedåt, funderade.

-- Jo, fortsatte hon sedan. Det måste vara där.

Med solen i nacken började de klättringen nedåt. Det
var svårare att klättra ned än det varit att ta sig
upp från andra sidan. Men nedåt kom de, i alla fall,
även om de rörde sig mera framåt än nedåt. Solen
försvann bakom bergsryggen, som redan tornade upp
sig över dem. Det blev kallt. Det blev fruktansvärt
kallt. En tunn vind silade in genom kläderna och stal
all värme. Mörkret föll.

De fortsatte i det tätnande mörkret tills de lyckats finna en 
plats, som erbjöd skydd undan vinden. Carli tömde packsäcken 
och efter några nakna sekunder i köld låg de tillsammans


igen. Snart var de varma igen, men den här gången
övermannades de av trötthet och somnade nästan med
en gång.



Det var dag när de vaknade.

-- God morgon, vackra prinsessa, mumlade Carli.

-- God morgon, ståtlige främling.

-- Jag hoppas Ers Höghet haft en rofylld natt.

Hon skrattade och bet honom i skuldran, så att han
skrek. Snabbt ur ryggsäcken, snabbt i kläderna,
som var kalla som döden. De hoppade runt och
slog åkarbrasa i tjugo minuter, innan de kände sig
någorlunda varma igen. Carli tittade ned i den smala
dalgången. Jag kan inte förstå, hur grottmännen
kunde tycka att vi bara hade någon dagsmarsch
kvar. Visserligen rör vi oss långsammare nu, tänkte
han, men inte så mycket långsammare, att det kan
förklara ... Kanske kände de till en genväg. Men
varför visade de oss inte den? Eller var de för skygga
för att ge sig in i människornas land?

Men detta är snarare köldens och vindens land.

Han spejade bortåt kröken av passet, som kommit
mycket närmre nu. Vi är där nog om två dygn, i alla
fall. Sedan --

Plötsligt slog det honom vad det innebar. Himlen
miste med ens sin färg och bergen blev ohyggligt grå.

Tyst plockade han samman packningen. De började
klättringen nedåt, det gick lättare ju längre ned de
kom, bergssidan var inte längre så klippig och brant,
utan planade ut. Tills den plötsligt började att
stupa nedåt igen. Passets väggar var lodrätt branta,
utom på ett par ställen. Borta vid kröken, tycktes
det finnas en sådan plats.

De följde branten några kilometer, då och då tvungna
att gå alldeles intill stupets rand, sedan började det
långsamt att slutta utför, och utan större möda kunde
de börja ta sig ned i det egentliga passet. Under
hela vandringen var de tysta. Carli kunde inte säga
någonting, det kändes som om han bara var ett tunt
skal, som när som helst hotade att brista, och han
knep till för att inte gå sönder.

Han kunde inte säga det till henne nu.

Han önskade att han varit litet mera av skådespelare. För

hon måste säkert märka, att något tryckte honom. Han såg 
det på henne, såg det i hennes ögon, kände det, utan tvivel.

När skymningen föll befann de sig cirka hundra meter över 
passets lägsta punkt i den här trakten och kanske en halv 
kilometer ifrån den häftiga krök, som passet gjorde.

Bortom kröken -- Denetahs garnison.

En, kanske två timmars väg dit.

-- Vi stannar här, sade han kort. Vi behöver vila, båda. I 
morgon kommer du att vara tillbaks i ditt land.

Hon såg undrande på honom, men protesterade inte.

När de krupit tillsammans igen, famnade han henne så 
våldsamt att han tog andan ur henne. Till sist somnade de 
utmattade ...

Och väcktes på morgonen av en omild spark.

</chapter>


<chapter name="Karman kunde inte på rak arm säga">

Karman kunde inte på rak arm säga hur många nätter
han stått så här i väntan på att dagpatrullerna
skulle komma in. Och alltid kom samma rapport. "Inga
spår." "Inget resultat."

Han blev, allteftersom dagarna gick alltmer missmodig,
och hans tidigare känsla av övermod och hans stolta
planer förflyktigades mer och mer i den svala
bergsluften.

Sceneriet var detsamma. En eldröd himmel, en flammande
färgklick strax ovan bergen, som brann i rött och
gult. Färgen tycktes rinna nedför deras sidor,
som lava.

Han spanade uppåt bergssidan; den var suddig
i konturerna nu, blå och grön men mest grå och
blåsvart. Färgerna flöt in i varandra och skiftade
allteftersom solen sjönk, så att det var svårt att
urskilja något.

Patrullerna kom in en efter en. Rapport avgavs. "Inget
resultat." Nya order. "Fortsätt på samma sätt i morgon."

Nattpatrullerna började ge sig iväg. De gick inte ut
särskilt långt, utan bevakade bergssidorna och passet,
så att ingen skulle kunna slinka igenom så lätt.

Karman lämnade sin utsiktspost, återvände till
sitt tält. Något måste hända snart. Garnisonen hade
meddelats att Kamwarlu-styrkorna sökte två förrymda
brottslingar -- i Denetah visste man ju inte om
Kamwarlus planer än, eller att prinsessan rymt -- men
den skulle snart börja bli misstänksam, när prinsessan
inte återvände från sin vistelse i grannriket. Kanske
skulle den få order att patrullera längre ned. Och
då var steget till öppet krig nära. Och det fick inte
ske än. Inte än.

Tyst kröp Karman in i sitt tält. Han sträckte
ut sig på sin pläd och somnade. Men sov
oroligt. Drömde. Vaknade flera gånger.

Framemot morgonen föll han i en tung dvala. Hans
underbefälhavare hade all möda att väcka honom.



-- Befälhavare, ropade han, och ruskade
honom. Befälhavare! Vi har fångat dem. Nattpatrullen
fann dem i morse. Befälhavare!

Karman tog sig genom ett tjockt moln av
grågul dimma. En röst ropade något meningslöst
till honom. Det rösten ropade blev allt mera
begripligt. Dimmorna förflyktigades. Han for upp.

-- VAD?

-- De har funnit dem. Nattpatrull 2 fann dem här uppe
på bergssidan, i en sovsäck, tillsammans ...

-- Vad säger ni karl? Har de funnit dem?

-- Ja. Förstår ni inte, Befälhavare. De låg tillsammans. 

Karman tog sig för pannan. Det hade alltså lyckats. Han
kände sig fri. Planerna kunde sättas i verket. Men -- de sista 
orden ...

-- Upprepa det där sista.

-- De låg tillsammans. Utan en tråd på kroppen. I en sovsäck.

Ett våldsamt raseri svallade upp inom honom. Han
ansträngde sig att inte låta något märkas. Jaså,
han hade varit först, den där ...

-- Vem är -- han?

-- Ingen av oss vet det, Befälhavare. Ni kanske
kan. Vi har dem här, alldeles utanför tältet.

Karman var redan ute.

De var påklädda förstås, nu. Men de stod ogenerat
tillsammans, som om de tillhörde varandra, och inte
skämdes att visa det för världen.

Karman teg först. Betraktade -- honom.

Det var en helt ung man. Men han kände igen honom. Var
hade han sett ansiktet förr? Det hade varit en stor
bal på slottet, en viss ung ädling, från -- om han
bara kunde komma ihåg.

-- Identifiera dig, sade han kort.

-- Det kan jag inte. Men mitt namn är Carli.

-- Vilken nationalitet?

-- Jag är från landet Kathir, ett litet land, som ligger långt 
utanför de trakter, som är kända i landet Kamwarlu. Vad 

menas med detta? Har en fri man inte rätt att färdas
som en fri man, med en fri kvinna?

-- Håll mun, snäste Karman. Ingen har rätt att röva
bort en prinsessa från hennes trolovade.

-- Jo, om prinsessan själv vill det.

Karman slog honom över ansiktet. En muskel ryckte
till i Carlis ansikte. Han förblev tyst.

-- Låt honom vara, sade Denée. Hennes röst var mjuk,
nästan kattlikt hotfull. Ni är inte en stor man i
ert hemland, Befälhavare. Och om jag nu tvunget skall
äkta Cabal, så kan jag nog övertala honom att ...

-- Prinsessa. Det är alls inte säkert att ni skall
äkta Cabal. Det finns fler som har aspirationer på
den äran.

I det tonfall han sade det, fanns det ingen tvekan
om vem han menade. Denée vitnade.

-- Ditt avskum, sade Carli. Ditt liderliga gamla
svin. Ni planerar förstås en kupp. Kunde just tro
det. Och det här är din chans att vinna lagrar och
ära. Det du inte kunde vinna genom skicklighet,
det tänker du vinna på andras bekostnad.

Karman betraktade honom överlägset. -- Du roar
mig, unge man. Jag har råd att låta dig förolämpa
mig. Fortsätt bara. Först hade vi tänkt avrätta dig
på fläcken, men när jag nu hör dina vackra ord, så
tror jag vi väntar med den detaljen tills vi kommer
hem till Kamwarlu. Där har vi större möjligheter
att förgylla din sista timme. Du är ung och verkar
stark. Du kommer nog att härda ut länge. Kanske kan
vi till och med övertala vår prinsessa att bevittna
ceremonin ...

Sedan ändrade han helt tonfall.

-- Skilj dem åt! Slå honom i bojor, och sätt två man
som ständig bevakning av prinsessan. Vi bryter upp
om en halv timme.

*

Han satt på en sten i den kalla morgonen. Hans händer
var bundna bakom hans rygg. Han kunde inte röra dem
en millimeter.

Var detta slutet?

Det hade han frågat sig förr, i grottan, där han gått vilse,

hos bergsfolket. Men aldrig tidigare hade väl slutet
tyckts så nära, nära och oundvikligt. Deras enda
chans var att Denetah skulle ha en spaningspatrull
ute här. Men hur stor var den?

Han såg den sista nattpatrullen komma in. Männen var
trötta, men sken upp, när de fick veta att man bröt
för hemfärd.

Berodde balansen på så små händelser som den här,
kunde det innebära slutet för den värld han kände. En
liten rispa i väven. En skyttel som inte nådde sitt
mål. Resultatet: kaos.

Kaos eller något än värre.

Men ändå -- på något vis hade han svårt för att se den
här händelsen i sitt rätta sammanhang. Det här var
inte bara något fruktansvärt sett i relation till en
större helhet. Det var katastrof i sig.

Denée hjälplös i armarna på den här befälhavaren,
ifall nu upprorsplanen lyckades. Annars i händerna på
Cabal. Och han själv -- några timmars tortyr, tills
han slutade andas. Kanske flera dygn av utdragna
plågor. Men värst av allt -- Denée. Om han kunde hjälpa
henne att undkomma, i alla fall.

Men hur?

Han grubblade frenetiskt, men han fann ingen
lösning. Ty det fanns ingen.

Han var låst.

Tälten rullades ihop, männen gjorde i ordning sina
packningar, små chott-djur lastades tills de såg ut
som myror under jättelass. Solen steg och det började
bli varmare. Två män hade avdelats att vakta Carli,
liksom Denée, vilken dock inte bundits på något sätt
-- hon var ju prinsessa, han bara en anonym ädling i
en värld som till en tredjedel bestod av ädlingar -- på 
givet tecken släpade de honom bort och lyfte upp
honom på en ferd. De band omsorgsfullt hans fötter
om djurets mage och -- 

EN FERD!

Något exploderade inom Carli. Han betraktade djuret
under sig med en sugande glädje och ömhet.

De betslade djuret. Han skulle inte få tygla det
själv.

Karavanen samlades. Längst fram red några beväpnade spejare, 
sedan följde Karman, därefter Denée, obunden, men omgiven 
av ryttare på alla sidor, och därefter Carli, bunden och

likaledes för säkerhets skull omringad. Efter dem
följde resten av troppen, sist packdjuren, följda av
sin skötare.

Och med solen i ryggen lämnade den långa karavanen
sin vistelseort med förrättat värv. Karman hade aldrig
förr upplevt en liknande känsla av triumf. Denée
hade aldrig upplevt en liknande förödmjukelse, att
behandlas som ett stycke ömtåligt kött, som saknade
egen vilja, eller vars vilja, om den nu fanns, inte
betydde någonting.

Carli väntade.

Det var en kontrasternas morgon. Seger och nederlag,
bländande himmel och gråa berg, förtvivlan och
förväntan.

Ferdens mjuka rörelser under honom. Värmen i
ryggen. Den klara luften. Han kände sig med ens
rentvättad och ny.

Vågskålen hade tippat över en aning nu. Han log åt en
paradox. Det var obalansen som skulle rädda balansen.

Ovanifrån sett var karavanen ett fint band längst
nere i avgrunden. Det rörde sig oändligt långsamt. I
själva verket red man snabbt, för att komma ut ur
Denetahs domäner. Passet var lugnt idag. Det hade
varit lugnt länge. Inga plötsliga stormbyar. Men det
var en olustig trakt, och hemma väntade triumfen.

Snabb ritt blir snart monoton, särskilt om den rör
sig genom ett monotont landskap.

Uppmärksamheten trubbas av.

Detta skedde även med Carli, trots hans väntan. Så
när det till sist skedde, blev han lika överraskad
som männen från Kamwarlu.

Plötsligt sackade ferden på Carlis vänstra sida. Hans
eget djur gjorde ett våldsamt kast med huvudet och
ryckte sig loss från den ryttare, som höll i dess
tyglar. Sedan dök det med ett väldigt språng ut genom
den öppning som bildats till vänster, innan ryttaren
där -- eller någon -- hann reagera, och några sekunder
senare pilade djuret med Carli på ryggen vindsnabbt
uppåt passet igen. Han klamrade sig fast i dess man,
och viskade tyst, -- Tack Ferd ...

Men hans viskning dränktes av den tjutande vinden. Ferden 
var ett våldsamt snabbt djur och det löpte med högsta fart nu.

Carli kastade en blick bakåt, och såg att Denée också kom


ridande på sin ferd, något tiotal meter efter honom.

De nådde en sluttning, och där stannade djuren och
snurrade runt, precis som om de ville säga, -- Se där ...

Carli och Denée såg, hur alla de andra ferdarna
därnere med snabba kast befriade sig från sina
ryttare och skingrades. En del kom upp emot
flyktingarna, en del rusade nedåt passet och var
snabbt försvunna. Carli log, han önskade att han
kunnat få se Karmans min, när hela tillvaron vände
sig emot honom. För männen från Kamwarlu återstod en
mödosam, lång vandring. Alla skulle nog inte nå hem.

Och för Carli och Denée återstod endast att bege
sig den återstående sträckan till Denetahs garnison,
där de skulle få eskort resten av vägen in i landet.

Denée hoppade av sitt djur och löste upp banden om
Carlis ben. Sen började de långsamt ritten, följda
av några av de andra ferdarna, som av en outgrundlig
anledning slutit sig till dem.

(Jag är mån om mina värddjur, Carli. Jag vet de kommer
att trivas i Denetah ...)

Du har hjälpt oss mer än en gång. Vi hade aldrig
klarat oss, om det inte varit för dig, tänkte
Carli. Är det av vänskap, eller för att upprätthålla
balansen -- eller bara för att det roat dig ...

(Det har nog varit litet av varje. Du
är intressant. Jag har studerat dig. I själva
verket vet jag nog mer om dig, än du själv vet,
just nu. Men knappast för att upprätthålla någon
balans. I så fall endast lokalt. Jag vill inte att
mina värddjur skall användas i strid. Jag vill inte se
maktgirighet och ondska triumfera. Naturligtvis. Men
mest av allt har det förstås varit för att det roat
mig. Monstret i grottan var en anakronism. Dess
existens var lidande. De Högste svältfödde det,
för att hålla det vaket ur den letargi, som annars
skulle präglat en så primitiv varelse. Cabals psyke
har jag studerat en gång, och jämfört med honom
var monstret sympatiskt. Det finns inte så många
alltigenom osympatiska människor, men Cabal är en av
dem. Det var helt enkelt oundvikligt att jag skulle
hjälpa dig. Och det har varit ganska intressant,
på sätt och vis.)

Jag -- 



(Du behöver inte känna någon tacksamhet. Jag har
hjälpt dig för att det roat mig. Alltså står jag
i lika stor tacksamhetsskuld till dig som du till
mig. Det räcker att du betraktar mig som en vän,
och mera vill jag inte.)

Och så var han plötsligt borta igen.

De red uppåt passet.

Åter föll det grå i hans belägenhet över Carli. Skulle
han säga det till henne? Nej, inte än. Inte än.

De red tysta länge; sedan sade hon, som om hon anat hans tankar:

-- Vad kommer att hända oss, nu?

Varför skulle hon fråga?

-- Jag vet inte, mumlade han bittert, för att vinna tid.

-- Jag vet inte vad du vill, Carli. Men jag vill ha
dig. Även om det innebär att jag måste lämna Denetah
och komma till Kathir ...

-- Det kan du inte. Du ärver ju tronen i Denetah.

-- Åh ... men då ...

Det var lika bra han sade det.

-- Jag måste återvända, sade han.

-- Vill du inte ha mig?

-- Jo! utbrast han. Men jag måste ändå återvända. Det
är inte mig det beror på, utan något annat, som inte
har med oss att göra.

-- Kommer du tillbaka, någon gång? 

Han ljög. Han sade, -- jag skall försöka.

Det lät falskt, ihåligt, tunt. Och det var som om hon
märkte att det inte var sant. Att han aldrig kunde
komma tillbaka. 

De var tysta resten av färden.

</chapter>
<chapter name="Borgen i Denetah låg i dalens mitt">

Borgen i Denetah låg i dalens mitt som centrumberget
i en jättelik månkrater. Men det var en krater med
leende ängder, vidsträckta betesmarker och bördiga
åkrar. Sluttningarna långt borta var grågröna och
tonade långsamt av i grått för att slutligen vitna
vid topparna. Bergen, som omgav Denetah var några
av de högsta i hela bergskedjan och att ta sig in i
dalen annat än genom Stormarnas Pass var omöjligt
och detta pass förband Denetah med en smärre dal,
som var obebodd, och som endast kunde nås via
Threma-passet. Bergstopparna var så avlägsna att de
endast var skönjbara som dimgestalter. Kanske var
dalen verkligen en gigantisk krater, som bildats när
bergen föddes.

Men det var länge sedan. Någon vulkanisk aktivitet
förekom inte i de här trakterna.

På avstånd såg borgen ut som en illustration ur
en sagobok, dess tinnar glödde svagt i det döende
solljuset, medan själva borgen var massivt svart
under dem.

När de kom närmre såg Carli, att den omgavs av en bred
vallgrav. Vindbryggan var uppfälld. Om dalen blev
invaderad, kunde säkert hela Denetahs befolkning ta
skydd därinne.

--  Och detta blir ditt, alltsammans, sade han till
Denée, som red vid hans sida.

Hon nickade.

--  Men du har väl sett borgar förr, sade hon, litet
spefullt. Finns det inga borgar i Kathir?

Han kunde ju inte säga henne, att han inte var
från Kathir, att det var en lögn, att Kathir inte
existerade. En gång, när hon frågat honom varifrån
han kom, hade han inte kunnat ljuga för henne.

Då hade han tigit. Nu hade han redan ljugit för
henne en gång. och för varje gång han gjorde det,
var det med allt större lätthet, och allt större
självförebråelse.


- Jo, sade han, men inga som den här.

Hon skrattade förtjust. Hon hade plötsligt
förvandlats. Sedan de kommit in i dalen, var det
som om de gångna veckornas spänning och fasor hade
försvunnit ur hennes medvetande.

Hon hade bara varit ute på en ridtur, några
dagar. Kamwarlu var långt borta. Dygnen i grottorna
var en avlägsen mardröm. Han tänkte:

-- Har jag rätt? Känner hon det så? Eller är det bara
mina egna känslor som förleder mig att tro så?

Och sedan, -- Hur ska jag kunna leva vidare utan henne?

Han plånade ut de smärtsamma tankarna och betraktade
borgen, som kom allt närmre, växte fram likt en dröm
ur den tätnande skymningen som en del av mörkret. De
var nu så nära att han kunde urskilja små lysande
gluggar i tinnarna, och i själva slottsbyggnaden,
innanför alla murar, var fönstren upplysta. Carli
kom att tänka på slottet i Kamwarlu. Underligt att
det obefästa slottet i Kamwarlu för honom kommit
att symbolisera krig och ondska, medan det till
utseendet krigiska slottet i Denetah kommit att bli
en fridssymbol.

Tingen betyder ingenting i sig. Det är våra
associationer som ger dem liv. Bergen är endast död
malm, men i mitt inre blir de en slumrande jätte. Tänk
så död tillvaron skulle vara, om vi inte ägde denna
förmåga.

Det finns ju människor som saknar den.

Till sist nådde de vallgraven. Den var mycket bred, en
flod av stillastående, mörkt vatten, som återkastade
glittrande reflexer av ljuset från borgen och de
sista solstrålarna.

En ur deras eskort tog fram en liten trumpet och
dess signal genljöd i natten, försvann ut över
dalen. Kanske skulle dess ohörbara eko en stund senare
slungas tillbaka från bergsväggarna.

En svarssignal ljöd från borgen.

En stunds väntan.

Sedan började vindbryggan, stor och tung och svart,
att sänka sig, mycket långsamt.

Carli försökte beräkna dess längd och vikt. Det var
omöjligt. Det skulle behövas hundra man till att hala
en så stor vindbrygga.


Hur bar de sig åt?

När de ridit över och kom in genom den stora
porten, fick han i natten en skymt av en jättelik
motvikt och ett invecklat system av kugghjul. Det
var intressant. Något liknande hade han inte sett
i Kamwarlu.

De red genom ytterligare en port.

Sedan kom de ut på en förgård till den stora
borggården. Där satt de av. Eskorten tog hand om
djuren. Denée fattade Carlis hand.

-- Kom här.

Deras ankomst var inte oväntad. Ett bud hade sänts
till konungen från garnisonen nästan omedelbart efter
deras ankomst dit, med ett brev från Denée.

De gick över förgården, genom ett litet valv. Halvvägs
igenom det stötte de på en mörk skepnad, en kortväxt
man, som kom skyndande i motsatt riktning. Han höll
på att springa på Carli.

-- Jag hörde trumpeten, sade han andfått. Är det de som kommit?

-- Ja, pappa, svarade Denée. Det är vi.

</chapter>
<chapter name="Carli hade ägnat kvällen åt att berätta">

Carli hade ägnat kvällen åt att berätta en censurerad
version av deras upplevelser för konung Tabkahr. Nu
stod han och Denée ute på slottsterrassen. Det
var skymning. Dofterna ifrån Kamfi-träden gjorde
tungan hal. Det var lätt att säga för mycket. Doften
berusade.

-- Hur är det i ditt land? frågade hon.

Hon bara frågade om hans land. Och han kunde ju inte
säga henne att han inte ägde något land, att hans
land låg bortom tid och rum i en annan dimension.

-- Åh, svarade han, försökte låta likgiltig. Jag
är där inte så ofta. Där är som länder är mest. Det
finns vackra trakter och mindre vackra trakter där,
som överallt ...

Hon var inte nöjd med hans svar. 

-- Finns det mycket berg, eller skog?

-- Litet berg och mycket skog, svarade han.
Han sträckte ut en hand och snodde en hårslinga
om den, drog litet. Hon gjorde en grimas, som av
våldsam smärta.

-- Din otäcking.

Det var hennes speciella, gäckfulla smekord. 

Han drog henne till sig.

-- Denée, viskade han. Denée ...

Hon gjorde sig lös. -- Varför vill du inte tala om ditt land? 

Något brast inom honom. Det var hans desperation, det var 
dofterna, det var vetskapen att de snart måste skiljas. 

Han kunde inte ljuga mer för henne.

-- För att jag inte har något land, svarade han. Kathir är 
en dröm, något jag hittat på, bara för att ha något att svara.

Hon såg djupt in i honom.

-- Du har väl ett land, sade hon. Någonstans där du föddes. 

Han suckade.

-- Jo, men det landet ligger så långt borta att jag har svårt

att tro att det finns.

Han gjorde en gest uppåt. -- Ser du stjärnorna. Mitt land ligger 
ännu längre bort än stjärnorna ... ännu ... längre ...

Plötsligt och oväntat log hon. -- Jag förstår. Jag
skall inte fråga mer. Det är sent.

Han fattade hennes hand.

-- Ja, svarade han. Det är sent.

De skildes. Hon gick till sina rum och han till
sina. Hon hade sina rum i en slottsflygel.

Ljusen i slottet släcktes. Endast i tornen runtomkring
lyste det. Han satt vid fönstret och väntade. Till
slut slocknade det även hos henne.

Han gled ur de dyrbara kläder som konungen
förärat honom, klädde sig lika lätt som den första
natt han kommit till henne. Öppnade försiktigt
fönstret. Lyssnade.

Det var tyst. Vinden hade gått till vila.

Han gled ut.

Nattluften var kylig, ännu kyligare här än i
Kamwarlu, men även här var dofterna berusande och
värmande, koncentrerade i den stillastående luften
i slottsparken.

Strax under fönstret löpte en smal gesims. Men väggen
var beväxt med en kraftig klängväxt, som påminde
om murgröna. Han höll sig fast i dess slingrande
grenar och gick långsamt, steg för steg bortåt längs
gesimsen. När han såg ned kände han en lätt yrsel,
men han såg inte ned mer än en gång. En kvart senare
stod han utanför hennes fönster.

Det var öppet.

Han tittade in men såg endast mörker. Försiktigt
klev han in. Precis när han satt ned båda fötterna,
fattade en hand om hans ansikte, så att han tappade
andan, och pressade sig mot hans näsa. Han kände en
stark doft. Det var ett krossat Kamfi-blad.

Han famnade omkring sig med händerna, fann något mjukt
och silkeslent och drog det intill sig. Det var hon.

Hennes hand försvann. Han kände den om ryggen. De
kysstes. Hennes bröst spände mot hans.

Han föll på knä och hans händer gled upp under hennes
nattdräkt och hans läppar följde efter. Hon kved stilla. Han

kysste hennes mage och hennes sköte. Hans tunga
spelade över det lena fjunet. Hennes händer fattade
om hans nacke och tryckte hans huvud intill hennes
kropp.

Hon föll på knä, sedan. Han drog av henne den tunna
dräkten och kom till henne, stående på knä. Hon
öppnade sig för honom och var redo och de älskade
varandra sanslöst.

Efteråt låg de stilla. Carli med ansiktet begravt i
hennes hår. -- Du kommer aldrig tillbaka, viskade hon.

Det var ingen fråga. Det var ett konstaterande.

När gryningen kom slumrade hon in. Ljus föll in
genom fönstret och spelade över hennes kropp. Han
stod orörlig och betraktade henne.

Det var som om hon redan var många mil borta från
honom. Han sträckte ut en hand och rörde vid henne,
men förnimmelsen var så avlägsen.

Han var inte här längre.

Stunden var kommen.

-- Farväl, viskade han. Farväl.

Hon rörde sig i sömnen och mumlade något.

Bergen började rodna.

Han kände, som någonting utanför hans vilja,
förändringen komma. Allt blev genomskinligt, som om
det blev mindre och mindre verkligt.

Ett ögonblick svävade han på gränsen till det
omöjliga, sedan brast allt och blev svart. Efter
det svarta kom en sötaktig doft och ett annat mörker.

När Denée vaknade några minuter senare, var hon ensam.

Han var borta.

</chapter>

<chapter name="II">
II
</chapter>

<chapter name="Mörkret var inte fullständigt">

Mörkret var inte fullständigt. Det upplystes då
och då av glimtar av ljus, som åter tonade bort
och försvann. Vaga förnimmelser av att ligga
någonstans. Ljud som trängde igenom en barriär,
vilken filtrerade bort deras mening. Efter mörkret
kom ingenting. Sedan låg han någonstans med slutna
ögon i halvdvala. Hans tankar var osammanhängande
och dåsiga. Förnimmelser och minnen av förnimmelser
blandades till ett töcknigt kaos. Han kämpade för
att orientera sig. Vad var detta? Han hade varit
någonstans, men nu hade han kommit tillbaka och
låg här och väntade. På vad? Och var hade han
varit? Tanketråden gick sönder. Han kände ett
stick. I armen?

Plötsligt öppnades en källåder inom honom. Han fick
ett synintryck av ett rum och en flicka som låg och
sov. Vem var hon?

De hade älskat. Det kände han.

Sedan hade han återvänt.

Men varför?

Han grep krampaktigt efter något fast att hänga upp sina 
tankar på. En tankegren. En tankeplatta att stå på.

Plötsligt visste han vem hon var.

Och han visste varför han var här, varför han lämnat
henne och återvänt.

Han hade fullbordat sitt uppdrag. Och naturligtvis
måste man återvända efter fullbordat uppdrag.

Naturligtvis.

Nu visste han vad han väntade på. Någon skulle
ge honom en injektion så att han vaknade till liv
riktigt. Sedan skulle han avlägga rapport hos Chefen.

Chefen.

Han måste genast avlägga rapport.

Han spände alla muskler, men de var fullkomligt döda, som

om de hade glömt bort sin egen existens.

Ansträngningen tvingade fram en ny period av mörker.

Sedan flätades tankarna åter samman.

Bilden av den slumrande flickan kom åter fram. Den
blev levande och intensiv. Han låg och betraktade
den som något utanför honom själv. Nu rörde hon
på sig. Solen föll in över henne och det ryckte
i hennes ögonlock. Han betraktade hennes oändligt
välbekanta ansikte och en underlig känsla av sorg
famnade honom. Hon gäspade och slog upp ögonen och
låg en stund och tittade rakt upp. Sedan sade hon
något. Men hon fick inget svar. Det fanns ingen som
kunde svara. För han var ju inte där längre. Han hade
lämnat henne. Han hade övergett henne. Han hatade
plötsligt sig själv.

Hon reste sig upp och såg sig omkring.

Men rummet var tomt.

Han ville ropa till henne "jag är här! jag är här!" 
men tanken kunde inte nå fram till henne. Han
var ju så oändligt långt borta. Han hade ju återvänt
efter fullbordat uppdrag.

Men när han såg smärtan i hennes ögon, blev uppdraget
plötsligt meningslöst för honom. Han hatade sig själv
och vad han var.

Tidscentralen kunde dra åt helvete ...

Tidscentralen?

En ny glimt av ljus: det var där han befann sig. Han
hade återvänt till Tidscentralen efter fullbordat
uppdrag. Sedan hade han genomgått den rutinmässiga
undersökningen och nu väntade han.

Han såg tårar i hennes ansikte. Hon förstod nu att
han var borta för evigt och att han aldrig skulle
komma tillbaks.

Han flöt i ett hav av avsky.

Det var alltid likadant.

Det var alltid detsamma när man kom tillbaks. Man
ville aldrig lämna en värld, som man arbetat i en
gång. Inte förrän man fick ett nytt uppdrag och kom
ut igen, läktes såren.

Jag måste rapportera till Chefen genast, så jag kan
få ett nytt uppdrag med detsamma, så jag slipper se
hennes tårar därinne ...

Hans tankar var ganska klara nu.



Avskyn och hatet hade renat honom från dimmorna.

Han var tidsagent och han visste om det. Hans uppdrag
var att se till att en viss händelsekedja fullbordades
i en viss värld, för att den kosmiska balansen skulle
upprätthållas. Han färdades i tiden med viljans
makt. Det var hans arbete och han hatade det.

Men hans uppdrag var slutfört i den värld han lämnat
och han skulle aldrig få se den mer.

Hade han kunnat spotta på sig själv hade han gjort det.

Han mindes allt nu.

Hur han fört bort henne från det där slottet. Hur de
färdats genom bergen. Han mindes den gamle ensamme
mannen -- Baalim? -- och han mindes vad som hänt i en
grotta långt nere i marken. Han mindes Ferd och han
mindes borgen i Denetah som en siluett mot en solröd
bakgrund.

Men nu var allt borta.

Det var förbi.

Minnena skulle blekna bort, liksom de alltid bleknade
bort. Han skulle glömma henne, och han skulle hata
sig själv hela tiden han gjorde det, tills han inte
längre visste varför han hatade sig själv.

Så var det alltid.

Så skulle det alltid vara.

Det var hans liv.

Han visste att han kunde öppna ögonen nu, när helst han 
ville. Han visste att han låg på en bädd eller en bår.

Men han ville inte.

Han ville dröja kvar i dimvärlden litet till.

Men till sist måste han.

Han öppnade dem.

Taket ovan var pastellfärgat. Han märkte att hans
tanke fortfarande var omtöcknad, för han kunde först
inte avgöra vilken färg det var -- sedan såg han att
det var grönt. Pastellgrönt.

Han hörde steg. En röst sa: -- 341--109 tycks ha vaknat,
doktorn. En mansröst svarade. Han hörde inte vad
den sade.

Stegen kom närmre. Manssteg. Tunga.

Någon böjde sig över honom och han ansträngde sig 

förtvivlat att fokusera bilden.

-- En spruta Psykovitin, syster. 

Nya steg.

Någon fattade hans arm och åter kände han ett
stick. Något varmt? kallt? sött? spred sig genom hans
kropp. När det nådde halspulsådern var det som en
stor värme. Sedan var det som om någon bytte ut hans
ögon mot nya. Han kunde med ens se tydligt och klart.

Han vred på huvudet.

-- Nå, vad gillade du din första dröm? 

Vad var detta?

-- Dröm? sade han hest. Vilken dröm?

Den vitklädde betraktade honom. -- Jag får hans
kort! Jaså! Är han en av dem. Då tar det litet tid,
innan han kan reorientera sig. Vi låter honom ligga
en stund till.

Stegen försvann.

Det blev tyst.

En doft av sjukhus trängde fram till hans
medvetande. Var han sjuk? Hade han varit sjuk? Hade
alltsammans bara varit feberfantasier? Nej, sjukdomar
var något som bara fanns i gamla böcker. Ingen blev
sjuk i feber nuförtiden. Varför hade han så svårt
att se allt i sitt rätta ljus? Varifrån kom alla
irrationella tankar?

DRÖM!

Vad menades med det ordet? Vad hade läkaren
menat? Läkaren, som inte kunde vara en vanlig läkare,
utan -- något annat ...

Långt nere inom honom rörde sig något böljande. Det
var som en svart hinna, som böljade mjukt och buktade
sig under trycket av vad som fanns inunder. Hans
medvetande om omvärlden försvann igen. Åter svävade
han bland dimmor, och hinnan spändes under trycket
och det gjorde ont i djupet av hans själ. Den spändes,
den tänjdes ut, den skulle snart inte kunna stå emot
längre utan brista och han skulle drunkna i allt det
som skulle sköljas upp ur djupen. Han jämrade sig och
vred sig och kämpade emot. Det gjorde plötsligt inte ont 
längre. Men han var rädd. Rädd! Vilt, hysteriskt rädd. Han 
spände sig och kämpade emot. Han stred för sina minnen och

sin identitet, men visste redan att kampen skulle
bli fruktlös. Hinnan brast. Först blev det alldeles
mörkt, sedan flöt spillrorna av hans jag samman som
vrakspillror på ett öde hav. Och i ett ögonblick av
förtärande ljus -- visste han.

</chapter>

<chapter name="Det var tradition">

Det var tradition. Efter avslutningen skulle man tåga
i procession till Kliniken. Så hade ens föräldrar
(han brukade ibland tänka på sina spermagivare på
det där gamla, affekterade sättet) gjort en gång
och så skulle man själv göra och ens -- barn. Men
inom sig kände han ett motstånd. Han ville inte tåga
dit i procession. Han ville gå själv, när han själv
ville, när han kände sig manad, i stället för att
komma som ett neutrum i en boskapshjord. Det var
bara barnsligt trots, och han försökte förakta sig
själv för det. Men det gick inte. Han hade fått sitt
kort. Han var myndig. Han fick göra som han ville,
men konventionens tryck var hårt. Han måste på något
vis rationalisera fram en förklaring. Han stod inne på
toaletten för sista gången, kände sig våt och fuktig
över hela kroppen. Hade till och med litet huvudvärk.

Där hade han det.

Han hade ont i huvudet, så han skulle vänta ett par
dar. Det var en dålig och orimlig ursäkt för huvudvärk
kunde botas på några sekunder med ett piller. Men det
fick duga. Det var ju bara för honom som ursäkten var
avsedd. Han tänkte inte gå ned till de andra. Han
tänkte vänta här, tills han var säker på att de
gått. De skulle inte märka hans frånvaro. Hans vänner
skulle ha gjort det, men de tillhörde inte hans grupp.

Han betraktade sig själv i spegeln.

Varför är du så förbannat dum, mumlade han.

Varför skall du alltid vara annorlunda?

Varelsen på andra sidan spegelglaset betraktade honom
hånfullt tillbaka och svarade förstås inte.

Han väntade.

Och väntade.

Till sist smög han sig försiktigt ut, följde trappan nedåt som 
ledde till aulan, beredd att ta till flykten ifall han skulle höra


några röster. Men korridorerna låg tomma idag. Det
hade varit avslutning och skolan väntade på sin nya
kull. Hade de andra gett sig iväg nu, utan att märka
hans bortavaro? Det hördes ingenting. Försiktigt
tassade han in i den jättelika aulan, som var som
en bild av en romersk arena men alldeles tom nu,
överväldigande tyst. Hans steg kom tillbaks till
honom från de avlägsna väggarna som i kupol böjde
sig uppåt. Aldrig förr hade han sett aulan alldeles
tom. Han tassade nedför en av gångarna och kände
trycket av tomheten över sina skuldror. En gång
hade han sett en rekonstruktion i en bokfilm av en
forntida romersk arena, med skränande människor och
längst nere, offret. I bokfilmen hade det varit en ung
kristen kvinna. Ett galler hade fällts upp. Lejonen
hade kommit fram.

Han rös. Vilken oförtjänt tur att ha blivit född i en tid då 
sådant blott är historia och rekonstruerad film.

Nu stod han där nere på det runda golvet i centrum.

Han såg sig omkring. Runt honom fanns endast
tomma bänkrader och tomma bänkrader i en sluttande
oändlighet uppåt. Hur många tusen människor rymde
aulan egentligen?

Plötsligt kom han att tänka på hur utsatt han var
här. Någon kunde ju komma in och här stod han nere
mitt på golvet som i en måltavlas mitt.

Snabbt smög han sig tillbaks uppåt förbi
bänkraderna. Vad skulle han här nere att göra?

När han kommit upp, kastade han en blick tillbaka,
som ett förstrött farväl. Hans mottaglighet för det
jättelika rummet hade försvunnit.

Korridorerna låg fortfarande tomma.

Han tassade nedför en av dem. En hiss hade blivit
övergiven och väntade på honom. Dörren öppnades
inbjudande när han kom fram emot den och han steg in
och sade, som till en slav:

-- Skolans bottenplan.

Den hisnande känslan i maggropen då golvet plötsligt
föll. Därefter den mjuka inbromsningen. Han var nere.

Dörren öppnades.

*

Han tog en kapsel till den våning han fått sig tilldelad. Den 
var hans under den närmsta veckan. Under vilken han -- helst


omedelbart -- skulle inställa sig på Kliniken -- efter
en vecka skulle någon annan, en som nyss lämnat
Kliniken kanske, ta den i besittning. En vecka hade
han på sig. En vecka var hans.

Våningen var belägen på ett av de högre stadsplanen,
så fort han hade tryckt in kombinationen på
sifferbordet framför sig gled kapseln mjukt iväg. Han
lutade sig tillbaka och slappnade av. Nyss hade han
känt sig pressad, nästan förföljd, men nu var han
med ens fri. Han betraktade den blinkande panelen
framför sig och kände sig fullkomligt avslappnad. Han
var fri. Han var på väg till sin egen våning. Att
den bara var hans för en vecka, att han inte var fri
utan inordnad i ett gigantiskt system -- det visste han
visserligen. Men det betydde ingenting för honom. Det
var inte verklighet just nu för honom. Det var i en
annan värld.

Sådana tvära lynnesskiftningar var typiska för
honom. De bidrog till den främlingskänsla han ständigt
bar med sig. Oftast kände han sig plötsligt olycklig,
när han inte hade någon som helst anledning att vara
annat än lycklig. Nej, inte olycklig -- men utanför.

Men inte nu. Han befann sig i en liten bubbla av
frihet, isolerad från resten av världen.

Och han befann i en liten glasfiberbubbla som snabbt
och tveklöst pilade genom stadens artärer, uppåt
genom stadsplanen.

Till sist stannade den, stannade och sprack som
ett ägg. Han steg ur och såg sig omkring. Framför
honom utbredde sig breda korridorer, "gator" i alla
riktningar. Han kastade en blick på sitt kort och
identifierade den väg han skulle följa. Sen hoppade
han upp på ett trottoarband och drev långsamt nedför
de släta väggarna, som här och var illuminerades
av ljusmönster i färger som kolliderade och
smälte samman. Under tiden höll han utkik på
sektionsmarkeringarna.

NU.

Han hoppade av.

Sektion QSL-2. Korridorer ledde här och var inåt. Hans
rum, eller lilla våning skulle ligga i en av dem. Åter
tittade han på kortet, hittade rätt korridor,
följde den.

Han var vuxen.

Han var på väg till sitt eget rum. 

Dörren öppnades, när han visade sitt kort i den lilla
genomskinliga rutan i väggen bredvid våningsnumret.

Våningsnumret.

Tänk inte mera "rum", sade han till sig själv. Du är
inte i skolan nu längre. I skolan hade du bara ett
rum. Här har du en våning. Du är ju vuxen nu.

Dörren öppnades, han gick in. Våningen låg i
halvdunkel. Det var redan kväll. Han gick bort
till fönstret och såg ut. Utsikten var magnifik,
ängar, skogar och långt borta vid horisonten berg,
ovan vilka en eldröd strimma avslöjade att solen
just gått ned. Det hela var naturligtvis bara en
illuminerad 3D-bild, som var infattad i en tunn
plastvägg, på vars andra sida fanns en annan våning,
eller en korridor, eller vad som helst, utom orörd
natur. Men inget mänskligt öga hade kunnat skilja
bilden ifrån verklighet, och dessutom hade hans
ögon aldrig i verkligheten skådat ett landskap
likt det här. Han hade varit i Zoo, några gånger,
den gigantiska anläggning, i vilken reproducerats -- i 
olika sektorer -- de olika naturmiljöer, som en gång
funnits på jorden, och där de sista resterna av dess
ursprungliga djurfauna levde kvar. Men även i Zoo
var mycket illusionism. Det enda som var verkligt
var vegetationen och djuren. I en del fall hade
han ifrågasatt om inte även de bara var mekaniska
underverk, så sällsamma hade de tyckts honom.

Han såg sig omkring i sin våning. Så stor den var. Två
hela rum.

*

Vad var det för mening med alltsammans?

Varför måste han gå till Kliniken?

Varför?

Den fråga han alltid ställt sig själv, men aldrig
vågat ställa till någon annan. De skulle trott han
blivit galen.

Naturligtvis skulle man gå till Kliniken när man
slutat skolan.

Det gjorde ju alla.


Det var ju så samhället var uppbyggt.

Samhällsmaskineriet behövde inte människorna
längre. Allt var automatiskt. Den komplicerade
feedback-mekanism som den mänskliga civilisationen
utgjorde använde sig inte längre av så opålitliga
servomekanismer som människor. Allt låg i maskinernas
trygga hand, produktion och produktionskontroll. Det
var endast en bråkdel av mänskligheten som behövdes
i maskineriet. Resten tillbringade större delen av
sina liv i en Klinik. Resten tillbringade sina liv
i drömmens värld.

Om han bara kunde komma underfund med varför han
kände det här motståndet. Han hade inte blivit
specialuttagen. Alltså saknade han de specialanlag,
som det fortfarande fanns bruk för.

Alltså måste han gå till Kliniken, sedan han blivit vuxen. 

Det var alltsammans mycket logiskt och mycket rationellt, 
men på något dunkelt vis besvarade det inte hans fråga. 

Varför, mumlade han.

Plötsligt hade han svaret. Eller en del av svaret. 

Han ville leva, inte drömma.

Han ville leva ett riktigt liv, inte ett drömliv. Han
hade aldrig blivit övertygad om att Drömmen inte
kunde skiljas från ett verkligt liv, och att Drömmen,
eftersom den var måttbeställd efter vars och ens
psyke, i själva verket måste vara att föredra framför
ett verkligt liv, vilkets förutsättningar och villkor
man inte själv rådde över.

Tanken att tillbringa sitt liv i en overklig drömvärld
var honom på något vis så motbjudande, att det
hindrade honom att rationellt överväga fakta i målet,
vilka alla pekade i samma riktning. 

Fel riktning. 

I riktning mot Kliniken.

För vilket liv kunde denna värld erbjuda honom? Om han
saknade specialanlag, var han ju endast en parasit. Det
fanns ingen sysselsättning för honom. Och han kunde
inte leva ett liv sysslolös.

Han satt i en mjuk stol, som behagfullt format sig
runt honom. Satt och försökte tänka. 

Men tankarna, de riktiga, väsentliga tankarna, som skulle

reda ut hans problem var dolda bortom en grå, hård plasthinna.

*

Nästa dag tog han en kapsel och tryckte in
en kombination på måfå. Den förde honom med
sig in i stadens blodomlopp, det komplicerade
nät som genomvävde hela jordens civiliserade
ytskikt. Målmedveten, omedveten om att dess mål var
meningslöst och okänt, gled den lilla farkosten fram
genom plasttunnlarna, utan att någonsin sakta in eller
stanna. All trafik centraldirigerades av ett komplex
datamaskiner och kollisioner var omöjliga. Han drev
genom stadens kapillärer i sin lilla blodkropp och
försökte glömma. Men ju mera han ansträngde sig att
glömma, att sudda ut, desto klarare och skarpare i
konturerna blev hans problem.

Han hade ett problem, som enligt alla logiska sätt
att se på det, inte var något problem.

Och det var liksom detta som var kärnan i hans problem.

Eftersom problemet inte existerade, fanns det heller
ingen lösning. Men han kunde inte vara rationell. Att
vara logisk var i det här fallet att acceptera
andras logik.

Han hade ingen egen som alternativ, men innebar det
att det inte fanns något annat alternativ?

Ett svagt surrande ljud i kapseln blev som en del
av hans tankar, och när kapseln plötsligt stannade,
var det som om all hans tankeverksamhet plötsligt
upphörde, och det tog honom några sekunder att komma
in i verkligheten igen.

Kapseln sprack och han steg ur och såg sig
omkring. Den hade stannat i en stor hall. Väggarna
var utsmyckade med samma typ av illuminerade mönster,
vilka växlade i alla tänkbara nyanser, som andra
delar av staden, ja, hela jorden. Programmerade
mönster, omsorgsfullt utvalda enligt de ekvationer,
som datapsykologerna kommit fram till en gång i tiden,
då psykologisk grundforskning fortfarande bedrevs,
då ännu inte alla problem hunnit bli lösta. Mönster,
som byggdes upp, kulminerade och upplöstes,
pastellorgasmer av ljus.

Var befann han sig?

Mängder av korridorer med vita (!) väggar löpte inåt. Vid

ena kortväggen fanns en reception. Ett tiotal människor stod där.

En tanke rörde sig inom honom.

Han hoppade på ett trottoarband och drev långsamt bort
mot receptionen. När han kom litet närmare, såg han,
att hans undermedvetna redan hade träffat ett val.

Han hade tryckt in kombinationen på måfå, men hans
undermedvetna hade lurat honom. Han hade tryckt in
en kombination, som han kände till, som han sett på
ett litet kort han hade.

För detta var Kliniken.

</chapter>
<chapter name="När han visade upp sitt kort för robotögat">

När han visade upp sitt kort för robotögat vid
receptionen, föll utan en sekunds tvekan en röd
lapp fram ur en springa bredvid. Han tog den i
handen och rörde sig framåt, med de andra. Tittade
på sin lapp. Han visste vad det var. Naturligtvis
hade den här formaliteten ingått i kursen i Skolan;
han visste att lappen innehöll vidare informationer
vart han skulle gå, baserat på en test de alla fått
genomgå en av de sista dagarna i Skolan.

Först en markering som sade vilken korridor han skulle
följa. Det var C-12, till höger. Han steg på bandet
och flöt långsamt inåt den vita korridoren. Han
märkte, och det gjorde att han kände sig en aning
olustig till mods, att det av de tio endast var han
som skulle nedåt den här korridoren. Han var alldeles
ensam på det långa bandet, som makligt flöt fram
mellan de vita väggarna. Han skulle följa korridoren
till Q4. Sedan --

Slappna av, tänkte han. Du är ju spänd, som om
det gällde ditt liv, ta det lugnt, bara. Följ
anvisningarna och tänk inte.

Bandet flöt fram som en grå plastflod, och korridoren
var mycket lång.

Tänk inte. Tänk inte. Tänk inte.

Du är missanpassad, tänkte han. Du reagerar inte
normalt. Det är något fel på dig.

Men det är omöjligt. Hur skulle det kunna vara det?

Du är ju en produkt av den slutgiltiga civilisationen,
fulländningens värld. En fulländad värld kan väl
endast producera fulländade människor? Eller --

Bandet flöt fram som en grå plastflod, och korridoren var 
mycket lång.

Väggarna var vita och kala, inga psykologiskt beräknade 
ljusmönster illuminerade dem.



Det var som en ny värld.

Och det var det ju också. En värld i världen.

Kliniken.

Han tittade nedåt korridoren och nu såg han dess
slut. Korridoren slutade vid en stor port. Det fanns
inga alternativ. Bara den där stora porten, märkt Q4,
vilken svängde upp, när han kom närmare och visade
sig vara dörren till en stor hiss.

När han stigit in, stängdes dörren mjukt och lika
mjukt föll golvet nedåt i en sugande rörelse,
i oupphörlig acceleration. Sedan stabiliserade
sig allt. En lång stund kunde hissen lika gärna ha
stått alldeles orörlig, fast den i själva verket med
hög fart rusade nedåt i underjorden. Sedan började
inbromsningen, lika mjukt, och så stod den slutligen
åter stilla. Samtidigt gled dörren tyst upp.

Han hade väntat sig ånyo en lång, kal korridor.

Men han steg ut i ett myller av människor och korridorer 
och trottoarband, som transporterade dem i olika riktningar.

Han tittade på sitt kort.

D-19.

Såg sig omkring.

D-19 var en korridor och ett band i mängden. Han hoppade 
på. Här var han i alla fall inte ensam.

Nu skulle han enligt kortet av i sektion 5 och där åter visa 
upp sitt kort vid en ny reception.

Sektion 5?

Det var ju här!

Han hoppade av, tornade klumpigt emot någon, som råkade 
stå i vägen, mumlade en förvirrad ursäkt.

Var låg receptionen?

Han lokaliserade den och gick ditåt, visade upp sitt kort för 
det stora robotögat och fick en ny lapp.

På lappen stod. Rum 10. Var god vänta.

*

Han var inte ensam i rum tio.

Det fanns redan ett tjugotal väntande därinne, när han 
kom. Inga av dem tycktes känna varandra. Inga samtalade.

Tystnaden var kompakt, och han kände sig som en inkräktare.

Nu stod han invid en vägg och väntade. 

En lång stund.

*

Han var en av de sista som ropades upp. Man ropade
upp hans nummer, inte hans namn, och han förnam
ett diffust obehag, samma obehag, samma känsla av
identitetslöshet som han upplevt när man brukade
numret som identifikation i skolan. Det var onormalt
det också. Det fanns ju logiska skäl till att använda
nummer i bokföringen. Varför hade hans abnorma
tankar aldrig upptäckts vid de många psykologiska
testerna? Eller hade de upptäckts?

Men i så fall: varför hade han inte blivit botad?

980912-5676

Han ryckte till. Det är ju jag! Han gick över golvet
i rummet och dörren öppnades för honom och stängdes
bakom honom.

Han befann sig nu i ett litet rum. Det påminde om
läkarmottagningen i Skolan.

En vitklädd man betraktade honom med rutinmässig
blick, när han kom in. I handen höll han ett kort.

-- 980912-5676, sade han som om han väntade på
invändningar. När det inte kom några, -- Carl Brand,
nyutexaminerad, C--11, 67H ...

Han mumlade en serie bokstäver och siffror, som
säkert för honom själv hade mening och innehåll,
men som föreföll Carl som en besvärjelseramsa från
någon äventyrsfilm i primitiv miljö.

(Sådana hade han sett mängder av under sin fritid
i Skolan. Varför hade han så ofta valt primitiva
miljöer? Var det för att uppnå en kontrast mot den
verklighet han levde i?)

-- Välkommen, sade den andre sedan, med oväntad
hjärtlighet. Jaså, det är första gången. Då känns det
kanske litet främmande, även om man väl går igenom det
väsentligaste i Skolan, jaja. Det här rummet använder
vi för en test som kompletterar den ni fick genomgå,
innan ni lämnade Skolan. Ligg ner här.

Carl sträckte ut sig. Tester var han van vid. Nu kändes det

med ens inte så främmande längre.

Den andre fäste två metallplattor på hans huvud,
en över pannan, en i nacken.

-- Jag kommer nu att säga en serie ord och
siffror. Försök inte tänka, det är det undermedvetnas
respons vi vill ha, de medvetna associationerna är
inte vår avdelning.

En stunds paus. Sedan i rask följd:

-- Färg ... två plus två är fyra ... mantel ... skräck ... 
vilja ... identitet ... tre plus två är sex ...

Rösten malde på en halv minut. Carl frikopplade sina
tankar och brydde sig inte om att medvetet lyssna,
medan man kartlade hans nervsystem på primärnivå. En
gång kunde man endast betrakta Månen med blotta ögat --
då föreföll den som ett ansikte, vars allra grövsta
detaljer man kunde iakttaga på avstånd. Sedan fick
man teleskop och kunde tränga bakom det gåtfulla
ansiktet, studera bergsformationerna, kratrarna,
slätterna -- och till sist kunde man landstiga och
granska månytan i detalj och tränga inunder den, till
och med. Likadant var det med psyket. Förr kunde man
endast studera det utifrån, men nu kunde man tränga
in i det och studera varje enskild cells funktion,
kartlägga de olika medvetandenivåerna och rita upp en
fullständig personlighetskurva.

Och allt detta, tänkte han, det har inte hjälpt mig.

-- Och nu, sade den andre, går du ut genom den där
dörren, det är sista anhalten ...

Carl reste sig och gick mot dörren, som öppnade sig
och släppte igenom honom.

Han kom in i en stor sal.

Där fanns kanske femtio sängar -- inga riktiga sängar -- vilka 
alldeles ovan huvudgärden bredvid sig hade en underlig maskin.

Den var något som växte upp från golvet och kulminerade 
i en huv, som kunde höjas och sänkas.

Somnografer.

Det var här hans psyke skulle genomgå sin sista
test. Nej, det var inte någon test. Testerna var
slut. Det var en undersökning -- av hans innersta
drömmar och förhoppningar, farhågor, glädjeämnen.



Han skulle lägga sig ned och somna, och somnografen
skulle kartlägga hans drömmar. Dessa skulle sedan
vidarebefordras till en computer, vilken skulle
basera hans första dröm på dessa data. I denna dröm
skulle han, precis som om det varit verklighet, få
uppleva det han innerst inne alltid hade drömt om att
få uppleva. Under tiden skulle hans kropp förvaras i
en behållare, liksom fostret en gång brukat förvaras
i sin livmoder.

Han skulle lägga sig ned här, någonstans.

När han vaknade upp nästa gång, skulle det vara
i en drömvärld. Men han skulle inte veta det. Han
skulle tro att alltsammans var verklighet så länge
drömmen varade.

Han kände sig på en gång både spänd och lugn,
likgiltig och nyfiken. Man sade hans nummer och
han lät sig föras till en säng och sträckte ut sig
där. Huven sänktes och hans huvud gled in i den.

-- Slappna av, sade en röst.

Långsamt märkte han hur han blev dåsig. Det kändes
skrämmande, för det var något utanför hans egen vilja,
men också skönt.

Dis --

Konturer som upplöses. En känsla av något som gräver
långt, långt nere inom en.

Mörker. En genast bortglömd känsla av att tid
förflutit.

En förnimmelse av uttunning, som om något upplöstes
och gled bort och något annat förtätades och tog
dess plats.

Därefter åter mörker. Men ett naturligt mörker.

Sömnens varma dunkel ...

</chapter>
<chapter name="En solstrimma föll in">

En solstrimma föll in genom fönstret och kittlade
honom i ögonen så att han vaknade. Carli sträckte
dåsigt på sig. Bädden var stor och mjuk, som gjord
för två. Men han var ensam i den. Och han var ensam
i den lilla kammaren, med dess glittrande brokader
och dess fönster, som tittade ut över en praktfull
slottsträdgård, ett hav av prunkande Kamfi-träd,
vilkas dofter nästan trängde genom fönstrets glas.

Han reste sig på armbågen. Han tittade ut genom
fönstret. Han visste vad som skulle möta hans
blick därute, precis som om han sett det en gång
förut. Precis som om det inte var första gången han
vaknade här i kammaren.

Men det var första gången.

Som alltid var det svårt att orientera sig bland
reella och falska minnen, att återfinna sin rätta
personlighet i den förklädnad som den för tillfället
var dold i.

Han var en ung ädling från landet Kathir, som blivit
sänd som diplomatiskt sändebud till landet Kamwarlu,
på vars slott han nu befann sig. Han skulle övervara
bröllopet mellan prinsessan Denée av Denetah och den
unge tronföljaren till Kamwarlu, prins Cabal.

Han var en tidsagent, som teleporterats till en
värld i ett universum som existerade parallellt
med ett oändligt antal andra universa, och hans
uppgift var att se till att en viss händelsekedja
skulle fullbordas, vilken visste han inte. Han kom
från Centralen, som var placerad någonstans utanför
tid och rum. Han hade blivit försedd med en falsk
identitet och förflyttad hit.

Tankarna virvlade runt inom honom. De båda identiteterna 
kämpade, för att slutligen smälta samman. Han var Carli, 
sändebud från Kathir. Men han var samtidigt medveten om sin 
andra identitet. Den fanns vilande inom honom. Han skulle


kunna kalla fram den, om han ville.

För vilken gång i ordningen visste han inte, tänkte
han: Om man bara fick veta någonting i förväg.

Att bara bli placerad någonstans, som en schack-pjäs,
vars vidare öden skulle bestämmas av spelets regler.

Han skulle förstå, vad som var hans uppdrag, när
tiden var inne. Och det skulle ske snart. Han hade
blivit placerad i en nyckelposition, han var själv
en nyckel, nyckeln till vad som skulle hända. Det
var något han måste fullborda eller förhindra, för
att den historiska utvecklingen i den här världen
skulle bli i enlighet med Centralens planer, och
på dessa planers fullbordan berodde Balansen, den
kosmiska Balans, vars upprätthållande var hans och
de andra tidsagenternas uppgift. Det hade något med
entropi att göra, men varken han eller hans kamrater
i agentkåren, som var av oändlig omfattning även
den, liksom Centralen och dess arkiv var i princip
oändliga, hade fått någon ingående utbildning i
frågan. Det ansågs irrelevant. Det enda de behövde
veta var att Balansen måste upprätthållas -- att det
var en fråga om Universums existens -- de var bara
redskap. Om än precisionstillverkade.

Han granskade sina falska minnen. De var ganska
omfattande. De rymde en bild av Kathir, en hel mängd
falska upplevelser och äventyr, en fond att ösa ur
om någon skulle be honom berätta om sitt land.

Det var en behaglig identitet han fått. En sympatisk
ung ädling från ett litet, men inte obetydligt land,
som låg tillräckligt långt borta för att man inte
skulle kunna ifrågasätta hans uppgifter, som säkert
var korrekta i minsta detalj, förresten.

Centralen slarvade aldrig.

Han satte sig upp i sängen. Det var skönt. Allt
var skönt. Solen som slickade hans ansikte, var
skön. Utsikten över slottsträdgården var skön. Det
skulle inte bli ett otrevligt uppdrag, det här.

(Inom honom viskade en liten röst: men det är de ju aldrig. 
Du är ju psykiskt konditionerad för den här miljön ...)

En stund senare var han påklädd. Han fingrade nyfiket på 
det fina tyget i sin tunika. Hans falska minnen sade honom att 
han var uppväxt i dylika kläder, men de hade ännu inte fått

riktigt fast grepp om honom. Det var något inom honom
som sade honom, att de inte skulle få det heller,
att han den här gången skulle förbli sig själv mer
än brukligt.

Han gick bort till fönstret och öppnade det. En
söt doft slog emot honom. Det var doften från
Kamfi-träden, stark, nästan berusande, intensiv,
men inte kvalmig. Där nere gick vakter två och
två. De bar stora yxor med långa skaft, lutade emot
axeln. De flata bladen sände gnistrande ljusreflexer
som ett glitter. Solen var stark. Det var ganska sent
på förmiddagen.

Vad skulle han göra nu? Han letade i sitt inre. Äta
frukost, förstås, men sedan.

Det var tomt. Uppenbarligen skulle han handla på
eget initiativ. Varför inte göra en rundtur på en
ferd nedåt staden? Slottet låg, visste han, i en stor
Kamfi-park, som nästan var en skog av doftande träd,
i utkanten av huvudstaden i Kamwarlu, som hade samma
namn som riket. På ena sidan fanns staden. På andra
sidan, en dagsritt bort, kanske, fanns bergen. Vad
var det som gjorde det så betydelsefullt att det
ingick i hans minnen? Nej, det var inte det att det
ingick i hans minnen, som var det besynnerliga. Det
besynnerliga var, att han fäste sig vid det.

När han lämnade sin kammare, var hans hjärna fylld
av bisarra spekulationer över hans uppdrags natur.

*

Vid middagstid red han ut från slottet. Vid stallet
hade man beredvilligt lånat ut ett djur till honom,
och han fann, att det gick lätt för honom att lära sig
rida det. Ferd, hette djuret. Det sade hans minnen
honom. De sade även att en ferd var en sällsynthet i
Kathir. Om någon observerat att han inte var riktigt
van - som vanligt var han mycket, för att inte säga
onödigt, misstänksam - vid djuret, hade det alltså
sin enkla förklaring. Allting passade ihop, som det
brukade göra. Den här världen var ett pussel och han
var den saknade pusselbiten.

Och ett färgrikt och grannt pussel därtill.

Slottet var en praktbyggnad, obefäst, eftersom det låg mitt 
inne i landet, endast bevakat av palatsvakterna som ständigt 
patrullerade. Han inbillade sig att hovintriger och lönnmord

inte var ovana företeelser i den här världen. En
konung kunde nog behöva skydd, även mitt i sitt
eget rike.

Kamfi-trädens doft var svagare, när man kom ur
slottsträdgården och ut på vägen, som ledde ned till
staden. Men det var ändå något upplyftande med den,
han kände sig lätt berusad och lycksalig där han
red. Djurets rörelser var smidiga och mjuka, och det
lydde minsta tryckning med hälen. Sporrar hade varit
en förolämpning mot ett sådant djur.

Och det var snabbt.

Snabbare än en häst. När det ökade farten fick dess
rörelser en kattlik mjukhet.

Det tog honom endast några minuter att komma ned
till staden.

Den var ett brokigt myller. Det var marknadsdag. Från
den omgivande landsbygden hade bönder kommit in för
att sälja sina varor och för att få ett ordentligt rus
på en riktig stadskrog. Det fanns flera stora, öppna
platser, där försäljning pågick. Vävnader i gnistrande
färger, vilkas skönhet ropades ut av själva solen,
slaktdjur -- allt vad en högt utvecklad agrarkultur
kan bjuda, fanns här.

Primitivt, tänkte han. Men en förfinad
primitivitet. En kultur, som valt att stanna på ett
visst stadium och utveckla det till fulländning i
stället för att jaga vidare.

De reflexioner som hans egentliga jag gjorde,
och de tankar, som hans nya jag tänkte, utgjorde
en disharmonisk blandning, som tillsammans med den
heta luften, alla röster som ropade omkring honom,
gjorde honom en aning yr.

Han satt av och gick in och ställde sig i skuggan
av ett hus. Det var skönt att komma ur solen ett
ögonblick.

En skylt alldeles intill avslöjade att det låg en krog
här. Han letade i sitt inre efter en upplysning om
huruvida det var under hans status som ung ädling,
att gå ditin.

Men där fanns inget förbud. Skönt.

*

Och att det också förhöll sig så, bevisades av att han inte var 
den ende därinne, som var klädd i överklassens kläder. Krögaren 
observerade den nye gästen omedelbart, och nyfiket 


granskade dennes kläder, vilkas färger visade att han var
en främling i landet, men inte så nyfiket att det blev
påträngande, nalkades han. Önskade lorden möjligen en
flaska vin att läska strupen med efter ritten? Eller
ville han kanske smaka på ställets eget öl? Det bästa
i staden. Krögaren rullade med ögonen i fingerat välbehag, 
som om han just druckit ett stop själv.

Carli samtyckte till en flaska vin. Han slog sig ned
vid ett av de små runda träborden. Krogen var kanske
till hälften fylld med gäster, av vilka några stycken
var lorder -- eller kanske rentav prinsar. I ett land
som det här -- och vid en tid som denna -- vimlade det
säkert av prinsar från angränsande småriken.

Vinet var utsökt. Han smuttade på det och funderade. Vad 
kunde han ha för uppgift i en värld som denna?

Hans "minnen" sade som vanligt ingenting.

Han ryckte på axlarna. Hur han än handlade så skulle
han handla på det rätta sättet. Vid det här stadiet
fanns inga variabler. Vilket uppdraget var skulle
nog uppdagas för honom.

Men sedan gällde det att föra det hela iland.

Det kunde bli värre.

Var det kanske ett krig i faggorna? Men inte planerade
väl Kamwarlu krig samtidigt som man ställde till
bröllop?

Han såg ut genom fönstret. Utanför stod hans ferd
och väntade, under ett träd. Bortom det låg några
byggnader och över alltsammans tornade bergen upp
sig. Marmerbergen.

Namnet dök plötsligt fram ur hans inre.

Hade de något att göra med hans uppdrag. Men i så fall
vad? Hur han än grubblade kom han inte fram till ens en
skymt av en lösning på gåtan. Hans tankar fortsatte att mala, 
medan han gjorde en långsam rundtur i staden. Men ännu, 
när han på den sena eftermiddagen red upp emot slottet, var 
hans inre fyllt av dunkla spekulationer, varav ingen verkade 
mera trolig än någon av de andra.

</chapter>
<chapter name="Nästa dag hölls en stor bal på slottet">

Nästa dag hölls en stor bal på slottet. Gäster anlände
ridande och i vagn i skymningen. De flesta bodde
dock -- som Carli -- på slottet. Han hade grubblat ett
tag över det litet groteska i sin situation. Han
hade aldrig anlänt till slottet. Han hade bara
vaknat upp där. Hur förklarades det? Han kunde inte
rätt gärna fråga någon av tjänarna, eller någon ur
hovstaben: vad gjorde jag i förrgår? Eller: hur kom
jag hit? Troligtvis rymde deras minnen en tydlig bild
av att han anlänt en kväll och blivit visad till ett
rum, som representant för ett främmande hov. Men
hur hade den bilden kommit dit? Hade Centralen
hypnotiserat alla på slottet? Outgrundliga äro
Centralens vägar, var ett ordspråk tidsagenterna
hade. Och det stämde verkligen. Men, tänkte han,
om det finns en oändlighet av universa, så var det
naturligtvis oundvikligt att det någonstans måste
finnas ett universum (och en oändlighet av universa),
där en tidsagent vaknade upp på ett slott, utan att
ha kommit dit. Orimligt. Ja, men i oändligheten är
ju allt möjligt. Annars vore den inte oändlig. Men
att vänja sig vid alla de paradoxer som var följden,
var inte fullt så enkelt. Carli kunde aldrig sluta
försöka finna logiska förklaringar i alla fall.

Slottet var som ett gnistrande smycke i skymningen,
alla fönster var upplysta; fasaden var belyst av stora
facklor, palatsvakternas yxor och gästernas kläder,
kvinnornas smycken -- allt var bländande.

Allt var praktfullt.

Nästan för praktfullt. Så praktfullt att skönheten
drunknade i all den glänsande prakten.

Hela den egentliga slottsbyggnaden var förvandlad till en 
serie stora balsalar. Carli vandrade långsamt genom dem, innan 
balen tagit sin ceremoniella början. Slottet var stort, stort 
och gammalt, en relikt ifrån en tid, då även människornas


ande varit stor i det här landet. Som det var
nu förnam han, odefinierbart, en lätt känsla av
degeneration. Landet levde på minnet av vad det varit
en gång. Man firade stora baler, man ägde utan tvivel
en stor här, man talade stort, men ...

Var summan av allt detta storhet?

Hela tiden vilade, som en underton, frågan: vilket
är mitt uppdrag här? Vad skall jag göra? Hur stora
är mina odds?

Salarna fylldes. Klädprakten var obeskrivlig, allt var
gnistrande blått och rött hos medlemmarna av hovet,
hos gästerna trängdes alla andra färgkombinationer,
blått och grönt, rött och guld ...

Carli tog plats i den största salen och väntade på
att de högsta medlemmarna av hovet i Kamwarlu skulle
anlända. Under tiden drack han en bägare vin och
försökte inleda samspråk med några jämnåriga.

Plötsligt slog en tanke ned som en blixt:

Han visste att det snart skulle äga rum ett bröllop
mellan prins Cabal och prinsessan Denée. Det ingick
i hans minnen. Han hade antagit att han var här som
Kathirs representant vid bröllopet. Men hittills hade
han inte hört någon säga ett ord om bröllopet, vilket
verkligen var underligt, då det bara var helt kort
tid kvar, innan det skulle äga rum. Han tänkte först,
då han stod och kallpratade med en ung ädling om de
förtjänster flickorna i salen ägde, beröra ämnet,
men en hand sträcktes ut ur en stor blank tomhet och
tystade honom. Han visste det, men en fruktansvärd
visshet sade honom, att det i själva verket var en
hemlighet. Det måste det vara. Om en sådan sak som
ett bröllop mellan representanter för två olika hov
varit offentliggjord, hade den säkert varit på allas
läppar. Denna kompakta tystnad om saken, hade i alla
fall varit orimlig.

Instinktivt kopplade hans hjärna samman allt detta med 
hans uppdrag. Detta måste ha betydelse för hans uppdrag.

Att han visste något, som de andra gästerna
inte visste, måste ha en stor betydelse för hans
uppdrag. Åter dansade några tänkbara alternativ fram
inom honom.

Men det var bara hugskott.

Han visste inte än.

Men något sade honom, att han skulle få veta det -- snart ...



Plötsligt tystnade alla. Förväntan bredde ut sig i
ett tjockt lager över salen. Allas ögon riktades
mot dess stora dörr. Två trumpeter gav ifrån sig
en glittrande fanfar. I procession trädde några
utvalda medlemmar av hovet in, följda av rikets
styresmän, medlemmarna av landets kabinett, Konungen,
Drottningen, därefter följde en högrest ung man
med högdraget ansiktsuttryck, vilken eskorterade en
helt ung flicka, som i skönhet klart överträffade
allt vad Carli hittills sett. Och efteråt fortsatte
processionen med lägre och högre dignitärer. Carli
brydde sig inte om dem. Hans ögon följde flickan.

Den unge ädling, som Carli tidigare samtalat med,
stod fortfarande vid hans sida.

Han knuffade lätt på Carli.

-- Den som ändå var född i Denetah, mumlade han.

Carli ryckte till. Så detta var alltså -- prinsessan
Denée. Och en aning, som växte till visshet, sade
honom att den som eskorterat henne var prins Cabal.

NEJ!

Flicka, hur kan du --

Ja, naturligtvis måste det vara prins
Cabal. Naturligtvis eskorterades den blivande bruden
av sin blivande make.

Sist i processionen kom landet Kamwarlus egna
prinsessor. Han gav dem en flyktig blick. Jo, de var
riktigt söta, ett par av dem, men ...

Hans blick sökte sig tillbaks till prinsessan Denée.

Konungen höll ett kort tal. Denna bal hölls till
prinsessan Denées ära, landets sköna gäst sedan en
tid. Han utbredde sig ett tag om de utomordentligt
vänskapliga relationerna mellan Kamwarlu och Denetah,
och därefter förklarade han balen öppnad.

Inte ett ord om något bröllop.

*

Carlis "minnen" rymde även kunskap om den typ av dans, 
som var bruklig vid hovbaler i Kamwarlu -- och troligtvis även 
vid de andra hoven. Det var en pardans, men en mycket 

ceremoniell sådan, med invecklade turer, under vilka
man knappast såg en skymt av sin partner. Valet av
partner var fritt (Carli lekte med tanken att försöka
uppvakta prinsessan Denée, men insåg att det skulle
vara detsamma som självmord. Cabals utseende föreföll
honom mer och mer frånstötande. Han var inte ful. Men
han föreföll kall och hård, skoningslös. När han log
fanns det en grymhet i hans leende, som gav hela hans
väsen dess karaktär.) -- större delen av kvällen
dansade Carli med en av de unga prinsessorna, som
verkade påtagligt lycklig över hans uppmärksamhet. Hon
var söt också, men större delen av tiden var hans
tankar någon annanstans.

Prinsessan Denée var gäst i Kamwarlu.

Det var vad konungen sagt. Varken mer eller mindre.

Men om ett bröllop varit förestående, hade han väl
på något vis berört detta? Såvida det inte fanns skäl
att hålla det hemligt. Men vilka kunde de skälen vara?

Dansen var slut efter några timmar. Prinsessan
försvann och Carli drev runt, drack vin, småpratade
med de andra gästerna och letade med blicken efter
någon lägre dignitär vid hovet i Kamwarlu, som han
kanske kunde locka ur något.

Men det verkade hopplöst.

Tills han råkade i samtal med en ung adelsman klädd
i Kamvarlus färger, och påtagligt berusad. Carli
cirklade runt ämnet, prisade landet för dess sköna
flickor, av vilka han haft den stora äran att
dansa med en under kvällen, och de blev mer och mer
förtroliga, diskuterade igenom de flickor som fanns
i närheten, vägde för och nackdelar emot varandra -- tills 
Carli lyckades föra in samtalet på prinsessan Denée.

Adelsmannen tittade på henne.

-- Den du, mumlade han litet sluddrigt. Den du ...

-- Jag har hört att Cabal lyckats bli väl sedd av
henne, sade Carli försiktigt. -- En del har tur ...

Adelsmannen reagerade omedelbart. Han såg sig omkring,
som om han anade spioner i närheten, sedan viskade
han till Carli.

-- Nja, väl sedd tror jag inte. Cabal är inte
väl sedd av någon. Och allra minst av henne.
Men flickstackaren kommer att bli tvungen att ta
honom i alla fall. De skall gifta sig. Allt


är redan planerat. Men hon vet inte om det än. Det är
ingen risk jag talar om det för dig -- du är ju från
ett neutralt land, och dessutom lär du under alla
förhållanden knappast få tillfälle att avslöja det
för flickan. Hon tror hon bara är här på inofficiellt
besök. Men i själva verket är det hela bara ett led
i en stor plan.

Hans röst blev triumferande.

-- Kamwarlu är åter på väg till sin gamla
maktposition. Detta giftermål är ett av stegen. Synd
bara att det är Cabal som är tronarvinge
här. Uppriktigt sagt, han är ett svin ...

Carli försökte visa sig så likgiltig som möjligt. Han
kom ju från ett fjärran land och kunde inte väntas
vara särskilt intresserad av lokalpolitiska intriger.

Men inom honom brann det en stor, vit eld.

Han visste vad hans uppdrag var.

Nu visste han det.

Resten av kvällen tillbringade han med att skaffa sig
flera upplysningar, genom att göra sig till du och
bror med de allt mer berusade adelsmännen i Kamwarlu,
av vilka de flesta tycktes känna till komplotten, och
anse den slug och bra. Han lyssnade till hovskvaller,
men han fick inte veta mycket mera.

Det han visste var tillräckligt för att han skulle vara säker.

Han såg på prinsessan Denée, och nu tyckte han sig
förstå hennes litet vemodiga blick. Hon verkade inte
lycklig. Det var precis som om hon anade någonting.

Men han slog bort den tanken. Hur skulle hon kunna det?

I tankarna hade han redan börjat planlägga hur han skulle 
bära sig åt, en plan växte långsamt fram, djärv, enkel. Men 
det var mycket han måste veta, innan han kunde vara säker 
om framgång.

När han var säker på att han inte kunde få veta mer, utan 
att visa öppen nyfikenhet, drog han sig undan
till sin kammare, kastade sig på den breda sängen
och funderade.

Bilden av flickan hade etsat sig in i honom. Den skymde 
hans tankar, och han måste stöta undan den och försöka se 
kallt på saken.

Han hade inte längre behov av sin identitet. Han måste
snarast göra sig kvitt den. Och börja förberedelserna.


Han reste sig och stod vid fönstret och blickade upp mot 
bergen.

Nu visste han varför de var så betydelsefulla.

</chapter>
<chapter name="Nästa dag meddelade han en av tjänarna på slottet">

Nästa dag meddelade han en av tjänarna på slottet att
han fått bud hemifrån och genast måste ge sig av. Han
var bara en ädling bland många och dessutom från ett
avlägset land, så att om han gav sig av kunde knappast
göra någon misstänksam. Det faktum, att han inte
hade något eget riddjur -- något som fick honom att på
allvar ifrågasätta Centralens noggrannhet -- gjorde,
att han måste gå ned till själva staden. När han
ridit, hade det bara tagit några minuter, men nu tog
det en god stund. Och han kände sig litet förödmjukad,
när någon ryttare sprängde förbi honom. Om någon
av dem såg honom, måste de finna det faktum att en
ädling gick högst remarkabelt, men han förlitade
sig på att ingen skulle ta notis om honom. Och det
verkade inte heller som om någon gjorde det.

Under hela eftermiddagen vandrade han runt
i staden. Han måste göra sig av med sina
adelskläder. Han måste skaffa sig ett riddjur. Det
fanns ett flertal raser att välja bland -- men Carli
hade fastnat för en ferd -- en ferd skulle han ha. Det
var säkert det snabbaste djuret här. Och han kunde
verkligen ha behov av ett snabbt djur.

Han sökte upp en klädeshandlare och undrade om
denne kunde förse honom med lämplig klädsel för en
lång jakttur uppåt bergen. Mannen betraktade honom
tvivlande -- uppenbarligen var inte jaktturer uppåt
bergen en vanlig sysselsättning -- men nickade. Vi
är två som skall ge oss ut, fortsatte Carli. Så
jag kan få två hela uppsättningar med ombyte. Vi
tänker stanna ute ganska länge. Det finns inte mycket
till jaktmarker, där jag kommer ifrån, fortsatte
han, vänligt, men litet nedlåtande, som en förfinad
adelsman från ett förfinat hov kunde tänkas tala om
en mera primitiv trakt -- och han spädde på litet med
att fråga ut köpmannen om vad det fanns för slags
vilt i bergen. Uppenbarligen spelade han sin roll bra.

Köpmannen tycktes bli övertygad om att det var en
okunnig sprätt han fått till kund, och när Carli
frågade om priset, passade han på att dra till med
en summa, som var orimligt hög.

De kom överens om att han skulle titta in två dagar
senare, så skulle allt vara färdigt.

Det var tur att Centralen försett honom med en
ordentlig summa pengar -- men om någon skulle bli
misstänksam och spåra honom till köpmannen, var det
värt pengarna, att denne mindes honom som en enfaldig,
och därför ofarlig ung adelssprätt.

Han gick till den största marknadsplatsen. Just som han kom 
dit, blev han tillropad av en man som kom ledande en ferd, ett 
grannt djur. Han sökte en köpare, och priset var -- såvitt Carli 
kunde bedöma -- löjligt lågt.

Allting gick honom precis som till mötes. Och
han tog det som bevis för att hans bedömning av
uppdragets natur var riktig. På det här stadiet, så
här i början, var alltid variablerna få. Men de blev
fler och fler ju längre man kom från utgångspunkten
och den avgörande delen måste man alltid klara
av själv. Centralen hjälpte endast med uppdragets
ingress.

På sitt djur -- han kände sig nästan barnsligt stolt,
där han red ur staden -- lämnade han nu bebyggelsen
bakom sig och red uppåt mot bergen, förbi slottet,
som redan antagit en fientlig anblick i hans ögon. Han
måste ha en uppskattning av hur långt det var dit,
och hur snabbt djuret kunde föra honom dit.

Efter några timmars ritt, var han långt ifrån
all bebyggelse. Han satt av och såg uppåt mot
bergsmassiven. Ytterligare några timmars ritt,
skulle ha fört honom dit, men han fortsatte inte
längre. I stället satte han sig på en stor sten och
funderade. Han måste skaffa sig en karta. Fanns det
kartor i den här världen?

Det visste hans "minnen" ingenting om.

Han småpratade med djuret, och det svarade honom
med ett säreget mummel, som nästan lät som ett slags
språk. Han smekte det på nosen och det slickade hans
hand med en blå tunga och han kände sig som om han
satt i sällskap med en gammal vän.

När han satt där, upptäckte han plötsligt, att han inte 

behövde någon karta. Han hade en inom sig, visserligen
diffus, men tillräcklig för att kunna hjälpa honom
att recognoscera.

Ja, han hade bedömt det rätt.

Centralen är med mig, tänkte han. Och med ens greps
han av beslutsamhetens fasta hand, satt upp och red
tillbaks nedåt staden.

*

Några dygn senare var alla förberedelser klara. En kväll stod 
han dold i utkanten av slottsparken, en hopkrupen staty 
bland Kamfi-trädens skuggor och hetsande dofter. 

Skymningen föll snabbt i Kamwarlu --

</chapter>

<chapter name="Han satt upprätt och stirrade framför sig">

Han satt upprätt och stirrade framför sig, men utan
att se någonting, utan att höra någonting, omedveten
om sin egen existens, endast medveten om en sak:

Det hade bara varit en dröm. En illusion. En
hägring. Den upplevelse han törstat efter under sitt
korta liv, hade visat sig vara blott en hägring, hade
upplösts till töcken. Han tyckte redan att alltsammans
förlorat sin verklighet, som när man vaknar ur en
dröm, glider ur dess värld in i en annan värld, utan
att förstå vad som egentligen sker, när drömmens
tankar plötsligt upplöses och avslöjar sin brist
på logik och sammanhang. Det var som att plötsligt
upptäcka att man blivit en helt annan människa. Man
minns fortfarande, men minnena tillhör en inte, de
kunde lika gärna ha varit något man läst i en bok,
något man hört talas om, sett på film.

En dröm.

En artificiellt konstruerad hallucination av en
datamaskin, baserad på alla hans innersta drömmar
och förhoppningar.

Han kunde inte tänka, han kunde inte förstå, han
befann sig i ett tillstånd, ett statiskt tillstånd,
som han inte kunde bryta sig ur och som han inte
velat bryta sig ur om han haft någon vilja.

Det var som att sitta och betrakta en tavla, utan att
kunna förstå vad den föreställer, men med en gnagande,
förfärande känsla av att man borde göra det, att det
i själva verket är mycket enkelt, att man är onormal,
sjuk, som inte förstår.

Han betraktade sig själv som en fixeringsbild. Det var
det enda han kunde. Men han visste inte om det. Han
visste ingenting. Han var ingenting. Grundvalarna för
hans existens hade visat sig vara stoft och han satt
i en öken lik en förtorkad eremit, som utan att veta
om det uppnått nirvana.

En dröm.


I världen utanför fick en vitklädd kvinna syn på
honom, där han satt, hon trollade fram en liten burk,
gick bort till honom och stack in något i hans mun,
en liten tablett. Den upplöstes på hans tunga och
han svalde spontant. Hon gick.

Efter en stund vaknade han. Det kom mycket
gradvis. Det första som hände var, att han blev
medveten om att han satt. Han mediterade över detta
faktum, som om det varit något omvälvande. Sedan
upptäckte han att han såg, och även detta var värt en
stunds begrundan. Han tittade ned och upptäckte sina
händer. De låg slappa framför honom. Det var som om
de varit många mil avlägsna från honom. Han rörde
ett finger, och långt, långt borta såg han hur ett
finger omärkligt rörde sig. Stelheten i hans kropp --
han satt spänd och rak -- blev plötsligt smärtsam och
han slappnade av. Med ens visste han vem han var,
var han var, om det än föreföll honom ointressant och
trivialt. Han visste att han inte kunde bli sittande
här längre, att sängen behövdes för någon annan,
och han steg av den.

Kvinnan kom tillbaks.

-- 980912--5676? frågade hon.

Han ignorerade henne. Hon fanns i hans synfält,
men hon var honom ännu mer likgiltig än hans egen
existens.

Hon ryckte på axlarna, lade kläderna hon burit på,
på sängen och gick igen.

Han tittade på kläderna. Sedan drog han dem på sig,
målmedvetet, som styrd av någonting utanför honom.

Än en gång kom kvinnan.

Hon stack ett kort i handen på honom. Han tittade
på det och såg en mängd siffror och symboler. Och
ett datum.

Han stoppade det i fickan. Vad intresserade det honom?

Sedan gick han, som om stället tråkade ut honom,
följde en korridor, steg på ett trottoarband. I hans
minne fanns nummer och sektionsmarkering för den
våning han fått sig tilldelad för två veckors tid,
och automatiskt påbörjade han färden dit.

Han kom till slut ut ur Klinikens domäner och fann en ledig 
kapsel, vilken han tog i besittning. Han tryckte in kombinationen 
och lutade sig tillbaks. Han blev mer och mer medveten, 
men fortfarande på ett avlägset vis. Han ägde inga 

känslor, och när han upptäckte detta faktum, greps han av
något som kanske skulle kunna kallas för intresse,
och studerade sig själv och sitt sinne, som om han
och det varit två skilda ting. Hans tanke, som nu
var klar, sade honom, att han hade fått ett piller,
som dämpade hans känsloreaktioner, och han uppskattade
det, för han visste att om han ägt några känslor nu,
så hade det inte varit några behagliga sådana.

Jaså, det hade bara varit en dröm?

Underligt, när man tänkte efter. Det hade verkat
påtagligt, medan det skedde.

Bara en dröm?

Det var mycket underligt, men hans undran var rent
intellektuell, han försökte utröna mekanismen i
det hela.

*

En halv timme senare hade han lämnat kapseln, och han
tog fram kortet för att friska upp minnet beträffande
sin våning. Snabbt -- för inga betänkligheter hindrade
hans hjärna, inga irrationella känslor blockerade
dess banor -- orienterade han sig och ytterligare en
halv timme senare öppnades dess dörr för honom.

Han gick in och satte sig i en stol.

Vad skulle han nu göra?

Han hade två veckor på sig, innan han måste vara på
Kliniken nästa gång, det sade kortet han fått.

Hans blick föll på sängen.

Det var inte logiskt, men ändå föreföll det honom
naturligt, att han skulle lägga sig att sova.

Han hade ju alldeles nyss vaknat upp.

Han kände sig litet dåsig. Kanske hade preparatet han
fått även en långsamt verkande sömningivande effekt.

I så fall måste han naturligtvis gå och lägga sig.

Några minuter senare sov han djupt, och han sov
djupt i tolv timmar, fullkomligt bedövad, och när han
vaknade upp kände han sig så väl till mods, att det
tog flera timmar, innan han insåg i vilken situation
han befann sig.

</chapter>
<chapter name="Jag måste ha någon att tala med">

Jag måste ha någon att tala med, tänkte han
desperat. Jag kan inte sitta här längre.

Men det finns ju ingen att tala med. Jag kan ju inte
bara gå ut och hejda någon på ett trottoarband och
säga, -- ursäkta, men skulle jag kunna få prata med
er ett slag? Jag vet ju inte ens vad jag skulle prata
om ...

Jag kunde förstås säga: -- Jag är sjuk. Jag är mentalt
rubbad. Hjälp mig!

Och de skulle omedelbart hjälpa mig till Kliniken
för undersökning. Som om det vore någon hjälp.

Där ser du vidden av din sjukdom, tänkte han.

Du betraktar inte Kliniken som en tillflyktsort utan
som en fiende, som du måste hålla dig undan. Du
är sjuk, men du skyr läkare. Och du gör det fullt
medvetet, och du känner inga förebråelser över detta.

Eller gör jag det?

Han visste det inte. Detta var ytterligare en sak han
inte visste. Bara en detalj i en stor komplex väv,
i vars myller av trådar han hade gått vilse.

Hur känns det att bli vansinnig?

Finns det någon enda människa kvar på den här planeten, 
som vet hur det känns att bli vansinnig? Eller är jag den ende. -- 

Är det sant?

Håller jag på att bli vansinnig? Kan man bli galen och ändå 
känna sig förnuftig och sansad och veta om det? Eller är det 
bara ytterligare ett symptom?

Han gick fram och tillbaka i sin våning.

Hans hjärna var ett slagfält, där tankar, den ena
vanvettigare än den andra, kämpade om herraväldet.

Han var en folkhop i panik. Han brann och sprang i blind

skräck för att kunna komma ut ur den brinnande
byggnaden, hans egen kropp.

Hans tankar rusade fram och tillbaks utefter förnuftets 
väggar och de blev allt vildare och alltmer skräckslagna.

Är detta att bli galen?

Han satte sig. Han reste sig. Han gick fram och tillbaka.

Han satte sig.

Han försökte tänka på något annat, men hans hjärna var
en datamaskin, som endast programmerats för en tanke.

Och den var han inte mogen att acceptera eller förstå, än.

Och ändå hade han hela jord civilisationens
förströelsemedel inom nära räckhåll. Han behövde bara
säga vad han ville ha -- om det nu var en film, ett
musikstycke, en bok -- och inom någon minut skulle han
få vad han önskat. Hela mänsklighetens kulturella arv
fanns att tillgå. Men han visste inte vad han skulle
välja. Han visste inte om han ville välja någonting.

Det kunde ändå inte hjälpa honom. Ingenting kunde
hjälpa honom.

-- Jag vill ha en bok, sade han plötsligt. En riktig bok. 

Med omedveten ironi svarade en röst honom:

-- Det finns många böcker, var god specificera! 

Uppfordrande, men inte ovänligt. Tjänsteaktigt, men ändå 
inte servilt. Vad skulle han svara? Han visste ju inte ...

-- Det kvittar, sade han, tag en i högen.

Datamaskinen var inte programmerad för ett sådant
svar. Den valde att betrakta uttalandet som osagt.

Tystnad.

Varför blir det allt verkligare inom mig? Jag är
snart rädd att lägga mig att sova. Jag vet inte var
jag kommer att vakna.

Kamwarlu, Marmerbergen, Denetah ...

Denée.

NEJ! Du får inte tänka.

-- En antologi gammal poesi, sade han. Mycket gammal. 
Vad finns det att välja på?

Utan att reflektera började rösten räkna upp en massa
namn: Konstantinos Kephalas, Palgrave, Sørensen, Kirij, Amis ...

En del var namn han kände igen ifrån Skolan. Andra hade

han aldrig hört förr. Och rösten malde på i det
oändliga. Om han inte hejdade den skulle den räkna upp
varenda antologi gammal poesi som fanns bevarad, och
dess definition av gammal var troligen vittomfattande.

Kirij hade t. ex. gett ut en samling samtida asiatisk
lyrik år 2342, om han mindes rätt. Kephalas var mer
än tusen år äldre ...

-- Stopp, sade han trött. Jag vill ha en antologi,
som innefattar dikt från alla tider. Ett urval från
alla länder.

Rösten teg. Precis som om den blivit trumpen över att
han avbrutit dess mnemotekniska bravurnummer.

Sedan återtog den:

-- Centralbiblioteket kan projicera alla dikter i
dess arkiv. Definition kan ske efter första strofrad,
första bokstav, författare, tillkomstår ...

-- Och, fortsatte rösten, som om den beviljade en
stor nåd, -- det är tillåtet att bläddra i valfri
period ...

Han hörde det knappt. Ja, tänkte han, jag måste vara
galen, annars hade jag för flera dagar sedan gått
till Kliniken och blivit undersökt och botad. Om man
nu kan bota mig ...

Varför har min sjukdom aldrig blivit upptäckt
vid testerna? De är ju ofelbara. Det fick vi lära
i Skolan.

-- Jag kan bläddra, sade han tankspritt. Hans
upphetsning hade lagt sig för stunden. Men den kunde
flamma upp igen, när som helst.

Han sade ett årtal och en bokstav och ena väggen fick
liv och blev mattglödande.

Årtalet blev synligt i svarta siffror. Sedan kom
bokstaven: F. Stor, den fyllde nästan hela väggen.

Men är jag sjuk?

Han tänkte hela tiden på sin situation, som sin
"sjukdom", men han visste, att innerst inne
ansåg han sig inte sjuk. Det var bara en form av
självbedrägeri. Tio dygn kvar, tänkte han, Tio dygn.

Inom loppet av dem måste du finna en lösning.

Måste.

Väggen bläddrade. Dikter fyllde den, försvann, avlöstes av 
nya, i en aldrig sinande, alfabetiskt ordnad ström. Han 

betraktade den slött, utmattad efter den våldsamma
känslourladdningen för en stund sedan på ett nästan
behagligt sätt.

Plötsligt, han ryckte till. -- Stopp! ropade han.

Han visste egentligen inte varför.

-- Nej, sade han, inte den strofen, den tidigare.

Lydigt försvann bokstäverna.

Nya kom.

<poem>	Ah, Moon of my Delight who know’st no wane, 
	The Moon of Heav’n is rising once again: 
	<tab>How oft hereafter rising shall she look 
	Through this same Garden after me -- in vain! 
</poem>

Han brydde sig inte om att ta reda på vad det var
för någonting. Han satt en lång stund och betraktade
bokstäverna. De kom fram ur väggen, de tog tag
i honom.

Raderna var skrivna på en ålderdomlig dialekt av ett
dött språk. Men han hade naturligtvis fått lära sig
alla de gamla kulturspråken i Skolan. I en värld med
h-undervisning var det närmast en självklarhet.

Tio dagar.

Du måste finna en lösning, tänkte han. Du måste finna
en lösning, du måste finna en lösning, du måste finna
en --

Dikter kan inte hjälpa dig ...

Ändå dök ett diktfragment fram i hans hjärna:

<poem>What we call the beginning is often the end
And to make an end is to make a beginning.
The end is where we start from ...
</poem>

Samma gamla språk. Litet senare bara.

Men vad betydde det för honom?

The end is where we start from .. .

Men i slutet hade han befunnit sig på slottet i Denetah.

Det gav ingen hjälp.

Han reste sig.

What we call the beginning ...

Och början, den början han återupplevt så intensivt, strax 
han hade vaknat upp, hur kunde den hjälpa honom?

What we call the Moon of Heaven is often the end.



Han hånlog åt sammanblandningen. Den gav den exakta
formuleringen.

Men: The end is where we start from ...

Han hade en ogripbar känsla att problemet redan var
löst, men att han inte skulle kunna förstå lösningen,
ens om man talade om den för honom. Lösningen fanns
inom honom själv, men var?

Jag är så många riktningar. Var börjar man söka i
sig själv?

Och är sökandet det säkraste tecknet på galenskap?

Ty något är det, som inte stämmer.

Antingen är det mig eller världen det är fel på. Men
detta är civilisationens krön. Detta är utopia. Det
har vi fått lära oss. Det har ju präntats i mig,
alltid.

Men ett felaktigt Utopia är en paradox. Utopia måste
vara fulländat. Då är det alltså mig det är fel på.

Eller också, han vågade knappt tänka tanken, eller
också har man ljugit för oss, eller också är detta
inte Utopia ...

</chapter>
<chapter name="Det var så enkelt">

Det var så enkelt. Han hade drömt en dröm och han
ville inte lämna sin dröm. Han ville stanna kvar i
den alltid och vara den han varit i drömmens värld.

Men drömmar är bara drömmar.

En paradox föll honom in: är det inte oftast de
enklaste problemen, som fordrar de mest komplicerade
lösningarna?

Hur gör man en dröm verklig?

Man sluter ögonen och försöker minnas.

Han slöt ögonen.

Mörker.

Han öppnade dem.

Vad var det för mening att bedra sig själv? Hans
återerinring, när han hade vaknat upp, hade varit
produkten av en chock. Han visste hur han skulle
reproducera den.

En ny chock.

Det var väl enkelt?

En ny paradox föll honom in: alla problemlösningar
är enkla. Det är förverkligandet som är det svåra.

Nej, det var ingen paradox. Det var en truism.

Lösning: förvandla drömmen till verklighet!

Förverkligande: omöjligt!

Nio dagar.

Dagarna går och du bara grubblar, grubblar och
grubblar, tills du känner dig som många myror i en
rutten trädstam.

Nio.

Sedan åtta.

Sedan sju.

Och till sist --

Men jag vill inte bli botad, skrek hans tanke. Och samtidigt 
talade en mängd röster, malde och malde ändlösa monologer --

Kan man älska en dröm?


Kan man älska någon man bara mött i en dröm?

Någon som inte finns ...

Han slöt ögonen och plötsligt fanns hon där hos
honom, och han satt andlöst stilla och vågade inte
röra sig, för att bilden inte skulle bli rädd och
försvinna. Till sist måste han andas och då spred
sig som en svällande ring av koncentriska cirklar
och hon var borta.

Han tittade ned i det djupa vattnet, och såg endast
sin egen bild.

Han sade:

-- Jag vill höra musik.

Genom känsliga, osynliga mikrofoner vidarebefordrades
hans röst till ett litet dataganglium, som vaknade
till liv och väntade på att det skulle få reläa en
order till Datacentralen.

Men ordern dröjde.

Jag vill höra något gammalt, tänkte han. Med riktiga,
gamla instrument. En drömvärld i toner.

Hans minne letade sig genom den musikhistoriska
h-kursen. Han sökte sig förbi Brennan och Hagen,
ned genom århundradena, förbi Ky och Vasij och Webern
och Stravinskij.

En drömvärld i toner. En saga.

EN SAGA.

Han sade det högt, och angav tidsperiod, för att
inget missförstånd skulle uppstå.

Våningens lilla hjärna reducerade hans ord till kod
och vidaresände dem till Datacentralen. Ett otroligt
komplicerat maskineri som helt saknade rörliga delar,
trädde i funktion, musik flödade med ljusets hastighet
genom ledningar och endast några sekunder efter det
han hade sagt orden klingade den ut i rummet. Och
han försjönk i grubbel, försökte utnyttja musikens
suggestionskraft till att göra det omöjliga möjligt
för en kort stund.

Men långsamt flöt en tanke upp till ytan i hans sinne,
en revolutionerande, men obetvinglig tanke:

Om han skulle skriva en bok ...

Nedteckna sin dröm i skrift.

Jag kan säkert göra det bra, tänkte han. Jag har ju
upplevt det, som om det var verklighet.


Han hörde inte musiken längre. Hur skulle han börja, i så 
fall? Med att han vaknade upp på slottet i Kamwarlu?

Det kändes inte riktigt ... nej, han visste var den skulle börja.

Han visste när det hade börjat, på allvar.

</chapter>
<chapter name="Skymningen föll snabbt i Kamwarlu">

Skymningen föll snabbt i Kamwarlu. Solen var
plötsligt försvunnen bortom bergen och luften blev
iskall på bara en kort stund. Underligt nog blev
dofterna starkare nu, nästan berusande aromatiska i
kvällens stillhet, och nästan värmande, som vin. Carli
stålsatte sig och spände musklerna, där han hukade
inne bland Kamfi-träden, för att inte bli omtöcknad av
blommornas förföriska dofter, som smeksamt lindade sig
om hans halvnakna kropp, och mista sin vaksamhet. Hans
hand krökte sig om fästet på den långa kniven, och
ögonen spanade genom den tätnande natten. I fjärran
skrek en fågel hest, fick svar från öster. En hund
ylade. Snart skulle månen höja sig över de taggiga
bergsmassiven och sprida sitt silvermatta ljus i
natten. Innan dess måste det ske --

*

Han hade sagt:

-- Jag vill skriva.

Rösten hade svarat honom:

-- Diktafoner finns att tillgå. Skall jag beställa
en? Leveranstiden via rörpost är ungefär en halv timme ...

Den sade verkligen "jag".

Precis som om den inte var något annat än en maskin.

-- Ja, sade Carl. Beställ en!

Och den hade kommit, och han hade ställt den på bordet
och satt sig framför den och samlat sina tankar och försökt 
koncentrera sig på ett visst ögonblick i sin dröm ...

Och nu hade han dragit ut det halvskrivna arket ur
maskinen och betraktade resultatet.

Jo, det stämde ju. Han hade fått med allt. Det var
så här det hade varit, precis så här.

Men --



Inte riktigt, ändå.

Någonting fattades, någonting hade han inte fått med.

Men vad?

Han läste det tyst för sig själv.

Sedan lade han arket ifrån sig och försökte tänka.

Vad var det som var fel?

Han hade ju fått med allt. Att han kommit ihåg den där
fågeln, gjorde honom till och med litet stolt. Men ändå --

Han slog bort tankarna. Hur skulle han fortsätta? Han
tänkte, han försökte tränga långt ned i sig själv. Men
hans inre var tomt. Han kunde väl inte ha glömt
det? Hans minnen hade nu blivit allt klarare hela
tiden. Ändå -- nu var det borta. Långsamt, än en gång,
läste han igenom det han dikterat och satte tillbaks
pappret i den platta apparaten.

Plötsligt var det som om han hörde en osynlig musik
och han dikterade snabbt och tveklöst:

*

Försiktigt smög han sig närmre Slottet, genom
täta skuggor, som bildade flätverk av olika, mörka
färgnyanser, gled som en tyst vålnad fram genom en
skog av orörliga spökgestalter, en doft av svett och
beslutsamhet bland dofter av sensommar och mognad ...

*

Han var där.

Allt han upplevt lade sig tillrätta i hans hjärna
och han behövde endast skriva ned vad den osynliga
rösten dikterade.

Han skrev hela natten och innan morgonen kom hade
han första kapitlet färdigt, och han lade sig att
sova med en känsla av tillfredsställelse, som han
aldrig upplevt.

Var det så här det kändes att vara författare?

Inom honom tumlade frågor runt. Skrivs det fortfarande
böcker? Eller är jag den enda i världen, som arbetar
på en bok nu? Var det så här de kände det, de gamla
klassikerna, då de skrev sina verk? Upplevde de
samma berusning, samma känsla av makt? Och ändå,
tänkte han. De är större än jag. Ty de diktade. Jag
bara nedtecknar.

Hans enda problem var: hur skulle han hinna få sin
bok klar på de dagar som återstod?


Han måste arbeta dag och natt.

Eller kunde han kanske begära dispens?

Nej, tänkte han. Jag är inte galen.

Jag är friskare än någon annan människa ...

</chapter>

<chapter name="Han höll en liten pärla i sin hand">

Han höll en liten pärla i sin hand, och på något
vis gjorde det honom mycket sorgsen, att den var så
liten. Precis som om han väntat sig att den skulle
vara något stort och bländande.

Men dess glans var matt. Han höll den i handen och
betraktade den sorgset, som en liten pojke som funnit
en vacker sten, och inte vet om han skall behålla
den och anse den som en skatt, eller kasta bort den
och glömma den. Den skimrade svagt i hans handflata,
och hade det inte varit för att det var fullkomligt
mörkt omkring honom, så hade dess glans knappast
varit märkbar.

Han stod alldeles stilla och betraktade den.

Och då hände det märkliga.

Pärlan började växa.

Eller var det bara som hans ögon bedrog honom
... nej ... den växte ... den blev större ... nu
fyllde den hans hand ... och den började glöda, så
att han måste släppa den ... men den föll inte till
marken (för det fanns ingen mark) ... utan hängde
framför honom, lika stor som han själv ... snabbare
och snabbare växte den ... han kände dess värme mot
ansiktet som en eld ... den var större än han nu,
mycket större ... den var väldig ... dess ljus
bländade honom ...

Och fylld av en obeskrivlig känsla av blandad vemod
och triumf hängde han i intet och betraktade den
strålande stjärnan ...

</chapter>
<chapter name="När han vaknade">

När han vaknade hade han en diffus känsla av att ha
drömt någonting, men han kunde inte minnas vad.

Och han brydde sig inte om det.

Drömmar är ju bara drömmar.

Och den tanken fyllde honom för första gången
inte med sorg, utan med en annan känsla, ett slags
resignation. Han var trött. Han kände sig mycket
trött. Hans hjärna var tom.

Den innehöll inte en tanke av betydelse.

Han tittade på den lilla pappersbunten, och han förnam
en dunkel motvilja mot att röra den. Som om han, om
han befattade sig med den, måste acceptera en tanke,
som var honom outhärdlig.

Var hade hans entusiasm av igår tagit vägen?

I går hade han känt sig som ett geni.

Men nu --

Han reste sig upp och ställde sig bredvid det lilla
bordet, där bunten låg, han tittade ned på den.

Drömmar är bara drömmar.

Och ord är bara ord.

Det han åstadkommit igår var inte längre något
tjusande, eggande, förtrollat. Det var bara en lång
sekvens av ord. Ord som i sin tur bestod av bokstäver.

Det var ju ingenting alls.

Bara -- ord.

Han borde ha förstått med detsamma att det inte var
någon lösning på hans problem. Hur skulle han kunna
kalla fram sin älskade ur drömmens värld med hjälp av
ord? Ord kunde inte fånga en bråkdel av hennes väsen,
som han upplevt det. Hur många ord han än använde,
hur ingående han än skildrade henne: det hela skulle
ändå inte bli något annat än en samling ord på ett
papper. Och man kan inte älska ord på ett papper.



Han hade kunnat igår.

Men han var inte samma människa nu, som han varit
igår. Han var något annat.

Och även om han skrev boken färdig, och såg objektivt
på den. Ingen skulle ha någon glädje av den, utom han.

Nej, inte ens han.

Och det skulle ju bli en löjlig bok. En bok om en ung
hjälte, vars allra första bedrift var att gå vilse i
en grotta, och som inte hade kunnat gå i land med sitt
företag, om det inte varit för att en övermänsklig
intelligens dykt upp varje gång han var i fara och
räddat honom. Han såg på sin dröm objektivt nu,
för första gången. Och den föreföll honom ihålig.

Bara en dröm.

Men ändå hade han inte upplevt det så, medan det
skedde. Det hade inte alls haft karaktären av en
dröm. Det hade känts så verkligt.

Och med ens var hans objektivitet borta.

Jag är galen, tänkte han. Dessa våldsamma omkastningar i 
lynnet är ett bevis för att det är något fel med mig.

Om jag bara visste vad som är fel. Om jag är sjuk,
så har jag varit sjuk alltid, utan att veta om det.

Jag hör inte hemma här.

Jag har hamnat i fel värld.

Jag borde ha fötts i drömmens värld.

</chapter>
<chapter name="Utopia.">

Utopia.

Hade han sagt det högt, hade hans röst varit hånfull.

Men han satt i en stol och tänkte.

Sju dygn.

En vecka.

Han var mycket lugn. Han övervägde sin situation som
om den varit ett matematiskt problem.

Tyckte han.

Drömmarnas land.

Var det så här man tänkte sig Utopia, i den forntid,
då någon hittade på termen?

En värld, där robotar och maskiner ombesörjer allt, för att
människorna skall kunna tillbringa sina liv drömmande,
upplevande otroliga händelser i främmande världar.

I en oändlig serie av drömvärldar.

Världar utan gräns.

Något klack till inom honom. Men han kunde inte förstå
varför. Han hade kastat det första kapitlet på sin tilltänkta
bok, och fördrev nu dagarna med att läsa, lyssna på musik,
tänka.

Han tänkte oupphörligt, dag och natt, även när han inte
var medveten om att han tänkte. Utan att veta mer än att då
och då säregna fragment dök upp inom honom, som förvirrade 
hans tankepussel.

Han sökte en mening.

Vad är det för mening med att tillbringa sitt liv i
drömmande tillstånd? Är det ett liv, ett riktigt liv?

Livets mening. En fråga man sökt svaret på i alla
tider. En fråga, som var och en måste besvara för sig
själv. En lösning, som var giltig för någon annan,
behövde ju inte vara giltig för honom.



Och nu hade han nått fram till en utgångspunkt:

Ifrågasätt allting av princip. Tro inte
någonting. Acceptera inte något som faktum, som du
inte känner är riktigt.

Låt din intuition vägleda dig och granska kritiskt
det material, som den förser dig med.

Framför allt: misstro allt du fått lära dig i Skolan.

Han kände att han hade alla ledtrådarna nu. Det gällde
bara att finna en ända att börja nysta i.

Han hade alla pusselbitar han behövde. Det gällde
bara att finna två stycken som passade ihop, sedan
skulle det bli lättare att finna den tredje, och för
varje pusselbit som fogades till, skulle det gå allt
snabbare och till sist skulle han ana en bild.

En pusselbit: kan man drömma att man drömmer? Kan
man drömma i en dröm? Var passade den in?

Ingenstans.

När han skulle resa sig ur stolen, driven av en
outgrundlig impuls, märkte han hur spänd han var.

Han kunde knappt gå.

</chapter>
<chapter name="När det var fem dagar kvar">

När det var fem dagar kvar, vaknade han på morgonen
med en tanke ringande i sitt inre. Det var något
han tänkt på i drömmen, något som på ett dunkelt vis
hängde samman med vad han tänkt för någon dag sedan.

Bara ett uttryck, en fras, som med ens förknippats
med något i hans dröm, och därigenom blivit oändligt
meningsfull.

Även om han inte förstod dess mening, så var den där.

Världar utan gräns.

Drömvärldar utan gräns.

Men det var ju så det hade varit i drömmen. Där hade
han trott sig vara en agent för något slags Central,
vars uppgift var att bevara balansen i en serie av --
världar utan gräns.

I det uttrycket fick hans värld och hans drömvärld något 
gemensamt, en förbindelselänk upprättades mellan dem.

Men vad betydde det?

Ett gammalt uttryck dök upp inom honom:

Verkligheten är underbarare än dikten.

Men i vår värld är det tvärtom, tänkte han. Tvärtom.

Dikten är underbarare än verkligheten.

What we call the beginning is often the end

And to make an end is to make a beginning.

The end is where we start from ...

Vad vi kallar verklighet är ofta en dröm

Och att göra en dröm är att göra något verkligt,

Drömmen är vår utgångspunkt ...

Drömmar utan gräns. Världar utan gräns.

Om jag bara kunde förstå vad allt detta betyder? Två
pusselbitar. Men var är den tredje?


Det är ju detta du vill. Att göra din dröm till verklighet. 
Men en ordlek kan inte göra det omöjliga möjligt.

Såvida det inte är möjligt.

Men hur?

*

Hans tanke ryggade tillbaks. Den hade tagit några
steg på en väg, som enligt allt han lärt sig tidigare
ledde till vansinne.

Men fanns det flera vägar att välja på?

Fanns det något val?

Och hade han inte bestämt sig för att sätta
allt i fråga? Vägen leder kanske till klarhet och
sanning. Det kan du inte veta förrän du beträtt den
och nått målet.

Han låg i sängen och stirrade upp i taket.

Men hur kan det vara möjligt?

Snart börjar jag väl höra röster också, tänkte
han. Sedan skrattade han högt och okontrollerat.

När skrattet lämnat hans läppar var det inte längre
hans. Hans tanke hade flytt. Han var någon annanstans.

Han mindes.

Än en gång vaknade han på slottet i Kamwarlu. Och
samtidigt som han undersökte sina minnen, letade en
kylig hand efter något att para samman dem med. Och
han började se ett mönster.

Allt fler pusselbitar visade sig passa samman.

Världar utan gräns.

Drömmar utan gräns.

Drömvärldar utan gräns.

The dream is where we start from ...

Det som tidigare endast varit en lek med ord, fick mening.

Att göra en dröm är att göra något verkligt.

Drömmen är underbarare än verkligheten.

NEJ! tänkte han.

Det kan inte vara sant! Jag vågar inte --

Men alla pusselbitarna låg där, och de passade endast
samman på ett sätt.

Att göra det omöjliga möjligt ...

Det omöjliga är vår utgångspunkt ...


Men hur?

Nej! tänkte han. Det <i>är</i> bara fantasier. Nu har jag
verkligen blivit galen. Snart börjar jag höra röster
och se spöken.

Han var svettig och varm och kall och rädd och
förväntansfull. Hans hjärna var musik och hans kropp
var bly.

Han stod och han var hundra meter lång och såg ned
på golvet, som om det varit hundra mil avlägset.

Vad är verklighet, tänkte han. Det som är.

Men vad är det som är?

Nu satt han och han visste inte var han satt eller hur
han kommit dit, han visste knappt ens att han satt.

Tankarna virvlade runt inom honom men hela tiden
återkom samma mönster som något oundvikligt,
något självklart. Till sist började det även att
bli logiskt.

Och där han satt tog han alla pusselbitarna och lade
dem på sin plats och betraktade bilden.

Han försökte inte längre undkomma. Han försökte
absorbera den, förstå den i hela dess vidd.

Men han kunde inte.

Hans tankar var innestängda i en liten mörk kammare
och de kunde inte bryta sig ut. Jag kan förstå,
tänkte han, men jag kan inte fatta.

Och det var ingen ordlek.

Ord var inte längre bara -- ord.

Drömmar var inte längre bara -- drömmar.

Verkligheten är underbarare än dikten.

Men all dikt är ju verklighet.

All verklighet är ju dikt.

Det omöjliga är möjligt, ty ingenting är omöjligt.

Så självklart det var nu. Han hade burit det inom sig
hela tiden, men inte kunnat se det, eftersom han hela
tiden hade tittat i en annan riktning.

Och inom honom brast någonting. Nu kunde han öppna
sig. Han behövde inte längre tvinga sig att glömma.

Han manade fram hennes bild framför sig.

Han slöt ögonen och där stod hon.

-- Musik, ropade han.

Våningens lilla ganglium aktiverades än en gång. Men ingen

vidare order kom.

Den musik som hördes i rummet var tyst. Den bestod
av två ord, som rymde all den sorg och längtan som
exploderat i glädje:

Hon finns!

Hon är!

</chapter>
<chapter name="Tyst. Avlägsen. En rörelse bland vita dimmor">

Tyst. Avlägsen. En rörelse bland vita dimmor, som
ständigt dansar runt i en stel dans -- bortom en
antydd struktur, en stad av linjer och ytor, som
långsamt växer och skiftar form, ytorna spelas ut
mot varandra, linjerna är kraftfält, som kämpar och
förenas -- man anar en vilja bortom, någon som söker,
någon som letar i ett oändligt material av former
och klanger -- men vad söker han? -- han vet det inte,
han är blind, hans händer är hans ögon, men de är så
stumma och allt är så formlöst -- en blå linje reser
sig mot en skimrande bakgrund, för att falla samman
i en kaskad av benvitt stoft -- under en pulserande,
oåtkomlig rytm -- utmanande -- trotsig -- jag är svaret
men jag tiger i en labyrint av oscillerande kristaller
-- faller nu, djupt nedåt, fångas upp, bärs av skiftande
moln uppåt på nytt genom virvlande linjer -- allting
är plötsligt frusen vila, men påtvingad -- en hand som
söker värme, men den möter endast tvådimensionella
plan, som stänger den inne -- ytorna runtomkring
mörknar, nu är allt svart -- det finns endast en
punkt, en liten, lysande punkt, som vandrar i intet;
en sugande alldimensionell tomhet; en oformulerad
tanke, som hänger kvar som i ett plötsligt fokus,
medan allt annat bleknar bort och den underliggande
rytmens puls stelnar -- en efterklang av tystnad ...

Han satt stilla.

Varför faller bitar av min verklighet in i ett
mönster, när andra inte gör det, inte passar in?

Musik, diktrader -- drömda tankar ...

Men omkring står verkligheten och vill inte växa
samman med mig, den står utanför.

Han lät de renande klangerna av Colmans tredje symfoni
dröja kvar inom sig. De tvättade bort hans känslor, hans kropp,


hans jag, förvandlade honom till en ren tanke.

Han väntade.

Väntar jag tillräckligt länge, så finner jag en
lösning. Du måste ha tålamod. Vänta.

I tre dagar till kan du vänta.

Tre långa dygn.

Vad var det han hade tänkt, när han befann sig
på slottet i Kamwarlu? I oändligheten är allt
möjligt. Annars vore den inte oändlig.

Är det sant?

Kan man inte tänka sig en begränsad oändlighet. En
oändlighet av ettor?

Han reste sig och gick bort till fönstret, tittade
ut. Ut. Genom en artificiell 3D-bild. Allting här i
verkligheten är artificiellt, tänkte han. När vi ser
ut genom ett fönster, tittar vi på en illuminerad
3D-bild, en frusen dröm. När vi äter, är det mat,
som lagats i robotkök, som vi aldrig ser, och när
vi färdas någonstans rider vi i robotägg, eller
driver på automatiska rulltrottoarer. Det var inte
så i världen, förr. Förr lagade människorna själv
sin mat, och när de såg ut genom ett fönster var det
de såg verklighet, inte artificiell dröm. Har jag
kanske formulerat problemet fel? Är det denna värld,
som är drömvärlden? För den värld, som jag trodde var
drömmens värld, var ju -- är ju -- mycket mera verklig,
än denna värld.

Ja, detta är drömmens värld.

Men hur skall jag komma tillbaka till verkligheten?

Hans tankar försökte planlöst skissera upp ett
tankemönster, men de misslyckades.

Jag var så säker. Jag trodde jag hade löst
problemet. Men sedan fann jag att problemets lösning,
den lösning jag funnit, bara i sin tur skapade nya
problem.

Och hur kan jag veta, att det är sant? Hur kan jag
vara så säker? Och ändå är jag så säker. Jag tvivlar,
men jag tvivlar inte, för jag är säker, men ändå
inte säker.

Koncentrera dig, tänkte han. Försök finna en ledtråd,
liksom du gjorde förut. Börja från början.

Vi föds. Vi växer upp. Vi genomgår tester. Vi börjar 
Skolan. Vi genomgår tester. Vi får h-kurser i historia, 

kulturhistoria, musikhistoria, litteraturhistoria ...

Alltid -- historia.

Som om historien upphört.

Som om allt stannat. Som om tiden stelnat i ett enda
ögonblick, från vilket vi endast kan blicka tillbaka
på skeenden, som en gång varit.

Vi slutar skolan. Och de som inte tagits ut vid
testerna -- de få som bara försvinner -- vart? -- de
slutar skolan och måste inställa sig vid Kliniken och
genomgå ytterligare tester, och sedan sövs de ned
och tillbringar resten av sitt liv med att drömma,
med att uppleva imaginära upplevelser.

De får uppleva vad de innerst inne alltid drömt om. De
är lyckliga. I sina drömvärldar.

Hur otroligt meningslös är inte denna tillvaro?

Det tyckte jag alltid, men vågade aldrig säga något
till någon. Och jag kände mig ensam och abnorm.

Men kanske kände de andra det likadant. Inte heller
de vågade säga någonting.

Kanske har många förnummit det meningslösa i en
tillvaro som inte är en riktig tillvaro, utan en
skentillvaro, även om den skenbart är lika verklig, som
verkligheten. Men ingen har vågat säga någonting,
och så har det hela rullat vidare, år efter år,
generation efter generation.

Det är bara det -- drömmarna är verklighet. Det är
det du upptäckt. Det är din lösning.

Människorna drömmer inte sina drömmar, de upplever dem.

Kliniken är ett enda stort bedrägeri.

Men varför?

Hur är det möjligt?

En tanke uppenbarade sig: men i oändligheten är ju
allting möjligt, även det orimliga, det ologiska, det ...

Han skälvde i hela kroppen.

MEN DET ÄR INGET SVAR! skrek hans inre. Det finns 
en oändlighet av världar och i oändligheten är ingenting
omöjligt, och därför är det inte någon mening att
söka logiska förklaringar.

Det är kanske sant, men jag kan inte acceptera det.

Ett svar som verifierar sig självt är inget svar.


Och kanske -- kanske är det bara önsketänkande. Kanske
är drömmens värld trots allt bara en illusion, en
artificiellt producerad 3D-vision, i vilken du kan
uppleva allt det du alltid önskat dig.

Kanske är det du fått lära dig i Skolan sant. Kanske
är din lösning bara -- luftslott, en hägring, inbillning.

Och om någon dag skall du gå till Kliniken igen och
få en ny dröm och glömma bort den gamla och --

Han bet sig i läppen.

Världar utan gräns ... en oändlighet av parallellt
existerande universa mellan vilka man kunde färdas,
och i vilka allt fanns förverkligat, allt tänkbart,
otänkbart, orimligt, rimligt.

En utopi. En vision.

En tanke han burit med sig från sin dröm och som
han inte kunde, inte vågade släppa, eftersom den
innebar att någonstans var det han drömt verklighet,
någonstans --

Men hur skulle han kunna förena den bilden med den
verklighet, som omgav honom? Hur skulle han kunna
bevisa dess verklighet? För han måste ha ett bevis. Du
kan tro, du kan drömma, men om två dagar skall du
vara på Kliniken och då måste du ha svaret.

</chapter>
<chapter name="Du står framför en mur">

Du står framför en mur, som ena ögonblicket tycks
dig ogenomtränglig och hård, men som då och då liksom
upplöses och avslöjar ett underbart landskap bortom --
och du vill dit, du vill ditin till solen och värmen
och gräset -- men muren står emellan, och du betraktar
den, försöker genomborra den med din blick, men den
upplöses inte, utan den förblir där den är, skiftande
mellan verklighet och overklighet -- en osynlig mur,
som skiljer dig från paradiset -- men du är inte säker
på att den finns, att den är verklig -- du försöker
intala dig att den bara är en illusion -- men vet
att du endast kan pröva dess grad av realitet på ett
sätt, genom att rusa rakt emot den, rusa blint framåt,
och om du då hejdas av ett våldsamt slag som slår din
näsa i blod och fyller ditt huvud likt dånet av ett
jordskred -- så vet du, att du aldrig kommer igenom
muren, att den är mycket reell och alltid kommer att
hindra dig att nå ditt paradis, men -- om den inte är
verklig, så kommer du att passera genom den som genom
skimrande sand och mötas av smaken av verklig jord
och värmen av en verklig sol och doften av verkliga
blommor ...

Vänta inte! Du vinner ingenting genom att vänta! Spring!

Spring --

*

När han vaknade nästa morgon, var det med en känsla av
egendomlig tvekan, någonting som surrade i hela hans
kropp. Han satt på sängkanten och höll huvudet i
händerna, kände hur blodet pulserade i tinningarna,
hörde hjärtat bulta, förnam sin andedräkt, som
någonting matt och ihåligt och oregelbundet. Han
var trött. Det var som om hans hjärna arbetat hela
natten. Allting runt honom gled och hans tankar var
långt borta, och han kunde inte mana fram dem. Världar utan


gräns ... drömmar ... moon of my delight ... Denée ...

Hon stod ju framför honom. Hennes ögon var frågande. Vill 
du inte komma till mig? frågade de. Vill du inte --

Men hon är bara en illusion, sade en röst. Hon är
bara en illusorisk dröm, som förmedlats till dig
via en datamaskin. Detta är verkligheten. Att ha
en våning. Att gå till Kliniken med regelbundna
intervall och få en ny dröm. Att leva tusen skenliv
under ett enda. Det är lyckan. Det är utopia. Tänk
så många upplevelser som kan pressas in i ett liv
med hjälp av drömmaskinerna! Vad gör det att det är
illusion? När denna illusion inte kan skiljas från
verklighet. Vad gör det att du är en parasit på en
teknologisk civilisation, så länge denna civilisation
accepterar dig och gör dig lycklig? För är inte det
lyckan? Att få leva tusen liv i stället för ett?

Varför vill du inte komma till mig? Varför dröjer du ...

Muren framför honom. Muren inom honom själv.

Rädslan.

I drömmens värld är du inte rädd. För den världen är
din, den härskar du ensam i.

Men jag var rädd. Jag var rädd när jag gick vilse. Jag
var rädd, när jag stod i den mörka fuktiga grottan,
jag var rädd, när jag väcktes av en spark en kylig
morgon och grova soldatansikten stirrade ned på oss
som om vi vore ...

Varför vill du inte komma? Är du rädd? Inte är du
rädd, Carli. Du är modig. Du dödade en jättekatt. Du
dödade ett monstrum. Du räddade mig och mitt
land. Inte är du rädd?

Vem är jag?

Carl eller Carli?

Och vad är jag rädd för?

Använd ditt förnuft, sade rösten. Du har ju fått
lära dig hur världen fungerar i Skolan. Skulle
allt det vara en lögn? Varför då? For att göra dig
olycklig? Tror du du är så betydelsefull?

NEJ! skrek han. TYST!

Låt mig tänka ...

Men du kan inte tänka ...

Du kan bara grubbla och fantisera ... inte tänka ...

Han reste sig plötsligt. Han klädde på sig. Automatiskt. Han

ställde sig mitt i rummet och sade:

-- Jag vill ha information! 

Robotrösten svarade:

-- Var god specificera!

-- Jag vill ha ett enskilt samtal med Chefen för
Kliniken i denna sektor. Jag känner inte hans
titel. Jag menar den högste tjänstemannen inom
denna sektor.

-- Vad är ert ärende?

-- Det kan jag inte säga.

-- De begärda koordinaterna är ...

Han satt i en kapsel. Hans trötthet var borta. Hur
han kommit dit visste han inte. Men han visste vart
han var på väg och hans hjärna var kall som is. Du är
på väg för att se om muren är verklig. Det var som
om han tagit in en drog, som ökade hans medvetenhet
tusenfalt. Hans hjärna arbetade på hundra plan
samtidigt. Hade någon presenterat ett problem för
honom, som gäckat vetenskapen i femhundra år, hade
han avgett svaret i förbigående, utan att skänka
det en tanke. Huvuddelen av hans tankeverksamhet
var en hård, objektiv självrannsakan. Varför vill
du tillbaka? Är det för att du älskar henne? Eller
älskar du henne därför att du vill tillbaks? Är du
säker på att du vill tillbaks, att du inte kommer
att ångra dig?

Och de hundra kalkylatorer, som utgjorde hans jag
behandlade problemen och avgav svar inom bråkdelen
av en sekund, komplicerade svar, som inte kunde
formuleras annat än möjligen matematiskt.

Och den lilla äggformade kapseln rusade fram genom
det komplicerade nätverk av plaströr, som genomvävde
hela den jättelika stad, som jordens yta och yttre
förvandlats till under årtusenden av civilisation,
under trycket av en alltmer växande befolkning.

Vad vet du egentligen om världen?

Du vet allt om Keats och Konfutse och Colman och
vilken kulturpersonlighet som helst, men det enda du
vet om din egen värld, är en serie beteendemönster
som präglats in i dig och om du accepterat som
axiom, nej, inte accepterat, men kunnat. För du
accepterade aldrig. Du har aldrig kunnat acceptera
någonting. Endast drömmens värld ...



Och drömmens värld och du är ett --

Ni kan inte skiljas åt.

Varför kommer du inte, Carli?

Men jag är här. Jag är hos dig, alltid. Du är jag
och jag är du. Din värld finns inom mig.

Kapseln stannade. Hans hjärnas ispansar hårdnade. Han
steg ur och stod i en korridor ...

Inget trottoarband. Bara en korridor. Och dörren till
ett rum. Han tvekade.

Sedan spred sig isen genom alla hans lemmar, och han
gick emot den, den öppnades och släppte igenom honom
och stängdes igen.

</chapter>

<chapter name="Ett rum. Ett bord. En man som tittar upp">

Ett rum. Ett bord. En man som tittar upp.

Han visste inte vad han skulle säga. Men all den
spänning som hade lagrats inom honom urladdade sig
i en enda lång och häftig monolog:

-- Jag vet, sade han, jag vet. Ni bedrar oss. Det är
en lögn. Vi tror att vi drömmer, men det vi tror vi
drömmer är verklighet. Kliniken är inte vad ni säger
att den är. Den är något annat. Jag vet. Och jag har
ett krav. Ni skall föra mig tillbaks till den värld
som jag lämnat. Ni skall göra det. Annars skall jag
avslöja ert bedrägeri för världen. Jag skall ropa ut
det. Om ni inte --

-- Var så god och sitt!

Mannens lugna röst föll som en bila över honom. Han tystnade. 
Han visste knappt vad han sagt. Var befann han sig? 

Han satte sig i en stol.

-- Jag är ledsen, sade mannen, fullkomligt utan
mening, som om han varit galen. Jag är ledsen.

Sedan satt han tyst.

Carl såg sig omkring. Rummet var ganska litet. Det
rymde ett bord, med en diktafon och andra apparater,
ett 3D-fönster, två stolar, en man. Mannen var äldre
än han själv. Kanske tio år äldre. Kanske mer. Han
betraktade Carl forskande.

Denne kände sig plötsligt som ett litet djur i en
labyrint, ett försöksdjur, som tvingas fram genom ett
virrvarr av gångar efter doften av något underbart,
som man placerat någonstans för att locka det, ett
försöksdjur i ett laboratorium.

Han hade inte mer att säga. Han kunde inte säga mer. Hans 
visshet var ihålig. Han hade satsat allt desperat. Nu kunde de 
bura in honom någonstans. Ta honom till ett sjukhus och 
analysera honom och göra med honom vad de ville. Han hade 
sprungit på muren.


-- Du vet, sade mannen plötsligt. Du säger att du
vet. Men hur vet du?

Carl teg. Vad kunde han svara:

-- Skulle allting, hela världen vara ett bedrägeri? Men av 
vem? Och till vilket syfte?

Mannen satt tyst igen och betraktade honom. Det hela
hade drömmens självklara overklighet. Det var precis
som om mannen väntat att han skulle komma. Men hur?

-- Men, du har fullkomligt rätt. Det är ett bedrägeri. 

Carl stirrade på honom.

Ett frankt erkännande.

-- Kliniken är inte vad du fått lära dig att den
är. Drömmarna är verklighet.

Han försökte sansa sig och tänka.

-- Men, sade han, hur? Och varför? Jag -- 

Mannen tittade skarpt på honom.

-- Svara mig, sade han. Vad är det första du minns? Från 
när du var mycket liten? Var befann du dig, vad hände?

-- Jag ... barnhemmet, svarade han. Jag var på
barnhemmet. Och jag var mycket liten.

-- Men vad hände sedan?

-- Vi testades ...

-- Och --

-- Så kom jag till Skolan.

-- Och sedan?

-- Sedan var jag i Skolan tills jag blev vuxen.

-- Tänk efter. Vad hände andra året?

-- Åh ... vi testades ...

-- Och så ...

Carl tänkte. Inom honom formade sig ett vagt mönster.

-- Jo, jag fick byta Skola. Men det var senare, litet senare ...

-- Du kom alltså till en ny Skola.

-- Men det var inte en ny Skola. Den var likadan. Det var 
bara för att det var överskott ... det sade de till mig ...

-- Nå. Vad minns du mer? Ni testades flera gånger.

-- Ja ... några år senare ...

-- Och en kort tid efteråt ...

-- Jag fick byta Skola igen! utbrast Carl.


- Du börjar förstå nu. Du testades. Sedan överfördes du 
till en ny Skola. Sedan testades du igen? Och överfördes till 
en ny Skola.

-- Jag har aldrig ... sett det så ...

-- Nej, det var heller inte meningen. Men nu kan du få
veta det. Nu kan du få veta allt. Nu spelar det inte
längre någon roll. Du har genomgått den sista testen.

Pusselbitar. Men inget mönster.

-- Den sista testen? upprepade han, som om för att
krama ur orden all deras latenta mening.

Mannen log. -- Tänk efter igen, sade han. Du har
avslöjat oss. Men hur? Tror du verkligen att du hade
kunnat göra det alldeles själv -- utan annan hjälp än
vad du fått lära dig i Skolan.

Han tänkte. En tanke ur det förflutna dök upp:

(Du är ju psykiskt konditionerad ...)

-- Det var ... det ... det var en tanke ur min
dröm. En tanke om världar utan gräns, och på något vis
-- jag vet inte hur -- föreföll det mig ... naturligt
att koppla samman ... och allt jag tänkte ... det
blev liksom ett mönster ... jag kunde inte ...

-- Du vet bara att du upptäckte någonting. Du vet
egentligen inte hur eller varför. Det bara blev så.

-- Ja ... jag antar det ...

Det föreföll honom inte alls underligt att sitta här
och diskutera sina privata tankar med en fullkomlig
främling, en man vars namn han inte ens kände. Det
var snarare som att föra en inre dialog med sig
själv. Den andre yttrade tankar som låg latenta
inom honom själv. Det var bara det att han inte sett
dem. Och han kände sig med ens dum och hjälplös som
inte förstått ...

Och han visste att det var oändligt mycket mera som
han borde förstå, men att han inte skulle förstå det,
förrän det ögonblick den andre som satt där framför
honom uttalade det ...

-- Du tog ett steg. Men sedan stannade du där. Det
fanns flera steg du kunde tagit. Men du gjorde det
inte. Du klarade inte den sista testen.


-- Den sista ...

-- Ja, den sista. Vi planterade alla nödvändiga
fakta inom dig. Allt fanns där. Men du måste gå vägen
själv. Men du stannade.

-- Jag gick fel väg ...

Han började förstå nu. Muren hade funnits inom honom
själv. Men han hade trott den var något annat. När
han trott att han sprungit mot muren, hade han i
själva verket undflytt den.

Han förstod. Men hans förståelse var en känsla,
en föraning. Han visste inte, inte än.

-- Ni testade mig ... ni har testat mig ... hela tiden ...

-- Ja. 

-- Men varför? Jag är ingenting märkligt. Litet abnorm, 
kanske, men inte ...

-- Inte vad? 

Carl teg.

-- Litet abnorm? Litet? Det var typiskt. Ni anser er
alltid litet abnorma. Graden av er abnormitet fattar
ni aldrig själv.

-- <i>Men vad är jag då?</i>

-- Jag skall förklara. Det tjänar ingenting till. Du klarade 
inte testen. Vi kan inte använda dig. Men jag skall förklara. 
Om du hade kommit in här och sagt: -- Jag vet att världen, 
sådan jag fått den beskriven för mig, är en lögn. Men varför? 
Vad är den bakomliggande meningen? Då hade du klarat testen. 
Mera behövdes inte, det fordrades inte att du skulle lösa 
alla problemen själv. Bara att du skulle acceptera att du inte 
visste. Och fråga. Men du kom in här och sade: Ni skall föra 
mig tillbaks till den värld som jag lämnat. Annars avslöjar 
jag er.

-- Men ... jag visste knappt vad det var jag sade?

-- Just därför. Det är den spontana reaktionen som
betyder någonting, det var den vi ville ha. Du har
fått lära dig, i din -- Skola, att de psykologiska
testerna fulländades för många hundra år sedan, att
ett psyke fullkomligt kan analyseras, och att man
kan göra en fullständig beskrivning av en människas
psyke. Du har fått lära dig, att man sedan kan förutse denna 
människas reaktioner, på vilka yttre stimuli som helst, med


hjälp av den personlighetskurva och de ekvationer,
som man fått fram. Det är delvis sant, men inte
helt sant. En människas psyke kan inte helt
analyseras. Lika litet som en elementarpartikels
beteende kan beskrivas annat än med hjälp av
sannolikhetskalkyl, kan människors reaktioner göra
det. Det finns en osäkerhetsfaktor med i spelet. Och
den varierar från individ till individ. Hos en del
individer är den så stor, att deras reaktioner inte
kan förutses. Du är en av dem.

-- Testerna ...

-- Ja, testerna. Deras uppgift är inte att fastställa
människornas begåvning, även om intelligensfaktorer är med 
i spelet. Deras uppgift är att avslöja de -- oförutsebara. 
Och dessa -- ni är få, färre än du kunde tro -- sållas ut, 
förflyttas -- hela tiden så att de inte skall märka att 
de blivit speciellt uttagna.

-- Då var alla de andra på Skolan ...

-- Ja.

-- Men -- jag kände mig alltid annorlunda än dem, utanför. 
Och så var de ändå av samma slag ... som jag ...

-- Ni kände er alla annorlunda. Men naturligtvis
avslöjade ni det inte för varandra. Ni var alla
alldeles för inkrökta i er själv, för att observera
era egna symptom hos andra ...

En stunds tystnad. Carls hjärna surrade. Han skulle
velat gå in i ett litet rum alldeles för sig själv
och tänka en lång stund, han kände att han hade alla
ledtrådarna nu. Men den andre fortsatte obevekligt,
och han var hela tiden ett steg efter.

-- Vi ställde dig inför ett val. Och du valde
drömmen. Du valde fel. Du kunde inte göra
annorlunda. Men du valde fel. Du kan inte förstå
det nu. En gång kommer du kanske att göra det. Vi
kunde inte förutse din reaktion, ditt val. Därför
måste vi testa dig på det här sättet. Det är grymt,
jag vet. Men oundvikligt. Du måste ha haft ett nätt
litet helvete de sista dagarna. Varför valde du som
du gjorde? Vet du det? Varför du valde drömmen ...

-- Jag var lycklig där. Jag har aldrig varit lycklig
någon annanstans.

-- Lycklig? Och du tror du blir lycklig igen, om du
åter kommer dit?

-- Ja!


Mannen betraktade honom, såg rakt igenom honom,
Carl kände hur han upplöstes under de kyliga ögonen.

-- Du blir aldrig lycklig någonstans. Det är ett
privilegium du har, priset du betalar för att få
tillhöra en -- elit.

-- Hur vet ni det? Ni har ju sagt att ni inte kan
förutse mina reaktioner? Ni motsäger er själv.

-- Nej, inte alls. Jag kan inte förutse dina
reaktioner. Men du kan det inte själv heller. Du är
helt i dina impulsers våld. Och just därför kan du
aldrig bli lycklig. Ögonblick av lycka, kanske. Men
inte någon varaktig lycka.

-- Struntprat!

Mannen svarade inte. Hans tystnad var svar nog.

-- Men vad är meningen med allt det här, då? Vad hade
hänt mig om jag klarat er -- slutgiltiga test? Hur
fungerar den här världen -- i själva verket -- vad är
meningen att inbilla människorna att de drömmer ting,
som de upplever i verkligheten?

-- Meningen? Ett ord som är lätt att säga. Du
hade blivit en del av ... du hade blivit medlem i
en ny mänsklighet. Varför tror du att vi lägger
ner så stor möda på att finna och testa er? Jo -- det 
är de oberäkneliga som genom alla tider fört
världen framåt. Massan har följt efter som en trogen
fårhjord. Men utan dessa -- som jag har kallat de
oberäkneliga, hade den fortfarande levt i grottor.

Men, tänkte Carl ...

-- Det var en av de oberäkneliga, som gjorde det
första redskapet, det var en av de oberäkneliga
som gav oss tillträde till drömmarnas världar. Du
förstår, det finns två slag av oberäkneliga. De som
är konstruktiva, och de som är okonstruktiva.

-- Och jag tillhör alltså grupp två.

-- Det är inte säkert.

-- Jag förstår inte.

-- Det är omöjligt att dra någon definitiv gräns
mellan grupperna. Inte förrän sedan en individ slutat
sitt liv, kan man summera vad han gjort och inte
gjort, och avgöra var han hör hemma. Gränserna flyter.

-- Men ändå har ni eliminerat mig?

-- Ja.


Carl skakade på huvudet. Det var som att tala med en vägg.

-- Varför? sade han.

-- Låt mig uttrycka det så här: vi har inte eliminerat
dig. Du har själv gjort ett val. Du är fullkomligt
övertygad om att du endast kan bli lycklig i din
drömvärld, och ingenting jag kan säga eller göra kan
övertyga dig om motsatsen. För att vi skulle kunna
bruka dig, måste vi förändra ditt psyke. Och ett
manipulerat psyke, har vi ingen användning för. Men
du frågade om meningen. Låt mig skildra det på mitt
eget vis ...

-- Jag lyssnar.

-- I alla tider har människorna undrat över
universum. Är det evigt och oändligt, eller är det
begränsat och ändligt? Till sist nådde man fram till
en bild av ett samtidigt både gränslöst och begränsat
universum, ett universum krökt i sig själv. Ett
gigantiskt fyrdimensionellt klot. Och man trodde att
man funnit en lösning. Men hade man det? Vad menar
man egentligen med universum?

Han gjorde en paus. Carl sköt in:

-- Summan av allt som finns.

-- Ja. Men vad är det som finns? Hur definierar man
begreppet existens?

Åter gjorde han en paus. Det var uppenbart svårt för
honom att samla tankarna och skildra något som för
honom måste vara självklart bortom all gräns i enkla
ordalag, när det endast kunde uttryckas -- kanske -- i 
ett matematiskt formelspråk.

-- Redan tidigt spekulerade man över om det inte
kunde finnas andra universa -- och då hade man
ju redan frångått din definition av begreppet
universum. Existerade det kanske inte, utanför vårt
universum, andra universa? Och vilken natur ägde de ?

Åter en paus.

-- Var de lagar som gällde i vårt universum, giltiga
även för dessa andra potentiella universa? Det var
naturligtvis en rent hypotetisk fråga. Nästan en
retorisk fråga. Och det var inte -- sansade och nyktra
vetenskapsmän, som sysslade med dylika spekulationer,
utan fantaster och drömmare. Författare.

-- Oberäkneliga, sköt Carl in, litet maliciöst.

-- Bland annat, ja.


Carl tänkte. -- Vart vill han komma? All denna vaghet,
alla dessa förberedande omskrivningar ...

-- Men man förstod inte att problemet var fel
ställt. Det existerade verkligen andra universa, men
inte utanför vårt universum, utan -- parallellt. Jag
måste nu göra något, som man egentligen inte får, jag
måste beskriva med ord, något som inte kan beskrivas
i ord. Men du har inte fått den utbildningen att
du kan fatta det matematiskt. Vad är materia? Svar:
materia består av atomer, ordnade i molekyler, för
det mesta. Vad är en atom? Svar: en atom består av en
kärna och andra partiklar, som man tidigt tänkte sig
kretsa runt denna kärna, ungefär som planeterna runt
en sol. Men -- vad är en partikel? Vad är en kärna? Här
kan jag inte längre använda ord för min beskrivning,
för orden blir plötsligt -- meningslösa. Partikeln,
till exempel, uppför sig ibland som en "partikel",
ibland uppför den sig på ett sätt som vore otänkbart
för en "materiell partikel". Den kan befinna sig på
två platser samtidigt, skifta läge utan att förflytta
sig mellan två punkter o. s. v. Men vad är den? Vad
består den av?

-- Vad är existens? Nyckelordet var: möjlighet. 

Åter tystnad.

-- Det var en genial matematiker, som fick en
vision. Och han gav sig inte förrän han hade uttryckt
denna vision matematiskt. Andra försökte fullfölja
hans arbete, men misslyckades. Man hade hela tiden
fel utgångspunkt. Men tänk dig det så här: vi har ett
råmaterial, vars natur vi ofullständigt känner. Det är
formlöst, oåtkomligt och när vi granskar det upplöser
det sig i paradoxer. Vi kan inte ens säga att det
existerar. Begreppet existens blir meningslöst.

-- Vi vet, att vårt universum består av detta
råmaterial. Vad som var konklusionen av geniets
obegripliga ekvationer var, att samma råmaterial,
samtidigt som det bygger upp vårt universum, kan
bygga upp en oändlighet andra universa. Och eftersom
detta råmaterial inte lyder under lagar som vi
kan precisera, kan vi inte uttala oss om huruvida
samma lagar gäller för dessa andra universa, som
för vårt. Ordet existens är endast meningsfullt som
referens till något annat. Vi kan säga att universum
existerar -- som en funktion av urämnet. Vi kan


inte säga, att detta urämne existerar, annat än
genom att vända på det och säga, att det existerar i
referens till vårt universum. Ett är lika med ett. Men
det bevisar inte att "ett" existerar. Man hade nu en
utgångspunkt, som var den möjliga existensen av ett
oändligt antal universa, så att säga parallellt med
vårt. Men hur skulle man kunna bevisa att det var
så? Och ändå --

-- Det har man gjort?

-- Ja.

-- Hur?

-- Frågan rymmer redan svarets lösning. Men vi
är nu inte funtade så att vi accepterar dylika
svar. Vi vill förankra vårt vetande i någonting
objektivt. Vetenskapens utveckling har varit
paradoxal. I begynnelsen var vetenskapsmannen och
filosofen samma man. Sedan skildes de två. Och
allteftersom vetenskapen avancerade splittrades den
upp i grenar, som i sin tur klövs i grenar, och på
den ena grenen visste man inte vad man gjorde på de
andra. Men när man hade trängt tillräckligt djupt,
upptäckte man, att man egentligen sysslade med
samma sak -- fast ur olika aspekter. Grenarna växte
samman. Det uppstod en ny vetenskap, en syntetisk
vetenskap, som skulle förena alla detaljbilderna till
en helhetsbild -- och dess redskap blev matematik
och datamaskiner. På så sätt kom det sig, att
den psykiska forskningen verifierade -- om jag får
använda ett dylikt ord -- en teori, som uppställts av
en matematiker och fysiker. Man upptäckte att det är
möjligt att förflytta sig mellan alla dessa parallella
universa. Det var möjligt att konkret bevisa deras
existens, genom att besöka dem. Och eftersom antalet
universa är oändligt, är också antalet tänkbara
universa oändligt, och antalet otänkbara universa
oändligt. En gammal filosof summerade sin syn på
tillvaron i orden "panta rei": allting flyter. Han
borde ha sagt: "panta esti" -- allt finns.

-- Världar utan gräns, mumlade Carl. Drömvärldar
utan gräns. Dröm och verklighet. En konflikt som
inte existerar. Att göra en dröm är att göra något
verkligt. Men det är fel. Drömmen är redan verklig,
har alltid varit verklig.

Den andre satt tyst nu.

-- Urämnet, grundämnet, det oåtkomliga. Redan de äldsta

filosoferna tänkte sig ju något sådant.

-- Ja, tillvaron är besynnerlig. De hade på sitt
sätt rätt. Anaximander med sitt "obegränsade".
Panteisterna med sin vision av gud och universum
som en enhet. Kanske är urämnet "gud". Vem vet. Vi
vet fortfarande inte vad det är. Vi forskar ännu,
men vi har ringa hopp att någonsin få veta det.

-- Vi? frågade Carl. Vilka är vi? Och varför hela
denna apparat med att inbilla människorna, att de
drömmer, när deras upplevelser är lika verkliga som
de själva?

-- Vi ... är de oberäkneliga ... de som klarar den
sista testen. De som vill deltaga i vårt gigantiska
arbete, att skapa en ny mänsklighet och att fortsätta
utforskandet av tillvarons väsen. För vi kan ju aldrig
säga att vi nått slutet. Vi kan aldrig vara säkra på
någonting. Vi måste ständigt vidare ... och vidare ...

De satt tysta en lång stund.

Inom Carl förlöstes alla de gångna dygnens grubbel och
det var som om skummande tidvatten sköljde tillbaka
och lämnade honom orörlig på en strand, och en lång
stund låg han stilla, som en uppspolad trädstam, men
sedan vaknade han och tittade uppåt stranden och där
bredde blommande ängder och skogar ut sig och skyn
var blå och han hörde fåglars rop ...

-- Men du, sade den andre, plötsligt, -- är inte
intresserad. Du har potentialen rent intellektuellt,
men du är inte känslomässigt intresserad. Möjligen
känner du en viss nyfikenhet, men du hör inte hemma
bland oss. Du är inkrökt i dig själv, det enda som
existerar för dig är en drömvärld -- som till sin
själva natur är anti-intellektuell. Naturligtvis vet
jag vad du upplevde i din dröm -- jag har ekvationerna
här -- och jag förstår inte vad det var som fascinerade dig 
där ... vi är två främlingar, som inte kan förstå varandra ...

-- Vad som fascinerade mig ... jag vet inte ... men att leva 
ett liv, ett riktigt liv, att älska ...

Åter satt de tysta.

-- Men du svarade inte på min fråga. Varför hela
denna stora apparat för att dölja för människorna,
att deras upplevelser är verkliga, att de, när de
drömmer, upplever verkliga händelser, hur fantastiska
de än må tyckas?



- Tänk ett slag. Om vi talade om för människorna,
att deras drömmar är verklighet, skulle de reagera som
du. De skulle vilja bosätta sig för evigt i den värld
de tycker bäst om. Vår jord -- skulle helt -- nästan
helt -- avfolkas. Har du någon idé om hur stor jordens
befolkning är? Större delen av befolkningen befinner
sig ju större delen av sina liv, inte på Jorden. Det
är statistiskt kalkylerat hur stor befolkning jorden
kan ta emot i ett givet ögonblick -- större delen är
barn -- resten är människor, som vilar sig mellan två
drömmar. Jorden är en enda stor avelsgård. Vi behöver
människorna, vi behöver deras barn, och vi ser till
att ta vara på deras könsceller. Ju flera människor,
ju större befolkningsunderlag, desto större är chansen
för genetiska lyckträffar. Och det är de vi behöver -- till 
vår nya mänsklighet.

-- Jag undrade en dag, sa Carl, över om den
konstnärliga och vetenskapliga utvecklingen
stannat. Det vi lärde i Skolan är ju bara
historia. Och ju närmre vi kommer vår egen tid,
desto tunnsåddare blir det med uppgifterna.

-- Nej, vi fortsätter den, men med din bakgrund skulle
du helt enkelt inte kunna fatta vad som görs nu inom
konsten -- vetenskapen -- vi är en ny ras, vi har funnit
nya uttrycksmedel. Allt detta vände du ryggen då du
begärde att få komma tillbaks till din drömvärld ...

Carl protesterade.

-- Ni baserar er syn på mig, på några förflugna ord,
som jag uttalade i ... halvt omedvetet tillstånd.

-- Den spontana reaktionen, som våra tester
inte kunnat förutse. Om tio år är kanske allt
förändrat. Om tio år är du kanske mogen att bli en
av oss. Vem vet? Vi kan inte förutse din framtid. Vi
kan endast säga hurudan du är nu, och -- om du tänker
efter ... trots allt jag sagt, vill du inte bli en
av oss. Du vill fortfarande komma tillbaka ...

Han lutade sig bakåt och slöt ögonen och åter var hans 
hjärna ett virrvarr av tankar.

Men ur kaos lösgjorde sig ett ansikte och en röst, som sade:

-- Vill du inte komma tillbaks till mig? 

Och han svarade:

-- Jo. Jag vill. Jag vill.



Den andre teg, men hans tystnad sade, -- Där ser du ...

En stund satt de tysta, men sedan återvände Carls
beslutsamhet. Han hade fattat sitt beslut, men det
fanns flera frågor att ställa ...

-- Men hur sker förflyttningen mellan dessa -- universa?

-- Ja, som jag sade ... den psykiska forskningen ... det 
mänskliga psyket äger fler resurser än de vi använder dagligen, 
fler resurser än vi är medvetna om själva. Telepati är 
en av dem. Vi har ganska många telepater. Men hos de flesta 
är dessa krafter latenta, yttringarna, om de förekommer
alls, är spontana, kontrolleras inte av den medvetna
viljan. Troligtvis förklarar detta många uråldriga
vidskepelser: häxor, trollgummor, messiasgestalter -- har 
varit människor som ägt dessa krafter i högre
grad än människor i allmänhet, utan att förstå deras
rätta natur. Och trots intensiva forskningar, kan
vi ännu inte säkert säga, att vi uttömt psykets alla
resurser. En av dessa -- latenta krafter -- är förmågan
att förflytta sig mellan olika möjligheter. Som de
flesta banbrytande upptäckter gjordes den av en slump,
och vi har ännu inte någon definitiv teori för hur det
hela i själva verket fungerar, lika litet som vi vet
hur en "själ" fungerar, men vi kan rent praktiskt
åstadkomma effekten. Det är frågan om att kunna
visualisera en sak för sin inre syn så intensivt,
att den blir verklighet för en. Och då är man där. Men
förmågan är latent. Med hjälp av somnografen görs en
psykologisk djupanalys, sedan den som skall skickas
iväg försänkts i hypnotisk dvala. En analys -- precis
som du fått lära dig -- av hans innersta drömmar och
förhoppningar. Därefter berövas han på hypnotisk
väg sina minnen och förses med en drömidentitet som
motsvarar hans undermedvetna drömvärld -- ditt fall
var litet speciellt -- vanliga ... beräkneliga
... förses inte med så komplicerade identiteter
som ni andra. För er identitet är ju ett
led i den slutgiltiga testen. Sedan stimuleras
vissa hjärncentra, vilket gör att hans
visualiseringsförmåga ökas, spontant visualiserar han
en värld, som motsvarar den idealvärld han bär inom
sig i form av undermedvetna psykiska symboler ... och
plötsligt är han där. Det är i själva verket en
mycket enkel process, som numera helt ombesörjes av datamaskiner. 
Alla förses med en hypnotisk befallning att återvända

hit till vår värld. Ibland gör de det inte. Kanske
kan det förklaras med att dödsdriften inom dem tagit
överhanden. De har valt en värld, där de var dömda
att gå under. Detta är inget onaturligt. Vi har helt
enkelt bara förverkligat något som funnits latent inom
människan i alla tider -- förmågan att göra dröm till
verklighet. Du måste förstå detta -- vi bedrar dem -- men
vi gör dem lyckliga -- detta ÄR utopia. En människa
från vår värld är immun mot alla sjukdomar, sår läker
snabbare på honom och han lever mycket längre än vad
människor gjorde förr, när de levde ett -- naturligt
liv. Och observera detta: de flesta återvänder inte
till samma drömvärld två gånger. Vi förändras ständigt
-- även de -- beräkneliga -- och därmed förändras också
våra drömmar, våra önskningar. Därför kan jag säga
dig, att du inte kommer att bli lycklig, varaktigt
lycklig, i din värld.

Carl hånlog blekt åt det sista. Hur kunde han säga det
så bestämt? Det var löjligt. Samtidigt förundrade han
sig över allt vetande han absorberat under den gångna
-- var det en, två, tre ...? -- timmar, förvånade sig
över att han inte drunknat. Men han hade sugit åt
sig allt som en svamp och kände sig inte det minsta
förändrad. Det var som om han bara fått bekräftelse
på något han länge vetat, något som funnits latent
inom honom själv.

-- Världar utan gräns ... mumlade han.

-- Vi kommer att sända dig tillbaks till din värld. Du
hör inte hemma här. Du hör inte hemma någonstans. Men
vi skall göra vad som ankommer på oss. I sista hand
är det dig själv det beror på.

Carl frågade, -- Vem är du egentligen?

Den andre log. -- Jag har ingen officiell position
i den del av vår värld, där du hittills vistats. En
del av oss har det. Kanske den läkare du såg, när du
vaknade upp, var en av oss. Men alla är det inte. De
flesta i den personal som sköter allt vad robotar
inte kan sköta, är speciellt utvalda, emotionellt
mycket stabila individer. De är -- beräkneliga, men de
vet. Och ibland tar även de en dröm, som semester,
som avkoppling. Ja -- som jag sade -- jag är ledsen
att det skulle utlöpa så här ...

-- Du är ledsen och jag är lycklig, sade Carl. Vem av oss som

har störst rätt att vara någondera, återstår att se ...

-- Åh, fortsatte han, en sak till: jag vill inte att
ni förändrar mitt psyke, när ni -- jag vill vara den
jag är nu ... med mina minnen intakta ...

-- Jag antog det. Här är kortet. Koordinaterna finns på det. 
Vi har en litet speciell avdelning för sådana som du ...

En genomskinlig barriär skilde dem plötsligt. Carl
reste sig. Men på sätt och vis, tänkte han, är vi ju
ändå bröder.

Han sträckte fram sin hand, genom barriären, och den
andre sträckte fram sin och de möttes som över en
avgrund -- känslan av en varm, svettig hand i hans egen
återkallade Carl till medvetande om att den andre bara
var en människa, trots allt, liksom han själv ...

-- Farväl, sade han.

Den andre behöll hans hand i ett fast grepp. Det
fanns inte längre någon barriär. Bara de två och
oändligheten.

-- Du är en dåre, en omogen idiot -- men lycka till.

-- Tack.

Deras händer skildes.

Barriären föll ljudlös.

Carl vände sig häftigt om och gick och när dörren
stängdes bakom honom sade han ett tyst farväl till
den värld, som varit hans under så många år. The end
is where we start from ...

-- Jag kommer, viskade han tyst. Jag är på väg ...

</chapter>
<chapter name="Den drömlika stämning">

Den drömlika stämning som då och då bemäktigade sig
honom, hade långsamt smugit sig på honom. Allting
förvandlades långsamt till en dröm, det var som
om världen var täckt av vatten, som suddade ut
dess konturer och gjorde att ens rörelser kändes
underliga och främmande och att man kunde känna
sig torr i munnen trots detta föreföll honom mycket
bisarrt. Han hade tagit en kapsel till den plats som
symboliserades av koordinaterna på kortet. Platsen var
öde. Han steg ur kapseln och flöt sakta mot en dörr,
den enda som fanns, även här.

Och en stund senare låg han utsträckt på någonting,
och en huv sänktes ned över hans huvud och han tänkte
på Denée och Denetah och såg inte den medlidsamma
blick mannen i den vita rocken gav honom.

Det dröjde en stund, och sedan var sängen plötsligt
tom, och mannen skakade på huvudet, halvt sorgset,
halvt förebrående -- innan han höjde huven igen och
satte sig ned för att vänta på nästa.

</chapter>



<chapter name="III">

III
</chapter>

<chapter name="Han vaknade upp i mörker">

Han vaknade upp i mörker och under honom var fuktigt,
kallt gräs och hård mark och över honom välvde sig
himlavalvet som en gnistrande kupol. Stjärnorna
var alldeles klara, mycket stilla -- och runt honom
rådde en så fullständig tystnad, att han nästan
kände sig som en inkräktare på helig mark. När man
låg så här, utsträckt på marken, kände man inte av
någon vind, och det fanns inget träd i närheten där
vinden kunde sjunga. Utan den gled fram ovan honom,
osynlig och ohörbar. Långsamt, oändligt långsamt,
kom han till medvetande om vem han var och var han
var. Han upptäckte, att han visste vem han var,
men att han inte visste var han var.

Bara att gräset var kallt, och att vinden nu
kunde höras svagt, som en utdragen suck uppe bland
stjärnorna och att han kunde urskilja en månskiva
om han vred litet på huvudet. Den hängde inne bland
bergen, som fångade upp det mesta av dess ljus, och
endast lämnade ett lätt dis åt skyn och ett oändligt
fint glitter åt gräset.

Han hade vaknat upp en gång förr. Men då hade han
legat i en bädd på ett slott, och han hade inte
varit den han var nu. Med ens rusade minnen över
honom. Minnen av ett samtal. Ett fragment av en
replik: vi berövar dem hypnotiskt deras minnen, förser
dem med falska minnen och en drömidentitet, sedan ...

Han hade vaknat upp och trott han var en annan än
den han var. De hade präglat in i honom en mängd
föreställningar om en Central och att han var tidsagent. 
Och som ett tecken på att han var -- förändrad, hade 
även hans namn varit förändrat.

Men nu är jag mig själv, tänkte han. Jag är jag.

De har inte förändrat mig den här gången. Jag har
kvar mina minnen, mina riktiga minnen, min riktiga
identitet ...

(Men den andra gången, då du vaknade, trodde du också,

att du hade kvar din riktiga identitet. Du hade två
identiteter och ingen av dem var riktig. Du hade
två uppsättningar minnen, och det ena trodde du var
falskt, och det andra trodde du var sant. Men de var
båda falska. Så hur kan du veta bestämt, att du inte
är förändrad även nu, att din identitet är intakt,
att du kommer från den plats du minns att du -- lämnade ...)

En spökröst inom honom. Han såg upp mot stjärnorna
och tyckte att de såg på honom, som om de väntade på
ett svar.

Kanske, tänkte han, är mina minnen falska och mitt
jag inte mitt verkliga jag. Men hur skulle jag i
så fall kunna få veta vad som är mitt ... verkliga
jag? Hur kan någon någonsin vara säker på att han
är den han tror att han är? Jag är jag. Mina minnen
är mina minnen -- jag måste utgå från att de är mina
riktiga minnen ... för de är ju det enda jag har
att utgå ifrån.

Men stjärnorna samtyckte inte till hans tanke. De stirrade 
ned på honom, som om de inte hört.

Minnen ... en röst ...

-- Vad de visualiserar blir en tillvaro ... där alla deras 
innersta önskningar kan uppfyllas, och plötsligt -- är de där ...

Jag är här, tänkte han. 

Men var är -- här? 

Han hörde rösten igen:

-- De flesta återvänder inte till samma värld två gånger ... 
vi förändras ständigt ... och därmed förändras också våra 
drömmar ... i sista hand är det dig själv det beror på ...

VAR ÄR JAG?

Han satte sig häftigt upp. Gräs ... stjärnor
... måne ... berg -- det kunde vara var som helst.

Tänk efter -- du har kommit dit dina allra innersta
drömmar velat att du skulle komma ... vart ville du komma?

Att sitta i gräs och ställa idiotiska frågor till sig själv.

Det är väl klart, tänkte han. Jag vet väl vart jag ville komma, 
tillbaks, till den värld jag var i förut ...

(Är du säker på det? Hörde du inte vad rösten sade? De 
flesta återvänder inte till samma värld två gånger ... Och det 
är en omedveten process. Det är dina omedvetna önskningar,


som fört dig hit. Känner du ditt eget inre? Vet du
vad du innerst inne önskar?)

Hans ena hand fattade tag om en grästuva och drog i
den, som om den ville dra fram ett svar ur den mörka
jorden. Några strån rycktes loss och han höll dem
i handen.

De flesta ...

Plötsligt vällde en trotsigt självmedveten tanke fram
inom honom:

-- Men jag är inte som ... de flesta. Jag är oberäknelig. 
Jag passar inte in i statistiken. Sannolikhetskalkyl och 
personlighetstester biter inte på mig. Jag är inte som ... de flesta. 
Och även om jag inte känner mig själv, så vet jag, att jag befinner 
mig någonstans, där jag kommer att bli lycklig.

Vinden föll ned ur sin glittrande rymd och strök över
honom, som en sval, prövande tunga. 

Och minnesrösten kom tillbaks.

-- Du blir aldrig lycklig någonstans ... dödsdriften
inom dem har tagit överhanden ... de har valt en
värld där de är dömda att gå under ...

NEJ!

Hur mycket bevis fordrar du? Ser du inte bergen?

(Men är det samma berg?)

Han stirrade på bergens siluett. De tornade upp sig
som gigantiska urtidsmonster och sände ett ohörbart,
fruktansvärt vrål upp mot stjärnorna. Men stjärnorna
blinkade inte.

Och vinden skrattade åt deras förstelnade raseri.

Samma berg ...

Samma värld ...

Men oändligheten ... innehåller ju allt. Då måste den också 
innehålla en oändlighet av identiska världar. Oändligheten består 
inte blott av en enda oändlig talserie 1 2 3 4 5 6 ... utan 
även av en oändlighet av ettor, tvåor, treor ...

Vilken av dessa är "samma"?

Ordet betyder ju ingenting längre. Och det måste
finnas ett oändligt antal världar, som liknar den du
var i, men skiljer sig från den, i något avseende. Och
det som skiljer sig kan vara precis vad för något
som helst.

Du är utlämnad åt ditt undermedvetna.


Acceptera. Du måste börja lära dig att acceptera. Bergen 
är här ju. Tvivla inte i onödan. Tvivla inte förrän du har 
orsak att tvivla.

Han reste sig upp.

Plötsligt --

Kläderna! Hur är du klädd?

Hans händer trevade febrilt på hans kropp. Skinn. Nött
skinn. Samma kläder han haft på sig, när ... de kändes
precis likadant ...

Och han stod på en sluttning.

På sidan i en väldig dal.

Det stämmer, tänkte han, än så länge stämmer det. Avvakta. 
Vänta och se.

Han gick långsamt nedåt. Sluttningen var mycket svag. Var 
månen på väg upp eller på väg ned? Var det afton eller nära-gryning?

Vänta och se. Det visar sig snart.

Han spände blicken och försökte tränga ned med den
i förväg nedför sluttningen. Men stjärndiset gjorde
allt töcknigt.

(Alla förses med en hypnotisk befallning att återvända
vid en viss tidpunkt.)

Men han sade att de skulle sända mig hit, för alltid.

Kan du lita på hans ord?

Var det sanningen han berättade för dig? Hela sanningen? 
Eller en del av sanningen? Och tänk efter -- för att man skulle 
kunna förflytta en människa till en annan möjlighet, måste 
hennes hjärna stimuleras på något sätt, så att hennes förmåga 
att visualisera ökades. Men när man skall återvända, har man 
ju ingen maskin!

Återvänder -- gör man själv -- även om det är på hypnotiskt 
inpräglad befallning ...

Har stimulerandet av hjärnan långtidseffekt?

Eller ...

Hur mycket gör människan, hur mycket gör maskinen?

En latent förmåga. Telepati är en latent förmåga, omedveten. 
Men det finns telepater, som kan kontrollera sin förmåga. 
Det erkände han. Kanske är det även möjligt att ...

Kanske är jag en av dem, som ... kanske skulle jag själv 
kunna...



Han avfärdade tanken. Orimliga spekulationer.

(Men i oändligheten är ju ingenting o-)

Han kvävde den vana invändningen innan den uttalats
inom honom. Lär dig att acceptera. Vänta och se. Finn
först ut om det här är rätt värld ...

Skulle det visa sig -- att det inte är det -- kan du
ju alltid göra ett försök -- många försök ...

Sluttningen blev brantare. Gräset var halt.

Den här världen är du. Den är dina innersta önskningar
materialiserade i verkligheten. Du måste lära dig att
acceptera denna värld, hurudan den än är, du måste
lära dig att acceptera dig själv.

Om jag bara kunde ...

(Börjar det inte ljusna nu ...?)

Jag känner ju inte mig själv. Hur skall jag kunna
acceptera någonting som jag inte känner?

(Månen har sjunkit ... bleknat ... stjärnornas färg mattas ...)

Han vandrade nedför grässluttningen.

Medan bergen långsamt började att glöda, först omärkligt, 
sedan matt, sedan obevekligt med allt större intensitet.

Han förnam solens värme som ett löfte.

Lär känna den här världen, tänkte han, så lär du
samtidigt att känna dig själv.

Den här världen är jag. Är även den -- oberäknelig? Har
jag hamnat i ett universum, som inte lyder under
lagar som jag är van vid?

Var beredd på allt. Allt är möjligt.

Han började känna sig dåsig, där han gick. Han hade ju
vandrat länge nu, och kunde sätta sig ned någonstans
och vila ...

Han gjorde det. Han sjönk till marken. Och marken
var kall, men nu började luften bli varm och ljus och
han brydde sig inte om att marken var kall, utan han
sträckte ut sig, och några minuter senare visste han
inte längre i vilken drömvärld han befann sig.

Han sov.

</chapter>

<chapter name="När han vaknade upp igen">

När han vaknade upp igen, var det av att ett grässtrå
kittlade hans näsa, och nu var det varmt, inte hett,
inte pressande, utan precis lagom varmt. En sval,
frisk värme. Han rullade över på ryggen och stirrade
upp i skyn, som outgrundligt blå bredde ut sig
däruppe. När man såg den så här kunde man inte fatta,
att det var samma himmel, som om natten var svart
och översållad av stjärnor, en glimmande avgrund. Man
kunde inte fatta att det blå bara var en illusion, ett
ljusbrytnings-fenomen, och att avgrunden fortfarande
fanns därute, och mörkret, och stjärnorna. Skyn var
en blå tanke, som omgav världen. Skyn var outgrundlig musik ...

Han reste sig inte upp, utan låg kvar och funderade
dåsigt. Han hade inte vaknat på allvar än. Hans ögon
var vakna. Han såg.

Men det febrilt grubblande tillstånd som haft honom
i sitt våld så länge var långt borta. Och han var
avlägset medveten om det, och njöt av en stunds
befrielse ...

Vad är det för mening med att grubbla?

Himlen är ju blå.

-- Hej, sade en röst. Är du vaken nu?

-- Ja, mumlade han, och satte sig sedan upp. Några
meter bakom honom stod ett stort djur och betade i
gräset. Det ignorerade honom fullkomligt.

-- Ferd ... viskade han.

Den mjuka, flöjtlika rösten dröjde kvar inom
honom. Ordlöst, uppsluppet, glatt, ironiskt hälsade
den honom välkommen.

-- Du vet ... sade han högt.

(Som jag redan sagt, så vet jag litet mera om dig, än du själv. 
Visst -- jag har vetat det hela tiden. Jag har väntat på dig ...)

Han betraktade djuret. Han visste att det inte var djuret

han talade med, utan en sällsam kollektiv varelse,
i vilken det här djuret bara var en cell. En fråga
formade sig inom honom ...

-- Är det här ...

(Nej, det är inte samma djur, som följde er upp i bergen. 
Men du kommer att få träffa det djuret snart ...)

-- Vad är du?

(Jag är ... Ferd? Jag är -- jag. Vill du jag skall
beskriva mig själv? Du är lustig. Jag kan inte svara
på något annat sätt. Vad är ett jag? En serie minnen
och egenskaper ... jag kunde fråga dig detsamma. Vem
är du? Vad skulle du kunna svara på det?)

Han satt tyst. Kände sig som ett tillrättavisat barn.

(Vad ett "jag" är -- det är en fråga, som innefattar
alla andra frågor. Det är omöjligt att ge ett
svar. Vad är existens?)

-- Den frågan strävar man efter att besvara i den
värld, som jag lämnat, svarade Carl.

(Så håller de sig sysselsatta, åtminstone.)

Han log.

-- Men du sade en gång, att jag var intressant. Är
jag fortfarande intressant?

(Sade jag? Kanske det. Visst är du intressant. Allting
är intressant. Det är det enda man kan säga om
tillvaron -- den är intressant.)

Carl reste sig. Han gick bort till djuret. När han
närmade sig, höjde det huvudet och betraktade honom
outgrundligt.

Han sträckte ut en hand och smekte det, strök längs
den smidiga ryggen, och djuret mumlade något.

(Han tycker om dig.)

Och plötsligt var det som om det uppstått ett vacuum
runt honom. Ferd var borta igen. Var?

Han svingade sig upp på djurets rygg, och utan
att han behövde mana på det, gled det tyst nedåt
grässluttningen.

Medan han red, funderade han över den värld han
lämnat. Det var ju ännu inte ett dygn sedan det
skett. Men det föreföll som en evighet.

Han kunde helt enkelt inte fatta, att det var den värld som 
han växt upp i och levt i större delen av sitt liv. Och det var

egentligen inte underligt. För strängt taget, trots
att det var "hans" värld -- kände han den mindre än
han kände denna värld, som också var hans.

Hur mycket av sanningen fick jag veta?

Och -- varför fick jag veta någonting alls? Det var ju
egentligen inte nödvändigt för dem att förklara något
för mig. Sedan de eliminerat mig genom sin -- test,
kunde de ju ha skickat iväg mig, utan att förklara
någonting. Och ändå --

Kanske var det av broderskap.

För jag var ju på sätt och vis deras broder. Vi var
av samma slag. Och likheten mellan oss var större
än skillnaden.

Kanske.

(Med din bakgrund skulle du helt enkelt inte kunna
fatta vad som görs just nu -- inom konsten -- inom
vetenskapen ...)

Med min bakgrund!

Var det sanningen du fick veta? Eller var det bara
en bild, så att du skulle kunna ana den sanning som
du saknade bakgrund att förstå?

I Skolan lärde vi endast mycket elementär matematik
och fysik. Varför? För om jag haft andra kunskaper
hade jag kanske reagerat annorlunda på deras -- test?

Rittens rytm gav åt hans tankar en säreget gungande
puls. Tankarna kom i takt med djurets steg.

Svaret på hans fråga dök plötsligt upp:

-- De vågade inte lära oss mera. För om de lärt oss
mera, hade vi kanske räknat ut hur det förhöll sig
på egen hand. De visste inte var de hade oss. Vi var
alla irrationella faktorer.

De kunde inte lita på oss, beräkna hur vi skulle
handla. Och vi var alla otestade.

De var rädda för oss.

Handlade de rätt, tänkte han. Har de gjort rätt?

Bedömde de mig rätt?

Du blir aldrig lycklig någonstans. Du är oberäknelig.

Men vem vet hurudan jag varit, om jag fått h-kurser
i deras matematik, i deras fysik, i deras psykologi?

Du är ett offer för dina egna impulser ...

Vem vet vilka impulser jag fått då?

Och oundviklig, skrämmande uppenbarade sig frågan:



-- Valde jag rätt?

Och en del av honom svarade obetingat ja, medan en
annan del satte svaret i fråga.

När han tänkte efter, hade han ju en mycket diffus
bild av den värld, han lämnat. Han hade varit ett
experimentdjur från början, endast fått veta vad de
vågade låta honom veta. Meningen, tänkte han. Jag
sökte en mening. Och det fanns en mening.

Han samlade allt sitt vetande om sin forna värld,
försökte se det som en helhetsbild. Och en bild
uppenbarade sig, men med många vita fläckar på
sin karta.

En sällsam värld.

En främmande värld ...

Och ändå -- den världen är bara en möjlighet i en
oändlighet av andra möjligheter. Alla världar är
främmande, som man inte förstår.

Bedömde de mig rätt?

Hur mycket av sanningen fick jag veta?

Ingen människa är en ö ...

Nej, tänkte han. Men varje människa är en värld.

Och vad som är rätt för en värld, är inte nödvändigtvis rätt 
för en annan värld. Varje värld lyder under sina egna lagar.

Ingen lag är universell.

Panta rei, tänkte han. Panta esti.

Och sedan riktade han blicken utåt och lät den svepa över 
den väldiga dalen. En jättelik, grågrön krater. Och längst nere 
en diffus punkt.

Hans mål.

Och som om ferden uppfattat hans tanke, ökade den farten 
och flöt som en snabb strimma nedåt. Han höll sig fast vid 
dess hals -- och en vild berusning grep honom. Vinden i ansiktet, 
fladdrande som ett segel. Solen i ryggen. Rittens snabba puls.

Och där nere --

Han exploderade. Han klamrade sig fast vid djuret, för att 
han inte skulle segla upp i skyn som en ballong och förlora 
sig i det blå --

Den kalla vinden kunde inte beröva honom den oändliga

glädje som fyllde hans kropp. Detta är jag, tänkte
han. Detta är jag.

Sluttningen bestod inte enbart av gräs nu. Först var
det små torra buskar, som flög förbi, hopkurade som
grå troll på marken.

Sedan var det små träd, större träd, träddungar ...

Han hejdade djuret. Hur han gjorde visste han
inte. Han visste bara, att han ville att de skulle
stanna, och att ferden saktade in med en gång.

Långsamt travade de nu ned genom högt saftigt
gräs. Han såg sig omkring och insöp den friska
luften. Träden hade knotiga gråbruna stammar och
delade sig, sträckte sig uppåt som lövade händer.

Driven av en outgrundlig impuls, hejdade han ferden
helt och gled av den och stod vid dess sida. Sedan
gick han långsamt framåt, nedåt, och djuret följde
honom tätt i hälarna.

Han passerade ett träd, det högsta han sett hittills
och i utkanterna av synfältet noterade han, att han
inte var ensam häruppe på sluttningen. Längre ned red
en annan ryttare, långsamt, uppenbarligen planlöst,
han koncentrerade blicken, men det var bara en punkt,
kanske en, kanske två kilometer längre ned. Han
gled åter upp på sitt djur, och styrde det mot
punkten. Instinktivt.

De kom närmre varandra. Hade den andre upptäckt
honom? Han ändrade i alla fall inte kurs.

Solen stod mitt på himlen nu. Carl kisade.

Punkten var större nu. Och dess sätt att röra sig,
gick inte att ta miste på. Det var en annan ferd.

Bara några hundra meter skilde dem. Den andre hade
också upptäckt honom. De red emot varandra ...

Diset. Solglittret, bländande --

En sällsam förnimmelse av ...

Djuren med sina båda ryttare nalkades. Nu skilde
dem bara tio meter. Nu stod djuren nos mot nos och
tycktes samtala med varandra.

Men deras ryttare var tysta.

Hon tittade på honom, som om han varit en vålnad. Hon
blev först vit och sedan alldeles röd. Han sade ingenting. Det

var som att mötas för första gången.

Hans hjärna var med ens alldeles tom. Vad skulle han
säga? Vad skulle han göra? Hans mun var alldeles torr.

Med en känsla av att han måste göra någonting,
gled han av djuret och stod på marken. Efter en
stund -- en minut eller några timmar -- gjorde hon
likadant. Ett tiotal meter bort höjde sig ett träd,
vars skugga nästan nådde ända fram till dem. Han
gick mot trädet och hon följde honom, djuren följde
också efter, så långt att de kom in i skuggan, sedan
stannade de. Men han fortsatte in under grenverket,
in i den grotta, som det bildade, ett mjukt mörker,
som stängde ute solen.

När han nådde trädet, vände han sig om och väntade,
och hon kom sakta mot honom. Grenverket släppte ned
en ljusglimt, som flammade till som en snabb gnista
i hennes hår.

-- Du kom tillbaka.

Hennes röst fick honom att glömma allt annat. 

-- Ja ...

Hon kom närmre och de satte sig på marken, bredvid varandra.

-- Hur länge sedan är det jag försvann? frågade han.

Och hon tyckte inte det var en underlig fråga att ställa, utan 
svarade enkelt, -- tre veckor ...

Stillhet. Vinden fläktade runt dem och spelade på trädet, 
som på en stor lyra.

Och plötsligt vände hon sig mot honom och frågade:

-- Vad är du?

Hennes hand låg orörlig i gräset bredvid honom. Han
fattade den, lyfte den uppåt, betraktade den
forskande. Hon skälvde till.

-- Jag vet inte, svarade han. Jag vet inte. 

Och han tyckte med ens att de orden summerade hela hans liv.

-- Du skrämmer mig, sade hon. Jag vet inte --

Han närmade handen mot sina läppar, lät den snudda vid
dem. Verklighet, dröm. The moon of heaven ...

Nej, jag drömmer, tänkte han.

Han såg på henne. Hon var klädd i ett vitt plagg, ett slags 
kort toga. Så annorlunda hon varit i bergen.



I den en aning för stora skinndräkten. Brunbränd i
ansiktet, pojklik, nästan, okynnig.

Och nu --

Hans ögon följde hennes gestalt nedåt, och utan att
han visste vad han gjorde sträckte han ut en hand
och lade den på hennes knä. Och åter skälvde hon till.

Hur ser hon mig? tänkte han. Hur ser jag ut i hennes ögon?

-- Har du varit, där du kommer ifrån? viskade hon. 

Han nickade. -- Ja.

-- Men du kom tillbaka ...

Det var som om hon inte kunde fatta detta.

Sedan satt de tysta. Hans fingrar rörde vid tyget,
han släppte hennes hand och drog henne intill sig,
under sig. Hon såg upp på honom med en oändlig
undran och en skymt av fruktan och han försökte le,
men märkte att det misslyckades. Försiktigt rörde han
vid hennes hår, strök över hennes ansikte. Sedan lät
han sina läppar snudda vid hennes och kände hur en arm
gled runt honom. De kysstes för första gången igen,
och deras läppar var främlingar, stela.

-- Älskar du mig? sade hon. Hans hjärna brusade och sjöng 
som ett hav, och bränningarna dränkte hans svar, -- ja, jag 
älskar dig.

Och efter en stunds tystnad:

-- Varför tror du annars jag kom tillbaka?

-- Är din värld ... mycket annorlunda än den här?

-- Ja, svarade han, mycket annorlunda. Men den är
inte min längre. Detta är min värld nu.

Och när han åter kysste henne, tänkte han:

-- Jag kysser oändligheten.

Han märkte hur hon slappnade av. -- Skrämmer jag dig
fortfarande, mumlade han i hennes öra.

-- Jag vet inte. Litet grand. Du är ... annorlunda ...

Han nickade. -- Ja, jag är annorlunda. Mycket -- annorlunda. 
Men vet du vad: det är du också.

Hon log. -- Då måste vi lära känna varandra igen.

Vi börjar återfinna varandra, tänkte han. Det
är riktigt. Och sedan kom en annan tanke: kommer
jag någonsin att lära känna henne? Tillhör hon de
beräkneliga, eller de oberäkneliga?


- Vi försöker, sade han.

De låg vid varandras sida och stirrade upp i det
skiftande lövverket.

-- Vad har hänt, sedan jag ... försvann ...? frågade han.

-- Vi väntar fortfarande på att något skall hända. Men vet du --

Hon vände sig mot honom.

-- Dagen efter det du försvunnit, dök Ferd upp. Och
han hade fortfarande vår gamla packning på ryggen. Du
minns ... fällen ...

-- Kom han hit här? Själv? 

-- Ja ...

Hon pekade. -- Han står därborta.

Han följde med blicken hennes finger och betraktade de
två djuren, som stod intill varandra och betade. Han
kunde inte skilja dem åt.

Minnen strömmade över honom. Hade det verkligen hänt?

-- Och, fortsatte hon, vi har skickat iväg en liten
styrka för att få Baalim att flytta hit. Vi väntar dem
tillbaks när som helst. Och de där grottmänniskorna
har varit här. De var så rädda för oss ...

Hon skrattade klingande. 

Sedan blev hon allvarlig igen.

-- Är det säkert? Du kommer inte att försvinna mer?

-- Nej, svarade han, aldrig mer.

-- Det är inte sant, detta, sade hon. Jag drömmer. Du
förstår inte. Jag har varit så ensam ... alltid ... men
jag förstod det inte förrän jag hade mött dig ... och
så kom du ... och så var du borta ... och nu är du här
igen ... Är du verklig? Eller drömmer jag bara --

-- Verklig, upprepade han. Är jag verklig? Är du verklig? 
Är någonting verkligt? Är inte allting bara en dröm?

Långt, långt borta ropade en fågel och dess skri spred sig 
som en vibration i luften, en glimt av rött ljus som sköt upp 
som en raket och exploderade högt uppe i skyn, och i flera 
minuter singlade dess splitter tyst ned över dalen.

-- Men, sade han, du är fortfarande prinsessa, och jag är 
ingenting i din värld.



-- Jo, sade hon. Du är en prins från landet
Kathir. Det andra -- det är en sak bara för oss ... och
du räddade mig undan ...

Hon vände sig åter mot honom.

-- Jag tror aldrig jag kommer att lära känna dig,
riktigt, sade hon. Jag kommer aldrig att vara säker
på att du är kvar när jag vaknar upp. Det är något
hos dig, som ...

Han kände sig genomborrad.

-- Men ... sade han, det är något gott även i
det. Att aldrig vara säker, att varje stund bli
överraskad ... att finna trygghet i det osäkra ...

(Om jag bara kunde tro det själv, tänkte han. Om bara --)

-- Men du skrämmer mig inte längre, mumlade hon. Inte
mycket i alla fall, du är ...

-- Jag är jag, avbröt han. Jag är alltid jag. Vad
som än händer, kan det inte förändras.

-- Förstår jag dig, frågade hon. Kommer jag någonsin
att få veta om jag förstått dig?

Långt borta hördes åter en fågel. Men det var en
annan fågel. Dess röst kom till dem som ett ordlöst
budskap från någonstans utanför tid och rum och ett
ögonblick fylldes dalen av dess oändliga glädje och
av dess oändliga vemod och av dess oändliga sorg,
innan det förklingade och upplöstes och glömdes bort.

En stund senare rörde sig två punkter långsamt nedåt
dalens mitt. Solen hade redan börjat sjunka.

</chapter>

<chapter name="Konung Tabkahr var en kortväxt man">

Konung Tabkahr var en kortväxt man, en liten fågel med 
skarp blick och snabb tanke. Han hade handlat omedelbart, 
och fick nu via kurirer regelbundna rapporter från Kamwarlu 
om läget där. Så snart trupper började att tränga sig uppåt 
mot Denetah, skulle dalens försvarsresurser mobiliseras.

Men tills vidare hade ingenting hänt.

Annat än att de överlevande ur Karmans styrkor lyckats ta 
sig tillbaka. Kamwarlu visste alltså, att Denetah var berett.

Kanske skulle ingenting hända.

För dalen kunde ju försvaras med en bråkdel av den styrka 
som skulle fordras för att kunna inta den. Ett anfall mot Denetah 
var dömt på förhand, såvida det inte kom som en 
överraskning.

Och även om hans män i Kamwarlu inte blivit avslöjade,
måste man ju i Kamwarlu förstå, att man i Denetah räknat 
ut vad som var å färde.

-- Ingenting har hänt, än, sade Tabkahr till Carl. Jag tror 
inte att något kommer att hända heller, men vi är beredda ...

-- Framför allt, svarade Carl, är det bra, att vi har 
bergsmännen på vår sida. De kan bergen utan och innan. Om 
trupper skulle börja tränga sig uppåt passet, kan bergsmännen leda 
våra styrkor genom bergen. Vi kommer att kunna falla dem i 
ryggen innan de märker någonting. Vi kommer att kunna 
omringa dem, skingra dem ...

-- Nej, de har inte stora chanser, svarade Tabkahr. Jag hoppas 
de är nog förnuftiga att inse det ...

-- Jag tror nog konungen i Kamwarlu inser det. Deras
ursprungliga plan var ju att försöka inta Denetah utan våld, 
genom att gifta bort Cabal med prinsessan. Men ...

-- Ja, om det blir revolt ... i Kamwarlu, som du trodde ...

-- Män som Karman är säkert helt övertygade om att deras 
trupper är oövervinneliga. Sådana män är sjuka, och det är


det främsta symptomet på deras sjukdom, att de saknar
omdöme. Kommer revolten, så kommer säkert även ett anfall ...

-- Mina män kan tyvärr endast iaktta rent yttre händelser, 
truppsammandragningar och sådant. Kanske pågår maktkampen 
just nu i det tysta ...

-- Vi får se ... vänta och se ...

De stod på slottsterrassen och såg ut över parken. Den var 
som en lummig, doftande oas, mellan de höga, karga byggnaderna 
i borgen. Infattad liksom Denetah låg infattat mellan 
de gigantiska bergen.

Han har accepterat mig, tänkte Carl. Han har inte ställt 
några frågor. Han behandlar mig som sin son ...

Deras samtal upplöstes och förflyktigades i kvällsluften. 
Tabkahr gick in och Carl stod ensam kvar.

Det är annorlunda den här gången, tänkte han. Det är mycket 
annorlunda. Varför?

Han sökte ett svar, och det kom genast.

Det är för att jag själv är förändrad. Jag är mig själv den 
här gången, jag har min egen identitet.

Men är det bara det?

Han hade en fruktansvärd förmåga att kunna ställa frågor, 
som inte kunde entydigt besvaras.

Jag är mig själv, tänkte han. Jag är jag. Det var som en 
besvärjelse han uttalade mot alla sina tvivel, sin osäkerhet ...

Och plötsligt var hans tankar åter tillbaks i den värld han 
lämnat. Han hade lämnat den frivilligt, men nu kunde han 
inte släppa den.

Så många frågor ...

De fostrade mig till en anakronism, tänkte han. Till en främling 
i min egen värld.

Sedan tänkte han: är det sant? Du testades, du förflyttades, 
du testades igen ...

(Du blir aldrig lycklig någonstans.)

Jag är en främling även här, ibland, tänkte han. Ibland känner 
jag mig främmande även här, i den värld som är jag.

Abrupt vände han om och gick in, vandrade genom salarna, 
uppför trappor och genom fackelupplysta korridorer.

När han nådde dörren, som ledde in till hennes rum, 


tvekade han, sedan gick han in. Att själv öppna dörrar, tänkte han. 
Det är underbart ...

Hon stod borta vid fönstret och märkte först inte att han 
kommit. Han gick bort och ställde sig bredvid henne, och hon 
vände ansiktet mot honom och log snabbt.

De stod tysta bredvid varandra.

Han betraktade henne.

Hon är jag, tänkte han, en del av mig. Och jag känner henne 
inte. Men är det fel? Skulle jag vara mera lycklig om jag 
kände henne?

Du måste förstå detta, sade den tysta rösten inom honom. 
Om du är lycklig eller inte, beror på dig själv. Endast på dig 
själv. Orsakerna finns alltid ytterst hos dig själv ...

Plötsligt sträckte han ut en hand och rörde vid henne och 
hon ryckte till. Han drog henne intill sig och de kysstes och 
stod sedan tätt tillsammans.

Hennes hand strök utmed hans rygg. -- Jo, viskade hon, du 
är verklig, du finns ...

Hon förnimmer mig, alltså finns jag till.

Sedan släppte hon sitt grepp. -- Kom, viskade hon, jag vill 
att vi skall älska, här ...

Skinnet från kattdjuret han dödat, vilket nu blivit preparerat, 
låg som en matta på golvet. Hon ställde sig mitt på den.

Han följde efter och med ett underligt lugn hjälpte han 
henne att lösa upp hennes dräkt.

*

Efteråt, flera timmar senare, låg han vid hennes sida och 
lyssnade till hennes jämna andetag. Hans hand strök lätt upp över 
hennes bröst och rörde vid hennes ansikte, hennes hår. Den 
andra handen vilade orörlig vid hans sida på fällen. Så mjuk 
den var ... Hur kunde en sådan mjukhet ha rymt en sådan 
styrka och lust att döda?

Han vände sig om och låg på magen. Månljus föll in
genom fönstret och lyste upp en liten fläck av fällen och han 
stirrade på den länge, innan han upptäckte vad som var fel.

Det kattdjur han dödat hade haft en fläckig fäll.

Den här var gyllene och det fanns inte en färgskiftning i den.

</chapter>


<chapter name="Till ett av hennes rum">

Till ett av hennes rum hörde en liten balkong, som nätt och 
jämt rymde två personer. Och några kvällar senare stod han 
ute på den och såg ut över slottsparken och de mörka fasaderna. 
Ilbud hade kommit ifrån Kamwarlu. Konungen hade störtats. 
Cabal hade avrättats.

Denetah måste bereda sig på krig.

Han stod och höll händerna på räcket framför honom. Stenen 
var kall och kändes fuktig, en skarp kontrast mot den 
mjuka luften ...

Ibland gör de det inte, de har valt en värld där de var dömda 
att gå under. Dödsdriften inom dem har tagit överhanden.

Krig stundade.

Är du rädd?

Nej, tänkte han, inte rädd, jag är -- 

En lång stund stilla utan tankar. Vill jag leva längre? Kan 
jag besvara den frågan? Den nya tankeströmmen kom plötsligt, 
överrumplande.

Men så kom han att tänka på henne, som låg därinne och 
väntade på honom och han fylldes av ett våldsamt trots, som 
strålade ut i natten, reflekterades mot borgens mörka väggar 
och kom tillbaks till honom och fyllde honom igen, och igen ...

Jag vill leva, tänkte han. Jag skall leva. Alltid.

Och det är ju sant.

Jag kommer alltid att leva. Jag kommer alltid att stå här, 
alltid vara hos henne. Och hon kommer alltid att vara hos 
mig, för vi är vävda av oändlighet ...

En känsla som var som mycket sprött glas grep honom. Han 
såg upp emot stjärnorna. Himlen var klar, månen hade ännu 
inte höjt sig över bergen och de var oändliga och han tänkte, 
varje stjärna är en oändlighet, vilken rymmer en oändlighet, 
och dessa oändligheter rymmer allting ...



Ingenting är omöjligt. Allt tänkbart, otänkbart, orimligt, 
rimligt -- finns ... någonstans.

Ett svagt dis över bergen. Månen skulle höja sig snart.

Moon of my delight ...

Men orden sade honom inte längre någonting.

En död tanke ur det förflutna, ett ord, dök upp.

Balansen ...

Men vilken balans? Kan en oändlighet av lidande uppvägas 
av en oändlighet av lycka?

Varför står jag här? Jag borde gå in. Hon väntar.

Men han stod kvar.

Han kom plötsligt åter att tänka på den värld han lämnat. 
Historia. Vi lärde bara historia. Och vilken historia ...

Han tänkte på alla de kritiska perioder som funnits i dess 
utveckling, alla de tider då vågskålarna balanserat mellan 
förintelse och fortlevande, på den långa tid, då människan haft i 
sin makt att utplåna sin värld, och på de många tillfällen, då
endast mirakel hindrat henne från att göra det. Och han tänkte: 
allt detta hände. Någonstans utplånade verkligen vätebomberna 
min värld, någonstans i oändligheten kretsar just nu 
strålningssargade världar runt en likgiltig stjärna. Någonstans 
finns en oändlighet av världar, där krigen vanns av tyrannerna,
inte av de fria nationerna. Alla de tänkbara illdåd, som 
min världs historia rymmer, förverkligades någonstans, förverkligas 
nu, alltid. Ty i oändligheten finns allt. Inte blott allt gott, 
utan även allt ont. Här står jag, tänkte han, men någon annanstans
pinas någon, som också är jag, bortom all gräns.

Tanken skar honom i bitar och han kände hur han klövs i 
en oändlighet av fragment och ett ögonblick upplevde han 
samtidigt allt lidande, allt vemod, all glädje, all sorg.

Det var som om oändligheten plötsligt fokuserats i hans inre.

Liv. Död.

Krig. Fred.

Kärlek. Tortyr.

Allt finns. Det gäller bara att födas i rätt värld. Man måste 
ha tur, tänkte han. Och ändå är allt som sker oundvikligt.

Jag är jag och kunde bara ha varit jag och fötts på den 
värld på vilken jag föddes.



Hans blick registrerade åter stjärnornas myriader. En
oändlighet av världar. Och detta var bara en oändlighet i 
oändligheten.

Världar utan gräns ...

Månen hade lösgjort sig från bergen nu och dess ljus flödade 
över honom och lyste rakt igenom honom där han stod, 
som om han inte var verklig utan endast en dröm. Han 
försökte inte kämpa mot känslan nu. Den var hans och skulle 
alltid vara hans. Men bakom sig förnam han ett annat ljus 
och i det ljuset var han verklig, det ljuset gav honom konturer, 
en känsla av att finnas till.

Långsamt vände han sig om och gick in till henne.

</chapter>

