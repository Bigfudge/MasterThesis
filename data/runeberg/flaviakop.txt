<img></img>

<h1><sc>Kärlek och politik</sc></h1>
<h2><sc>Teaterpjes</sc></h2>
<sc>av</sc>
<sc>Flavia</sc>

25 penni.

<sc>Finlands svenska ungdomsförbund, Vasa.</sc>
<chapter name="Kärlek och politik">
<h2>Kärlek och politik.</h2>

Personer: <i>Storbonds Matts, hans hustru Maja, dottern Elsa, tjänarinnan Anna, drängen Anders.</i>

<sp>Första scenen.</sp>

(En bondstuga. Elsa sitter vid bordet och läser ett brev. Anna kommer in, sätter sig på en annan stol och ser skälmskt på Elsa, som sticker brevet i en bok.)

<sp>Anna</sp>. Jaså. Du har fått brev från hjärtevännen. Är det icke så, Elsa? (Elsa rodnar och slår ned ögonen). Åh, kors i alla dagar, inte behöver du bli chikanerad för dä inte, som handelsman Blomkvist brukar säga.

<sp>Elsa</sp>. Kära du, int säjer han chikanerad, utan
generad —

<sp>Anna</sp>. Sak samma, men nog tycker jag du kunde vara så vänlig och låta mig läsa det där brevet, då jag är i samma fördömelse som du. Det skulle vara så roligt att läsa ett riktigt kärleksbrev, ty själv får jag då aldrig i mitt liv ett dylikt.
<sp>Elsa</sp>. Hur kan du vara så säker på det?

<sp>Anna</sp>. Kors, vem skulle skriva till mig? Anders är ju här, och inbilla dig inte, att han skulle kunna få ihop ett kärleksbrev, om han också skulle svettas en hel vecka. Seså, låt mig nu få läsa det! Jag ville så gärna se huru man skriver, när man är kär.

<sp>Elsa</sp>. Så enfaldig du är! Nå se här (giver henne brevet), läs nu, men bara den första sidan.

<sp>Anna</sp>. (Läser sakta för sig själv). Så stiligt det där om att din hy är som ros och lilja och dina ögon blå som sommarhimlen, det är så poetiskt. Vet du, Anders förstår sig icke alls på sånt där. Han påstår, att mina kinder äro runda som rovor och att min hy är som Hollands lärft, mina ögon har han icke alls försökt sig på att värdera, men jag är säker på att han skulle säga, att de liknade grisögon, ty som du vet, så tycker han om grisar. Vad dig beträffar, så är det en smula sanning. Om jag vore pojke, skulle jag också bli kär i dig.

<sp>Elsa</sp>. Så du pratar! (Tar brevet ifrån henne och stoppar det i fickan).

<sp>Anna</sp>. Pratar! Liksom det inte vore sannt. Nog kan jag förstå, att grannas? Janne är rasande för att du strök hans näsa förbi, men nog höll du ju av honom en tid.

<sp>Elsa</sp>. Ja, det gjorde jag visst, ända tills det där med den olagliga värneplikten kom. Då fick jag mina ögon öppnade. Han bestod icke provet, utan lät fegt skrämma sig, och då fick han korgen. Jag vill icke ha en pultron till man, som icke har någon karaktär — och så söp han i smyg. Aldrig skulle jag gifta mig med en man, som begagnade rusdrycker. Min älsta syster gjorde det, och du vet hur det gick. Hon blev nog varnad,
men då hon litade på hans löften och på kärleken, att den skulle göra honom till en bättre människa, så gifte hon sig med honom det oaktat. Och inte en glad dag hade hon sedan, tills döden gjorde slut på hennes lidanden. Hennes sista ord till mig voro: Gift dig inte med en drinkare!

<sp>Anna</sp>. Ja, det var nog bra, att du icke fick honom. Förr drack han i smyg, men då han icke fick dig, så började han riktigt rumla och slå dank, och nu påstås det, att han blivit socialist.

<sp>Elsa</sp>. Det sägs så, men håll ögat på din fästman, så att inte han blir indragen i samma veva. Jag har sett att han börjat sticka sig dit över och det vore ledsamt. Anders är en hygglig gosse.

<sp>Anna</sp>. Han skulle bara våga, så skulle han få korgen. Men nu måste jag gå och se efter att vi få eftermiddagskaffe. (Går.)

<sp>Andra scenen.</sp>

<sp>Elsa</sp> sitter fortfarande på samma plats och sjunger:

»Med våta ögon ser jag på böljorna de blå» o. s. v.

(Storbonds Matts inträder med tidningar och brev.)

<sp>Matts</sp>. Jaså; »aldrig kommer vännen hur än jag vänta må». Måhända kommer han ändå. Titta hit! (Räcker henne ett brev.)

<sp>Elsa</sp> (sliter upp det och läser). Åh pappa, han
kommer, han är redan på väg.

<sp>Matts</sp>. Jaså, och det är du så himlaförtjust i.
Nåja. jag skulle helst ha sett, att du skulle ha gift dig med en bonde, och icke med den där långbenta seminaristen, men ske din vilja. En duktig pojke var han, flinka ben hade han och hjärtat på rätta stället. Han lät inte taga sig, han, utan lämnade sin tjänst och allt, som var honom kärt, till och med dig. sin bleka lilja, på stranden att vänta, som du nyss sjöng, hellre än han lät tvinga sig att begå en olaglighet. Ja, karaktär hade han, den pojken så lång han var, och vore alla våra svenska gossar sådana, då vore det ingen nöd. Om han bara skulle vara bonde, så vore allt bra, men nu har jag ingen son, och vem skall taga hemmanet efter mig?

<sp>Elsa</sp>. Åh, pappa, det är ingen fara. Ernst kan nog arbeta också, om det gäller, men han älskar sitt kall och han är som skapad att vara lärare. Dock behöver du icke frukta att mitt hem, som är mig så kärt, skall övergå i främmande händer. Alltid blir det något råd.

<sp>Matts</sp>. Lovar du mig det?

<sp>Elsa</sp>. Ja, pappa.

<sp>Matts</sp>. Då är jag nöjd. (Sätter sig och tar en tidning. Elsa tager en annan, och båda läsa).

<sp>Mor Maja</sp> (inträder). Kors! Där sitter han och hänger jämt med näsan över tidningen eller några luntor, och Elsa också. Är det skick och fason i en gård? Du min skapare! Och Anna, var är hon, som icke än har fått eftermiddagskaffet färdigt? Hon snusar väl lärdom hon också från något tidningsblad. .Ja, det är skönt! Nog veten I vad som händer därute i världen, men vad som sker här hemma, det bryn I er icke om att veta.

<sp>Matts</sp>. Vad har då hänt?

<sp>Maja</sp>. Ja, hon är död nu.
<sp>Matts</sp>. Är hon död, det gick ju fort med henne, stackare.

<sp>Maja</sp>. Nå, icke hade det gått så fort, men jag hjälpte till.

<sp>Matts</sp>. Vad säger du, hjälpte du med! Du yrar.

<sp>Maja</sp>. Nej, det är dagsens sanning, skulle jag stå
där och se på hur hon plågades? (Matts springer upp Elsa likaså).

<sp>Elsa</sp>. Mor, säg att det inte är sant! Åh!

<sp>Matts</sp> (griper henne i armen). Du är tokig, vad gjorde du, säg?

<sp>Maja</sp>. Kors, jag tog en yxa och dängde henne i skallen, och så låg hon och sprattlade en stund, och så var allt slut, men det gjorde mig ont, ty hon värpte så snällt.

<sp>Matts</sp> (lättad). Om vem talar du egentligen?

<sp>Maja</sp>. Om min sjuka höna, vet jag. Om vem annars? (Elsa och Matts brista ut i skratt).

<sp>Matts</sp>. Och jag som trodde, att du talade om halta Maja, som varit sjuk.

<sp>Elsa</sp>. Det trodde jag med.

<sp>Maja</sp>. Jo, I ären ena ljusa fåglar, jag tror att det myckna läsandet ställer till oreda i övre våningen åt Er. Bara I han ledigt en stund, strax skall näsan hänga över
en bok eller en tidning. Håhåjaja, vilken tid vi leva i!

<sp>Matts</sp>. Ja. det har du rätt i, min gumma. Kan du tänka dig, att folk har börjat flyga i luften alldeles som fåglar.

<sp>Maja</sp>. Håll truten där, din dumbom. Tror du, att jag är ett sådant nöt, att du kan slå i mig vilka lögner som helst. Nej, min gubbe, mig lurar du inte så lätt:
fast jag icke hänger med näsan över tidningarna, så vet jag ändå vad jag behöver veta.

<sp>Matts</sp>. Jaså, du tror att det är lögn, nej, det är
nog sant, det vet Elsa nog också.

<sp>Elsa</sp>. Ja mor, nog är det sant, att man uppfunnit flygmaskiner.

<sp>Maja</sp>. Jaså, nå då kommer väl din seminarist endera dagen hemflygande. Undrar just, huru han skulle ta sig ut med ett par vingar och med de långa benen sprattlande i vädret just som en pelikan.

<sp>Elsa</sp>. Mor skulle sagt som en örn.

<sp>Maja</sp>. Nej, som en pelikan, pelikan! Det står i katekesen och den kan jag utantill från pärm till pärm, så gammal jag är, och när jag säger att han skulle likna en pelikan, så då skulle han likna en pelikan och icke en örn och därmed punkt.

<sp>Matts</sp>. Nå, örn eller lärka, saksamma. Men hör på nu, mor, skall du få höra något förskräckligt. Det gäller vårt land. Kan du gissa?

<sp>Mor Maja</sp>. Någon är väl mördad nu igen?

<sp>Matts</sp>. Mycket värre.

<sp>Maja</sp>. Nå, har man sprängt senaten i luften då med sina evinnerliga bomber?

<sp>Matts</sp>. Ännu värre.

<sp>Maja</sp>. Nå, då har väl Bobrikoff uppstått ifrån de döda?

<sp>Matts</sp>. Nej, kan du tänka dig? Turkarna ha intagit Helsingfors och sultanen har av senaten blivit utropad till kejsare.

<sp>Mor Maja</sp> (slår ihop händerna förskräckt): Du min skapare, ett sådant elände; (ropar) Anna, Anna!
<sp>Anna</sp> (kommer in med en kaffekopp i handen).

<sp>Maja</sp>. Har du hört att turkarna kommit hit ? Voj, voj!

<sp>Anna</sp> (fäller kaffekoppen i golvet). Vad, turkarna?
Nej, nu går då skammen på torra landet. De ä ju hedningar och har en hustru för vart finger.

<sp>Maja</sp>. Vad pratar du för smörja?

<sp>Matts</sp>. Nog är det så, somliga ha en också för varje ta. Nu skall det bli ett lustigt liv här i Finland.

<sp>Maja</sp>. Inbilla dig det. Tacka du din lycka att du har fått en hustru, fler får du inte om du också tio gånger vore turk, men det är ju ändå fasligt med detdär turkeländet. Varför i all världen körde de inte bort dem?

<sp>Matts</sp>. Det är lättare sagt än gjort. De voro alltför många och sultanen lovade dessutom guld och gröna skogar.

<sp>Maja</sp>. Sultanen! Ja, jag skulle syltat honom jag och pepprat också.

<sp>Elsa</sp>. Mor, han narras.

<sp>Maja</sp>. Att han inte skäms!

<sp>Anna</sp>. Hu, vad jag blev rädd, minsann släppte jag
inte kaffekoppen, och där ligger den nu i tusen bitar.

<sp>Maja</sp>. Det är just likt dig. Du har då icke kurage mer än en höna. Att släppa bums i golvet vad man har i händerna för den där gubbstutens historier! (Plockar upp bitarna). Ett sådant blötfinger. Jag önskar minsann att turkarna fore av med dig med hull och hår. Seså, nu kokar kaffet i spiseln. (Anna springer ut). Ett sådant spektakel! (Till Matts som småskrattar). Va grinar du åt där? Du borde ha dig kring öronen. Ja, det borde du. Att ljuga och skrämma folk på det sättet!
Men det säger jag dig, att det är sista gången, du narrar mig. Jag skall väl hädanefter också läsa tidningarna, så att jag vet vad som händer och sker. Seså Elsa, det är tid på att du går och ser efter att kaffet blir färdigt, så att inan får skölja ner hela eländet. Min bästa höna och min bästa kaffekopp! Håhåjaja — och en gubbe, som inte vet ut och in på sig. Men utan kaffe får du bli till straff för dina lögner, det skall jag visa dig. (Går).

<sp>Tredje scenen.</sp>

<sp>Matts</sp> (stiger upp och går fram och åter). Anders kommer in söndagsklädd.

<sp>Matts</sp>. Var har du hållit hus hela söndagseftermiddagen? Du skulle varit här och sett. Jag höll på att skrämma slag på kvinnfolket och till straff får jag nu bli utan kaffe. Har du varit i stallet och gett foder
åt hästarna?

<sp>Anders</sp>. Nej, jag har varit på ett möte, och jag
tycker, att husbond kan sköta sina hästar själv.

<sp>Matts</sp>. Jaså, du har varit på ett möte och det syns nog på vilket möte du varit, då du svarar på det där sättet.

<sp>Anders</sp>. Ja, jag har tröttnat på att vara slav åt andra och jag säger upp mig nu med ens. Jag har blivit socialist skall jag säga, så gott först som sist.

<sp>Anna</sp> (kommer in). Jaså du har varit borta hela eftermiddagen. Inte bryr du dig stort om mig.

<sp>Matts</sp>. Ja, och tänk, han har blivit socialist och
är för god att gå i stallet, så att det får jag allt göra
själv nu. (Går).

<sp>Anna</sp>. Socialist, — du — det kan aldrig vara sant.

<sp>Anders</sp>. Kära Anna, nog är det sant. Du skulle ha varit där och hört på, så är jag säker på att även du skulle sluta dig till oss.

<sp>Anna</sp>. Aldrig, det kan du lita på, och här har du ringen (drar den av sitt finger och räcker honom den). Jag vill inte ha en man, som vänder kappan hit och dit efter vinden. I går hörde du till svenska folkpartiet, i dag är du socialist och kanske i morgon suometarian.

<sp>Anders</sp>. Anna, Anna. Hur kan du (skjuter tillbaka hennes hand) — låt mig förklara för dig.

<sp>Anna</sp>. Förklara, vad skulle du förklara? (Går närmare). Jaså, du luktar brännvin också? Skönt! Supa de brännvin på sina möten socialisterna? Jag trodde tvärtom, efter de hålla på förbudslag, men de supa väl, så att brännvinet skall taga slut.

<sp>Anders</sp>. Nej, det göra de icke, men jag var efteråt med grannas Janne och ett par andra hemma hos honom och han ville fira min omvändelse, som han sade, och så måste jag slå i mig ett par glas. Jag har ju aldrig gjort det förr, det vet du.

<sp>Anna</sp>. Måste du? Har du då ingen egen vilja? En sådan kruka du är. Vem skulle tro det om dig? Du med din ståtliga gestalt. Ser ut som en bärsärk och vågar inte säga nej, då man bjuder honom brännvin, fy!

<sp>Anders</sp> (slår armen om hennes liv). Seså Anna, låt mig nu förklara.

<sp>Anna</sp> (sliter sig lös). Tig, säger jag med dina förklaringar. (Sätter sig på en stol och gömmer ansiktet
i händerna). Åh. Anders, hur kunde du låta narra dig på det viset?

<sp>Anders</sp>. Narra mig. Nej, ser du, var glad nu igen Anna, så skall jag förklara för dig (klappar henne på axeln).

<sp>Anna</sp> (springer upp). Du gör mig galen.

<sp>Anders</sp>. Kära Anna. Inte vill jag göra dig illa, låt mig bara förklara.

<sp>Anna</sp>. Förklara mig hit och förklara mig dit. Jag tycker, att du bör förklara ditt förstånd först, din dumbom.

<sp>Anders</sp>. Nå men, nu är du inte snäll, då du inte vill låta mig förklara.

<sp>Anna</sp>. Nå, så förklara nu då (sätter sig; Anders sätter sig också).

<sp>Anders</sp>. Ja ser du, han som talade i kväll, han sade att om icke vi arbetare vore så dumma, så skulle vi icke tåla denna sakernas ordning. Varför skall somliga rikta sig på vår bekostnad? Varför skall det finnas några jordegare och kapitalister, då jorden tillhör alla och pengarna också? Allt borde vara gemensamt, delas lika åt alla. Vi äro alla lika stora herrar.

<sp>Anna</sp> (brister ut i skratt). Jaså, och du lyssnade till dylikt och nappade på kroken. Så dum du är!

<sp>Anders</sp>. Dum. Nej, låt mig förklara.

<sp>Anna</sp> (skriker). Förklara. Tig då med ditt förklarande. Du kan då riktigt förklara gallfeber på en
fattig människa.

<sp>Anders</sp>. Söta Anna! Vad skriker du åt? Jag vill bara förklara — nej jag vill säga dig, att nu skall vi få det så bra. Vi skall få jord och leva som herrar allihop.
<sp>Anna</sp>. Ja, tro det bara! Du skulle just bli en skön herre du.

<sp>Anders</sp>. Varför inte? Va är det för skillnad, du skall få se, när jag köper mig riktigt fina kläder och en
så’n där hög hatt.

<sp>Anna</sp>. Det skall nog vara någonting under hatten också, din narr.

<sp>Anders</sp>. Vad menar du?

<sp>Anna</sp>. Jag menar, att det fordras mera än vackra kläder. Det fordras sannerligen också vett och förstånd.

<sp>Elsa</sp> (kommer in). Vad, jag tror ni håller på och grälar?

<sp>Anna</sp>. Ja, kan du tänka dig, Elsa, Anders har blivit socialist, och jag är så ond på honom. Jag ger honom korgen, det är säkert. Och så har han till på köpet supit brännvin. En sådan träskalle!

<sp>Anders</sp>. Nå men, Anna då, socialisterna ha ju lovat oss jord.

<sp>Elsa</sp>. Jaså, de ha lovat det.

<sp>Anders</sp>. Och så skola vi köra bort alla herrar och ämbetsmän, som ha höga löner och pensioner och icke arbeta. Det har grannas Janne sagt.

<sp>Anna</sp>. Och så skola sådana som du och grannas Janne styra och ställa. Fina ämbetsmän! Icke sant, Elsa ?

<sp>Elsa</sp>. Kära Anders, jag vill icke klandra dig, men jag anser att du icke riktigt tänkt på saken. Varför har du blivit socialist?

<sp>Anders</sp>. Kors för att få jord och bli min egen herre, och sen för att han talade så bra. Han sade, att herrarna och de borgerliga äro blodsugare och att vi arbetare äro dumma som bara tiga och lida.
<sp>Elsa</sp>. Nå, men har du då lidit så mycket här hos oss? Har du icke haft god lön och har icke pappa behandlat dig väl och så har han ju lovat dig ett torp, när du gifter dig med Anna.

<sp>Anna</sp>. Ja försök nu gå och be grannas Janne att han delar jämt, så skall du få se, att han kör dig på dörren.

<sp>Fjärde scenen.</sp>

(Matts och mor Maja inträda.)

<sp>Maja</sp>. Nå, vad står på nu igen? Anna ser ju ut som en, som sålt smöret och tappat pengarna och Anders är så röd i synen som en mört eller en kokt kräfta. Grälar ni?

<sp>Anna</sp>. Ja visst har jag grälat, det är då visst och sant, men varför skulle han också gå och bliva socialist.

<sp>Maja</sp>. Socialist, vem. Anders! Nej, jag har då aldrig hört maken. A de icke de, som röva bankerna och allt möjligt! Nej se, en sådan vill jag icke ha i min gård.

<sp>Matts</sp>. Åh, nog kan du vara lugn för Anders. Inte kommer han att röva din mjölkkassa.

<sp>Maja</sp>. Ja. men det är ändå förskräckligt med de där socialisterna. Bruka de icke handskas med bomber och andra farliga saker, och göra de icke allt möjligt ont?

<sp>Elsa</sp>. Nå mor, icke är det så farligt som det ser ut. Socialismen är ju i och för sig själv ingenting ont. De ha ju till sitt valspråk »frihet,jämlikhet, broderlighet». Om det blott vore så, vore det ingenting att säga, men
följer man med deras tidningar och hör man på deras agitatorer, som predika hat i stället för kärlek, så har man svårt att förstå, att detta är socialism. Det vore ju bra om socialismens idé om frihet, jämlikhet och broderlighet kunde förverkligas, men vi ha ännu långt dit, och aldrig komma vi dit genom att predika hat och utså
missnöje.

<sp>Mor Maja</sp>. Åh kors, predikar du, Elsa? Du milde, går hon inte på som den värsta präst. Du håller väl icke med dem heller? Men hädanefter kan man ju vänta sig vad som helst sen ungdomen börjat bråka med allehanda föreningar och läsa allt möjligt skräp. Håhåjaja! I min tid nöjde man sig bara man fick pluggat in katekesen.

<sp>Elsa</sp>. Nå efter som mor påstår, att jag predikar, så kan jag lika gärna sluta min predikan.

<sp>Matts</sp>. Du håller således med socialisterna. Du anser, att socialismen är någonting gott, det skulle jag icke ha trott om dig, du som med själ och hjärta arbetat för svenska folkpartiet. Kan du verkligen gilla alla dessa våldsdåd, som begåtts av dessa råa sällar, som genast gripa till revolvern, då de icke få sin vilja fram.

<sp>Elsa</sp>. Nej, det kan jag icke. Jag sade ju i början av min predikan, att man har svårt att förstå, att den rörelse, som här hos oss går under namn av socialism, verkligen är socialism. Men det är alls icke underligt! Tänk nu på hur man predikar och upphetsar massorna. Är det då underligt, att det går som det går? Det är en lätt sak att få dem att bli socialister, när man förespeglar dem alla möjliga fördelar och inplantar hat mot de bättre lottade i samhället, men det är icke lika lätt att leda en otyglad massa, vars lidelser blivit väckta.
Och då är våldsgärningen nära till hands. Det fordras mera upplysning, mera bildning. Först borde man lära dem förstå riktigt vad som menas med socialism, så att de kunde fatta, att man ingalunda på hatets väg kan nå målet för sin strävan.

<sp>Maja</sp>. Minsann går det inte runt i huvudet på mig. Du talar ju som en talman, så kvinna du är.

<sp>Elsa</sp>. Varför skulle en kvinna då icke kunna tala så väl som en man, då hon fått en mun att tala med.

<sp>Maja</sp>. Ja, men jag menar på det där sättet, just som då man predikar. Jag förstår icke hälften av vad du säger och jag undrar verkligen på huru du förstår det själv. Jag menar: var har du lärt dig allt det där?

<sp>Elsa</sp>. Kors, ur böckerna och tidningarna förstås, mamma vet ju att jag läser, och så har jag ju fått förstånd att tänka och bedöma.

<sp>Maja</sp>. Ja, det vet jag då visst, och det vet jag oskså att om Anders är en utav de där socialisterna, så får han flytta, för jag vill inte ha någonting med dem att skaffa.

<sp>Elsa</sp>. Åh nej, mor! Anders är nog en bra gosse, det vet jag, och älskar sitt land lika högt som vi, och det är huvudsaken. Ty till vilket parti vi än höra och vilka åsikter vi än må ha i sociala frågor, så går fosterlandet framför allt. Hotas det av någon fara, bort då med partistrider, språkstrider och alla småaktiga intressen, som annars upptaga oss och förbittra sinnena? Då är det vars och ens plikt att icke tänka på sig själv och egna fördelar utan i främsta rummet på fosterlandet, därom äro vi ju ense eller hur, Anders?

<sp>Anders</sp>. Ja visst. Vem skulle ens drömma om annat?

<sp>Elsa</sp>. Och nu, Anna, förlåter du väl honom och
tar honom till nåder igen.

<sp>Anna</sp>. Jag får väl göra det, då du talar så
vackert, men nog får han lov att stanna här och lämna
sina funderingar på socialismen. Jnte begriper han det
ett dugg och inte jag heller.

<sp>Anders</sp>. Jag får väl det då, men nog var han
vig i munlädret, den filuren. Tala, det kunde han, det
är då visst och sant. Men nog har Elsa rätt i vad hon
sade, att man borde lära sig förstå först och bedöma.
Nog skall jag hädanefter läsa och lära mig mera än
hittills, tv jag märker, att man inte reder sig utan
kunskaper. De kunna ju narra en med huvudet i säcken,
om man icke vet något själv.

<sp>Matts</sp>. Bra talat, Anders. Det tycker jag om.

<sp>Maja</sp>. Ja, jag får väl också göra detsamma som
Anders, ty annars narrar gubben mig så att jag till slut
icke vet var jag är hemma. Men kaffet kallnar, jag får
väl också vara lika ädelmodig som Anna och förlåta och
ge kaffe åt dig ändå, fast du har då sannerligen inte
förtjänat det, så som du skrämde oss.

<sp>Elsa</sp>. Ja, och nu dricka vi Annas och Anders’
förlovning på nytt och glömma hela socialismen.

<sp>Anders</sp>. Ja, det göra vi.

<sp>Matts</sp>. Och jag får också kaffe. Hurra!
<table o>
<td c>(Slut.)
<td c><img></img>
<td c><small>Gamlakarleby. Aktiebolaget Österbottningens tryckeri,</small>. 1912.
</table>
</chapter>
