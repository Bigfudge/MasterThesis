<chapter name="Hvad vilja socialdemokraterna?">
<h2>Socialdemokratisk agitationsskrift pris 5 öre.</h2>

<h1>Hvad vilja socialdemokraterna?</h1>

<table o><td c>Af <b>A. R.</b><br>
--------
</table>

En granskning af samhällets fysionomi sätter oss i stånd
att uppfatta och förstå hvad socialdemokraterna vilja. Låt
oss vid denna granskning hålla oss till vårt »eget kära
fädernesland» till Sverige.

Här som öfverallt der ett folk bygger och bor måste
det <i>arbetas</i> för tillvaron. Jorden måste plöjas, sås och
skördas. Grufvans schakt måste borras och sprängas. Skogens
alster uttagas. Hafvets, sjöarnes och strömmarnes rikedomar
måste uppdragas.

Dessa alster måste vidare förädlas genom industri och
handtverk, spridas genom handel och samfärdsel. Dag ut
och dag in, år ut och år in arbetas det på nationens stora
arbetsfält. Ständigt förnyas hvad behofven ständigt fordra
och ständigt förbruka.

Gå vi öfver från sjelfva arbetsfältet för att granska det
ekonomiska välstånd som borde bli en följd af detta
rastlösa arbete, så finna vi huru betydliga massor af arbetets
produkter vandra öfver från de arbetande, i främmande,
fräcka händer som sträckas ut för att <i>dela</i> hvad mödans
söner och döttrar frambringat.

Af välstånd ser man icke många spår hos de arbetande
millionerna. Fattigdom eller knapp ekonomi i de flesta fall
blir de arbetandes lott; drägligt för få, välmåga för ännu färre.

Välmåga ser man nog. Öfverflöd också, men icke der
det <i>borde</i> ses.

Jämför blott! De vackraste platserna, holmarne, vikarne
på flera mils omkrets kring de större städerna äro upptagna
af vackra sommarställen med villor och dyrbara
trädgårdsanläggningar etc., der nöjet, hvilan, lifvets glädje under sol
och sommardagar ha sin hemvist. Man hvilar ut och stärker
sig här. Till hvad? För att bättre kunna gripa om
verktyget? För att stärka lungor som skadats i fabrikerna och
verkstädernas eller grändernas osunda luft? Ack nej! För
att dåsa bort tiden, för att få omvexling i nöjena. För att
med stark kropp och friska nerver kunna kasta sig öfver
vinterns baler och kulinariska gästabud. Då höststormarne
börja svepa öfver land och sjö utrymmas villorna och
bommas igen till nästa år. Men i de stora, öfverflödigt stora
våningarne, vid städernas förnämsta gator och i deras finaste
kvarter, blir det åter lif. Det bonas, göres varmt, mjukt,
skönt. Att tusen och åter tusen arbetareslafvar under
sommaren varit nära att stekas i vindskupor eller förkväfvas i
öfverbefolkade trånga lägenheter, medan den fina våningen
stod tom, väcker ingen misstämning. Att massor af torpare,
statare och lägenhetsinnehafvare bo i fallfärdiga ruckel, medan
tusentals villor stå tomma, bekymrar icke den klass som
<i>delar</i> mödans lön så, att mödan får minsta delen.

Ute i landets bördigaste provinser resa sig ståtliga
herresäten, omgifna af trädgårdar och parker, och der bakom
statarkaserner. Rundt om ses bördiga fält och längst i
utkanterna mellan stenbackar och skogsmarker skymtar
torparens stuga. I kasärnerna och torpstugorna bo de som
plöja, så och skörda fälten och — ändå äro de fattige. I
det stora vackra huset uppe på den vackra kullen bor den
som stoppar nyckeln i fickan, då skörden är inbergad, och
som sedan <i>delar</i> skörden så att fältens slafvar få minsta
möjliga <i>del</i>, emedan han sjelf tar lika stor <i>del</i> som alla
slafvarne tillsammans.

***

De stora arbetaremassorna måste nu åse, utan att kunna
hindra det, huru frukterna af deras arbeta <i>delas</i>.

Dessa få en lön som endast motsvarar en <i>del</i> af hvad
den borde vara. Resten af arbetets afkastning går öfver
i andra händer. Ofta göra dessa andra händer ingenting
alls vid det företag hvars »vinst» de <i>dela</i>. Se t. ex. hur
kupongklipparne komma från östan och vestan och fordra
»ut<i>delning</i>» då arbetsåret är slut! Annars dela de »vinsten»
så att deras eget arbete, om de nu utföra något, blir oskäligt
högt »betaldt».

Så är det på alla områden. De ädlaste, bästa och finaste
produkterna från naturens stora skattkammare komma icke
dem till godo som frambragt dem. Öfverklassen förbrukar de
bästa lifsmedel, de finaste klädesvaror, de finaste och bästa
behofs- och lyxvaror af alla slag, alltsammans i riklig mängd.

Underklassen, den kroppsarbetande klassen, får öfver
hufvud taget nöja sig med de sämsta lifsförnödenheterna,
knappt tillmätta, otillräckliga och dåliga.

<i>Det allmänna intrycket af arbetsprocessen och</i>
<i>arbetsprodukternas fördelning sådan den är, blir den, att den
lön som gifves arbetet icke på långt, långt när motsvarar
arbetets afkastning</i>.

***

Ett annat, i det bestående samhällsskicket skarpt
framträdande missförhållande är osäkerheten i det ekonomiska
lifvet med ty åtföljande rubbningar, ruin och elände.

Den planlösa, oordnade tillverkningen, som ibland är
feberaktig, ibland stoppas på grund af att alla vilja sälja men få ha
råd att köpa, är skulden till denna osäkerhet. En känsla af oro
vid tanken på morgondagen trycker på sinnena. Här stoppas
ett företag, där ett annat och — hvilket blir det härnäst?
Ruinerade arbetsgifvare och arbetslösa arbetare beteckna tillståndet.

Den beprisade fria konkurrensen visar förderfliga
verkningar. Näringsidkarne gnaga och pressa hvarandra.
Storkapitalet reder sig någorlunda. För de små näringsidkarne
blir det allt mera trångbodt. Pressade af konkurrensen och
storindustriens billigare masstillverkning få de allt svårare att
reda sig. I saknad af kapital kunna de ej följa med
strömmen. Arbetaren vet icke i dag om han blir arbetslös i morgon.

Man knorrar allmänt öfver dåliga tider utan att finna
något botemedel.

Man försöker sig med tullar, som förvärra tillståndet.
Under frihandelstiden var det ungefär likadant. Man står rådlös.

***

Ännu ett skarpt framträdande missförhållande är det att
landets styrelse, lagstiftning och lagskipning helt och hållet
ligger i händerna på öfverklassen.

Öfverklassen regerar som om hvar dag vore den sista.
Styrelsen »äskar», lagstiftarne »gå till mötes»; millioner och
åter millioner, som plockats och dagligen plockas ur folkets
fickor, rulla ur statskassan i en lätt och lustig dans. Allt ifrån
lifsmedlen till skjortan och skosulan blir folket brandskattadt för
att skaffa pengar, pengar, till statslyxen och försvaret af —
öfverklassens intressen och skinn, ifall folket skulle börja morra.

Det lagstiftas om skatter och pålagor, gärdesgårdar och
diken, om sedlighet och gudsfruktan, om »hin och hans
farmor». Men då någon folkets lifsfråga händelsevis kommer
på tal äro herrar lagstiftare icke lika raska som då det gäller
egna fördelar eller angelägenheter.
Socialdemokraterna se sålunda i det nuvarande samhället
tre stora hufvudfel:

1) att en betydlig del af arbetets frukter går öfver till den
herskande och egendomsbesittande klassen i stället för att
tillfalla dem som arbeta;

2) att ständig osäkerhet råder i det ekonomiska lifvet med
deraf följande oro och fruktan för förluster, knapp
ekonomi, hungerlöner, arbetslöshet, svält och undergång;

3) att styrelse, lagstiftning och lagskipning ligga helt och
hållet i händerna just på den klass som måste försvinna
som klass, om ofvannämnda missförhållanden upphäfdes,
och som icke har ett bättre samhällstillstånd att bjuda på
än det nuvarande, der ordspråket »hand i hår och knif i
strupe» samvetsgrant tillämpas på alla områden.

***

Socialdemokraterna anse att hufvudorsaken till alla
samhälleliga missförhållanden ligger deri, att allt hvad menniskan
behöfver använda för att kunna arbeta, föda sig, lefva,
tillhör enskilda personer.

Jorden, skogarne, grufvorna, vattnet, naturens gåfvor till
menniskoslägtet tillhör den egendomsbesittande klassen.
Verkstäder, fabriker, maskiner, samfärdselmedel, varulager o. s. v.
tillhör också enskilda personer. Underklassen, arbetsklassen,
står med två tomma händer och har icke hemortsrätt på
jorden, så vidt dess söner och döttrar icke vilja sälja sin
arbetskraft till de egendomsbesittande.

Socialdemokraterna vilja upphäfva den privata
eganderätten till jord, grufvor, skogar, sjöar, fabriker, verkstäder,
samfärdselmedel o. s. v.

Socialdemokraterna anse, att all sådan egendom som icke
är afsedd till förbrukning (såsom kläder, husgeråd o. d.) bör
vara samhällets, d. v. s. allas gemensamma egendom.

Genom att göra eganderätten gemensam, öppnas också
en möjlighet att reglera oordningen och osäkerheten inom
tillverkningen och på arbetsmarknaden.

Så länge tillverkningen och varuspridningen ligger på
enskilda, sins emellan fullkomligt isolerade händer kan detta
icke låta sig göra.

Det blir då en vild rasande kamp. Alla vilja armbåga
sig fram. Ingen vet hur mycket den andre tillverkat eller
ämnar tillverka. Ingen vet hur mycket varor som behöfvas.
Genom statens öfvertagande af de olika avbetsgrenarne
blir det endast <i>ett</i> intresse som kommer att göra sig
gällande, nemligen det <i>allmänna</i> intresset att få hvarken mer
eller mindre varor frambringade än behofvet kräfver.

Och att finna huru stort behofvet är, blir under sådana
förhållanden mycket lätt genom en väl ordnad statistik.

<i>Arbetets frukter åt dem som arbeta</i> är
socialdemokratiens kärna. Men arbetets frukter komma icke att tillfalla
dem som arbeta, så länge <i>naturens</i> stora magasin och all
af <i>arbetet</i> under årets lopp frambringad egendom tillhör
enskilda. Socialdemokraterna vilja hellre se allmän välmåga,
än umbäranden på ett håll och öfverflöd på ett annat, De
vilja ordna samhället så, att <i>arbetet</i> och endast arbetet
gifver rätt att tillhöra samhället. De vilja ställa det så att det
finnes kött i hvarje gryta och mynt i hvarje pung. Det
räcker godt till åt alla att föra ett sorgfritt lif om man
blott slår dem på fingrarne som vilja <i>dela</i>. Ligger det väl
någon rimlighet i att enskilda personer tillåtas draga fördel
af hvad naturen gifvit oss, eller af hvad de trälande
millionerna under årens lopp skapat genom sitt arbete? Bör
icke sådant återbördas åt samhället d. v. s, åt alla?

Skulle det icke räcka godt till åt alla att lefva bättre
än flertalet nu får göra, om samhället och
samhällshushållningen ordnades litet bättre? Jo förvisso.

Vi ha en stadsbudget på 125 millioner kronor, som <i>kunde</i>
vara betydligt mindre, om statslyx, militarism och
prestadöme hölles på mattan. Vi ha en öfverklass som förstår
sig på att låta våra tillgångar valsa.

Hvad som behöfs för att sprida allmän välmåga är
<i>slopande af öfverklassens alla privilegier och dermed
öfverklassen sjelf</i>, ordnandet af samhällsarbetet, att skipa full
rättvisa på alla områden.

Socialdemokraternas lösen är populärt sagdt: jorden åt
dem som plöja, så och skörda den, fabriker och verkstäder
åt dem som arbeta deri, alla arbetsmedel åt dem som
arbeta, all arbetets afkastning åt dem som utföra
samhällsnyttigt arbete, det må nu vara kropps- eller intellektuelt
arbete. Med andra ord uttryckt blir detta: staten bör
öfvertaga eganderätt och tillverkning, ordnandet af det
samhälleliga arbetet, lemna full garanti för <i>att alla ega tillgång
till arbete, att alla få hvad de göra rätt för och att ingen
får hvad han inte gör rätt för</i>. Småbönder och de små
näringsidkarna må icke förskräckas! Folk som lefva endast
af sitt arbete och göra rätt för sig i samhället, har
ingenting att frukta af ett parti, som fordrar att arbetets frukter
skola tillfalla dem som arbeta.

***

Som ett första steg till stäfjandet af öfverklassens
maktmissbruk och offentliga och privata plundring fordra
socialdemokraterna <i>allmän rösträtt, första kammarens
upphäfvande ock införande af ett demokratiskt samhällsskick</i>.

För att motverka arbetslösheten och lätta arbetsbördan
fordra de <i>åtta timmars arbetsdag</i>.

För att motverka faran för olycksfall i arbetet och
sjukdom genom vistelse i osunda arbetslokaler fordra
socialdemokraterna en grundlig <i>skyddslagstiftning</i>.

För att åt underklassen gifva full rörelsefrihet i kampen
för sin rätt fordra socialdemokraterna fullständig <i>yttrande-,
tryck-, förenings- och församlingsfrihet.</i>

För att skydda arbetsklassen mot följderna af olyckor
och mot en glädjelös ålderdom fordra socialdemokraterna,
att staten lemnar <i>olycksfalls- och ålderdomsförsäkring</i>.

Bland reformer i undervisningsväsendet fordra
socialdemokraterna, att <i>folkskolan göres till en för alla gemensam
bottenskola.</i>

Som en rättvisare skattefördelning fordra
socialdemokraterna afskaffandet af alla tull- och förbrukningsskatter och
dessas ersättande med <b>en enda, direkt, efter förmögenheten
stigande och fallande inkomst- och arfskatt.</b>

Dessa reformer äro de viktigaste socialdemokraterna
fordra genomförda redan i det nuvarande samhället. Dessa
reformkraf hafva derför blifvit kallade »socialdemokraternas
nutidsprogram».

Blifva dessa reformer genomförda — och det kunna de
snart blifva, om underklassen vill det — så är vägen öppen
att öfvergå till angrepp på <i>orättvisornas hufvudsäte</i>; den
enskilda eganderätten till jorden och produktionsmedlen.

De frisinnade borgerliga partierna ha sina
reformfordringar, de också. Liberaler och liberaldemokrater gå med
på och fordra allmän rösträtt, normalarbetsdag,
skyddslagstiftning, olycksfalls- och ålderdomsförsäkring, yttrande-, tryck-,
förenings- och församlingsfrihet, tullarnes upphäfvande och
andra skattereformer m. fl. fordringar, som finnas upptagna
på socialdemokraternas nutidsprogram.
<i>Men längre vilja de icke gå</i>. Ja knappt ens dit. Många
liberaler, isynnerhet i landsorten, vilja icke gå längre än till
500-kr.-streck, och vilja icke ens höra talas om åttatimmars
arbetsdag etc.

Sjelfva <i>grundorsaken</i> till klass-skilnaden och arbetets
utplundring vilja de icke röra vid.

Allt tal om upphäfvande af den enskilda eganderätten
till jord, grufvor, skogar, samfärdselmedel, fabriker, maskiner
m. m. är för dem en styggelse. Liberaldemokraterna finna
det alldeles i sin ordning att enskilda personer ega och
bestämma öfver hvad som enligt sin natur <i>borde</i> vara allas
gemensamma egendom. Om de endast förneka, eller om de
icke inse, att ett samhälle som är <i>deladt</i> i en
<i>egendomsbesittande</i> och en <i>egendomslös</i> klass med nödvändighet måste
föda af sig förtryck, missförhållanden och arbetets
utplundring, kommer på ett ut. Det faktum står i alla fall kvar
att de samhällsreformer, de borgerligt frisinnade partierna
vilja vara med om, väl kunna förbättra arbetsklassens
ställning, men ingalunda på långt, långt när medföra <i>full</i> rättvisa.

* *

*

Om konservativ-reaktionärernas reform- och
arbetarvänlighet är onödigt att tala. Den är redan uppskattad efter förtjenst.

***

Man skall fråga: Med hvad rätt kunna
socialdemokraterna fordra att eganderätten till jorden och
produktionsmedlen upphäfves?

På den frågan kunna de svara med att fråga tillbaka:
med hvad rätt eges jord och produktionsmedel af enskilda?
Finnes det någon som vågar träda fram och säga, att jorden,
naturen, icke är mensklighetens naturliga egendom? Finnes
det någon som kan stiga fram och säga, att en jernväg, en
ångbåt, en fabrik, ett stort hus, ett större handelslager o. s.
v. äro produkter af dess egares arbete?

Nej! Jorden, naturen, fans före menskligheten, arbetet
har odlat och förbättrat.

Nutidens rikedomar äro resultatet af arbetets tusenåriga
slit och släp.

Våld, slafveri och utplundring ha dragit de stora
rikedomarne öfver till dess innehafvare. En enkel gärd af
rättvisa skall återföra dem till deras rättmätige egare, till
samhället, <i>till alla</i>.
Man må icke säga att detta är outförbart.

Kan ett företag egas och »drifvas» af bolag eller
enskilde personer, som bo på andra orter och som mången
gång ej ens sett sin »egendom», så kan också samhället ega
och drifva sådana företag. Samhället eger och drifver för
öfrigt <i>redan nu</i> post- och telegrafverk, jernvägar,
maskinverkstäder o. s. v. Hvarför skulle detsamma ej gå för sig
äfven några år härefter? Skulle månne fältens växtkraft
eller ångan och elektriciteten vägra att göra tjenst under ett
socialdemokratiskt samhällsskick? Ingalunda.

Skulle tvånget bli för stort, friheten bli förkväfd och
lusten till arbete upphöra?

Tänk efter hur pass mycket frihet det nuvarande
samhället gifver, och huru pass uppmuntrande det kan kännas
att arbeta åt andra, utan medbestämmanderätt, under
slafvisk lydnad, prisgifven åt andras godtycke, för en lön som
i de flesta fall är för liten att lefva af, men icke alltid
för stor att svälta ihjel på! — allt under det lyx och slöseri
utvecklas på samhällets höjder!

Det behöfs inte mer för att komma på det klara med
frågan, om friheten och arbetslusten skola vinna eller
förlora på ett socialdemkratiskt samhällsskick.

***

Inom ramen af denna lilla skrift kan socialdemokratien
icke utvecklas. <i>Vill ni lära känna socialdemokratien så
köp och läs dess tidningar och skrifter!</i>

Socialdemokratiska arbetarepartiet eger och utgifver i
Sverge 4 tidningar, nämligen Social-Demokraten i Stockholm,
Arbetet i Malmö, Ny Tid i Göteborg och Folkbladet från
Stockholm. De tre förstnämda äro mera organ för sina
orter, men Folkbladet är afsedt för hela den mellanliggande
landsorten, bland hvilkens innebyggare det vill sprida
ideerna om sammanslutning och arbeta för tillvaratagande af
arbetarnes särskilda inträssen<footnote><small>Folkbladets pris är satt så lågt, att hvarje arbetare bör kunna prenumerera å detsamma.
</small></footnote>. Skrifvelser och
meddelanden för Folkbladet adresseras till Folkets Hus, Stockholm.
Prenumeration å alla postkontor. Kommissionärer antagas
vid alla större platser.

<table o><td c>
<b>Döm icke ett parti förrän ni lärt känna det!</b>

--------------------------<br>
Jönköping 1904, Tryckeri fören. Småland.
</table>
</chapter>
